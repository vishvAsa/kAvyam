+++
title = "१४ कविसमयः - जाति-द्रव्य-क्रिया-समय-स्थापना"

+++


चतुर्दशो ऽध्यायः १४  

कविसमयः जातिद्रव्यक्रियासमयस्थापना ।  
अशास्त्रीयमलौकिकं च परम्परायातं यमर्थमुपनिबध्नन्ति कवयः स कविसमयः  ।  
"नन्वेष दोषः  ।  
कथङ्कारं पुनरुपनिबन्धनार्हः?"इति आचार्याः ।  
"कविमार्गानुग्राही कथमेष दोषः?" इति यायावरीयः ।  
"निमित्तं तर्हि वाच्यम्" इति आचार्याः ॥  
"इदमभिधीयते" इति यायावरीयः ।  
पूर्वे हि विद्वांसः सहस्रशाखं साङ्गं च वेदम् अवगाह्य, शास्त्राणि चावबुध्य, देशान्तेराणि द्वीपान्तराणि च परिभ्रम्य, यान् अर्थान् उपलभ्य प्रणीतवन्तस् तेषां देश-कालान्तर-वशेन अन्यथात्वे ऽपि तथात्वेनोपनिबन्धो यः स कवि-समयः ।  
कवि-समय-शब्दश् चायं मूलम् अपश्यद्भिः प्रयोग-मात्र-दर्शिभिः प्रयुक्तो रूढश् च  ।  
तत्र कश्चिदाद्यत्वेन व्यवस्थितः कविसमयेनार्थः, कश्चित्परस्यरोपक्रमार्थं स्वार्थाय धूर्त्तैः प्रवर्त्तितः ।  
स च त्रिधा स्वर्ग्यो भौमः पातालीयश्च ।  
स्वर्ग्यपातालीययोर्भौमः प्रधानः ।  
स हि महाविषयकः  ।  
स च चतुर्द्धा जातिद्रव्यगुणक्रियारुपार्थतया ।  
ते ऽपि प्रत्यक्षं त्रिधा असतो निबन्धनात्, सतोप्यनिबन्धनात्, नियमतश्च ।  
तत्र सामान्यस्यासतो निबन्धनम्, यथा--नदीषु पद्मोत्पलादीनि, जलाशयमात्रे ऽपि हंसादयो, यत्र तत्र पर्वतेषु सुवर्णरत्नादिकं च  ।  
नदीपद्मानि यथा-  
"दीर्घीकुर्वन्पटुमदकलं कूजितं सारसानां प्रत्यूषेषु स्फुटितकमलामोदमैत्रीकषायः ।  
यत्र स्त्रीणां हरति सुरतग्लानिमङ्गानुकूलः शिप्रावातः प्रियतम इव प्रार्थनाचाटुकारः" ॥  
नदीनीलोत्पलानि--  
"गगनगमनलीलालम्भितान्स्वेदबिन्दून् मृदुभिरनिलवारैः खेचराणां हरन्तीम् ।  
कुवलयवनकान्त्या जाह्ववीं सो ऽभ्यपश्यत् दिनपतिसुतयेव व्तक्तदत्ताङ्कपालीम्" ॥  
एवं नदीकुमुदाद्यपि ।  
सलिलमात्रे हंसा यथा-  
"आसीदस्ति भविष्यतीह स जनो धन्यो धनी धार्मिकः यः क्षीकेशववत्करिष्यति पुनः श्रीमत्कुडुङ्गेश्वरम् ।  
हेलान्दोलितहंससारसकुलर्क्रेकारसम्मूर्च्चितैर् इत्याघोषयतीव तन्नवनदी यच्चेष्टितं वारिभिः" ॥  
पर्वतमात्रे सुवर्णं यथा-  
"नागावासश्चित्रपोताभिरामः स्वर्णस्फीतिव्यात्पदिक्चक्रवालः  ।  
साम्यात्सख्यं जग्मिवानम्बुराशेरेष ख्यातस्तेन जीमूतभर्ता" ॥  
रत्नानि यथा-  
"नीलाश्मरश्मिपटलानि महेभमुक्त-सूत्कारसीकरविसृञ्जि तटान्तरेषु ।  
आलोकयन्ति सरलीकृतकण्ठनालाः सानन्दमम्बुदधियात्र मयूरनार्थः" ॥  
एवमन्यदपि  ।  
सतो ऽप्यनिबन्धनम्, तद्यथा-न मानती वसन्ते, न पुष्पफलं चन्दनद्रुमेषु, न फलमशोकेषु  ।  
तत्र प्रथमः-  
"मालतीविमुखश्चैत्रो विकासी पुष्पसम्पदाम्  ।  
आश्चर्यं जातिहीनस्य कथं सुमनसः प्रियाः" ॥  
द्वितीयः-  
"यद्यपि चन्दनविटपी विधिना फलकुसुमवर्जितो विहितः  ।  
निजवपुषैव परेषां तथापि सन्तापमपहरति" ॥  
तृतीयः-  
"दैवायत्ते हि फले किं क्रियतामेतदत्र तु वदामः  ।  
नाशोकऽस्य किसलयैर्वृक्षान्तरपल्लवास्तुल्याः" ॥  
अनेकत्र प्रवृत्तवृत्तीनामेकत्राचरणं नियमः, तद्यथा-समुद्रेष्वेव मकराः, ताम्रपर्ण्यामेव मौक्तिकानि  ।  
तयोः प्रथमः-  
"गोत्राग्रहारं नयतो गृहत्वं स्वनाममुद्राङ्कितमम्बुराशिम् ।  
दायादवर्गेषु परिस्फुरत्सु दंष्ट्रावलेपो मकरस्य वन्द्यः" ॥  
द्वतीयः-  
"कामं भवन्तु सरितो भुवि सप्रतिष्ठाः स्वादूनि सन्तु सलिलानि च शुक्तयश्च  ।  
एतां विहाय वरवर्णिनि ताम्रपर्णीं नान्यत्र सम्भवति मौक्तिककामधेनुः" ॥  
असतो ऽपि द्रव्यस्य निबन्धनम् ।  
तद्यथा-मुष्टिग्राह्यत्वं सूचीभेद्यत्वं च तमसः, कुम्भापवाह्यत्वं च ज्योत्स्नायाः  ।  
तत्र प्रथमम्-  
"तनुलग्रा इव ककुभः भूवलयं चरणचारमात्रमिव ।  
दिवमिव चालिकदध्नीं मुष्टिग्राह्यं तमः कुरुते" ॥  
तथा च-  
"पिहिते कारागारे तमसि च सूचीमुखाग्रनिर्भेद्ये ।  
मयि च निमीलितनयने तथापि कान्ताननं व्यक्तम्" ॥  
द्वितीयम् -  
"यन्त्रद्रावितकेतकोदरदलस्रोतः श्रियं बिभ्रती येयं मौक्तिकदामगुम्फनर्विधेर्योग्यव्छविः प्रागभूत्  ।  
उत्सेच्या कलशीभिरञ्जलिपुटैर्ग्राह्या मृणालाङ्कुरैः पातव्या च शशिन्यमुग्धविभवे सा वर्त्तते चन्द्रिका" ॥  
द्रव्यस्य सतो ऽनिबन्धनं, तद्यथा-कृष्णपक्षे सत्या अपि ज्योत्स्नायाः, शुक्लपक्षे त्वन्धकारस्य  ।  
तयोः प्रथमम्-  
"ददृशाते जनैस्तत्र याघत्रायां सकुतूहलैः  ।  
बलभद्रहृषीकेशौ पक्षाविव सितासितौ" ॥  
द्वितीयम् -  
"मासि मासि समा ज्योत्स्ना पक्षयोः शक्लकृष्णयोः ।  
तत्रैकः शक्लतां यातो यशः कुण्यैरवाप्यते" ॥  
द्रव्यनियमः, तद्यथा-मलय एव चन्दनस्थानं, हिमवानेव भूर्जोत्पत्तिस्थानम् ।  
तत्र प्रथमः-  
"तापापहारचतुरो नागावासः सुरप्रियः  ।  
नान्यत्र मलयादद्रेर्दृश्यते चन्दनद्रुमः" ॥  
द्वितीयः-  
"न्यस्ताक्षरा धातुरसेन यत्र भूर्जत्वचः कुञ्जरबिन्दुशोणाः ।  
व्रजन्ति विद्याधरसुन्दरीणामनङ्गलेखक्रिययोपयोगम्" ॥  
प्रकीर्णकद्रव्यकविसमयस्तु, तद्यथा-  
क्षीरक्षारसमुद्रयोरैक्यं सागरमहासमुद्रयोश्च ।  
तयोः प्रथमः-  
"शेतां हरिर्भवतु रत्नमनन्तमन्तर्-लक्ष्मीप्रसूतिरिति नो विवदामहे हे  ।  
हा दूरदूरसपयास्तृषितस्य जन्तोः किं त्वत्र कूपपयसः स मरोर्जघन्यः" ॥  
द्वितीयः-  
"रङ्गत्तरङ्गभ्रूभङ्गैस्तर्जयन्तीमिवापगाः ।  
स ददर्श पुरो गङ्गां सत्पसागरवल्लभाम्" ॥  
असतो ऽपि क्रियार्थस्य निबन्धनम्, यथा-चक्रवाकमिथुनस्य निशि भिन्नतटाश्रयणं, चकोराणां चन्द्रिकापानं च  ।  
तत्र प्रथमः-  
"सङ्क्षिपता यामवतीस्तटिनीनां तनयता पयः पूरान् ।  
रथचरणाह्वयवयसां किं नोपकृतं निदाघेन" ॥  
द्वितीयः-  
"एतास्ता मलयोपकण्ठसरितामेणाक्षि रोधोभुवश् चापाभ्यासनिकेतनं भगवतः प्रेयो मनोजन्मनः ।  
यासु श्यामनिशासु पीततमसो मुक्तामयीश्चन्द्रिकाः पीयन्ते विवृतोर्ध्वचञ्चु विचलत्कण्ठं चकोराङ्गनाः" ॥  
सतो ऽपि क्रियार्थस्यानिबन्धनम्, तद्यथा-दिवा नीलोत्पलानामविकासो, निशानिमित्तश्च शोफालिकाकुसुमानाविस्त्रंसः ।  
तत्र प्रथमः-  
"आलिख्य पत्रमसितागुरुणाभिरामं रामामुखे क्षणसभाजितचन्द्रबिम्बे ।  
जातः पुनर्विकसनावसरो ऽयमस्येत्य् उक्त्वा सखो कुवलयं श्रवणे चकार" ॥  
द्वितीयः-  
"त्वद्विप्रयोगे किरणैस्तथोग्रैर्दग्धास्मि कृत्स्नं दिवसं सवित्रा  ।  
इतीव दुःखं शशिने गदन्ती शेफालिका रोदिति पुष्पबाष्पैः" ॥  
नियमस्तु, तद्यथा-ग्रीष्मादौ सम्भवतो ऽपि कोकिलानां विरुतस्य वसन्त एव, मयूराणां वर्षास्वेव विरुतस्य नृत्तस्य च निबन्धः  ।  
तयोः प्रथमः-  
"वसन्ते शीतभीतेन कोकिलेन वने रुतम्  ।  
अन्तर्जलगताः पद्माः श्रोतुकामा इवोत्थिताः" ॥  
द्वितीयः-  
"मण्डलीकृत्य बर्हाणि कण्ठैर्मधुरगीतिभिः  ।  
कलापिनः प्रनृत्यन्ति काले जीमूतमालिनि" ॥  
कवीनां समयः सो ऽयं जातिद्रव्यक्रियागतः  ।  
गुणस्थैष ततः स्वर्ग्यः पातालीयश्च कथ्यते ॥  
इति राजशेखरकृतौ काव्यमीमांसायां कविरहस्ये प्रथमे ऽधिकरणे कविसमये जातिद्रव्यक्रियासमयस्थापना नाम चतुर्दशो ऽध्यायः ॥  