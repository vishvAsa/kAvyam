+++
title = "कारिकावली"

+++


ॐ नमः शिवाय  
    
काव्यप्रकाशकारिकावली  
    
नियतिकृतनियमरहितां ह्लादैकमयीमनन्यपरतन्त्राम् ।  
नवरसरुचितां निर्मितिमादधती भारती कवेर्जयति ॥ १ ॥  
    
काव्यं यशसे ऽर्थकृते व्यवहारविदे शिवेतरक्षतये ।  
सद्यः परनिर्वृतये कान्तासम्मिततयोपदेशयुजे ॥ २ ॥  
    
शक्तिर्निपुणता लोकशास्त्रकाव्याद्यवेक्षणात् ।  
काव्यज्ञशिक्षयाभ्यास इति हेतुस्तदुद्भवे ॥ ३ ॥  
    
तददोषौ शब्दार्थौ सगुणावनलङ्कृती पुनः क्वापि ।  
इदमुत्तममतिशयिनि व्यङ्ग्ये वाच्याद्ध्वनिर्बुधैः कथितः ॥ ४ ॥  
    
अतादृशि गुणीभूतव्यङ्ग्यं व्यङ्ग्ये तु मध्यमम् ।  
शब्दचित्रं वाच्यचित्रमव्यङ्ग्यं त्ववरं स्मृतम् ॥ ५ ॥  
    
स्याद्वाचको लाक्षणिकः शब्दो ऽत्र व्यञ्जकस्त्रिधा ।  
वाच्यादयस्तदर्थाः स्युस्तात्पर्यार्थो ऽपि केषुचित् ॥ ६ ॥  
    
सर्वेषां प्रायशो ऽर्थानां व्यञ्जकत्वमपीष्यते ।  
साक्षात्सङ्केतितं यो ऽर्थमभिधत्ते स व्=अचकः ॥ ७ ॥  
    
सङ्केतितश्चतुर्भेदो जात्यादिर्जातिरेव वा ।  
स मुख्यो ऽर्थस्तत्र मुख्यो व्यापारो ऽस्याभिधोच्यते ॥ ८ ॥  
    
मुख्यार्थबाधे तद्योगे रूढितो ऽथ प्रयोजनात् ।  
अन्यो ऽर्थो लक्ष्यते यत्सा लक्षणारोपिता क्रिया ॥ ९ ॥  
    
स्वासिद्धये पराक्षेपः परार्थं स्वसमर्पणम् ।  
उपादानं लक्षणं चेत्युक्ता शुद्धैव सा द्विधा ॥ १० ॥  
    
सारोपान्या तु यत्रोक्तौ विष्यी विषयस्तथा ।  
विष्यय्यन्तःकृतेन्यस्मिन् सा स्यात्साध्यवसानिका ॥ ११ ॥  
    
भेदाविमौ च सादृश्यात्सम्बन्धान्तरतस्तथा ।  
गौणौ शुद्धौ च विज्ञेयौ लक्षणा तेन षड्विधा ॥ १२ ॥  
    
व्यङ्ग्येन रहिता रूढौ सहिता तु प्रयोजने ।  
तच्च गूढमगूढं वा तदेषा कथिता त्रिधा ॥ १३ ॥  
    
तद्भूलक्षिणिकस्तत्र व्यापारो व्यञ्जनात्मकः ।  
यस्य प्रतीतिमाधातुं लक्षणा समुपास्यते ॥ १४ ॥  
    
फले शब्दैकगम्ये ऽत्र व्यञ्जनान्नापरा क्रिया ।  
नाभिधा समयाभावाद्धेत्वभावान्न लक्षणा ॥ १५ ॥  
    
लक्ष्यं न मुख्यं नाप्यत्र बाधो योगः फलेन नो ।  
न प्रयोजनमेतस्मिन् न च शब्दः स्खलद्गतिः ॥ १६ ॥  
    
एवमप्यनवस्था स्याद् या मूलक्षयकारिणी ।  
प्रयोजनेन सहितं लक्षणीयं न युज्यते ॥ १७ ॥  
    
ज्ञानस्य विष्यो ह्यन्यः फलमन्यदुदाहृतम् ।  
विशिष्टे लक्षणा नैवं विशेषाः स्युस्तु लक्षिते ॥ १८ ॥  
    
अनेकार्थस्य शब्दस्य वाचकत्वे नियन्त्रिते ।  
संयोगाद्यैरवाच्यार्थधीकृद्व्यापृतिरञ्जनम् ॥ १९ ॥  
    
तद्युक्तो व्यञ्जकः शब्दो यत्सो ऽर्थान्तरयुक् तथा ।  
अर्थो ऽपि व्यञ्जकस्तत्र सहकारितया मतः ॥ २० ॥  
    
अर्थाः प्रोक्ताः पुरा तेषामर्ह्तव्यञ्जकतोच्यते ।  
वक्तृबोद्धव्यकाकूनां वाक्यवाच्यान्यसन्निधेः ॥ २१ ॥  
    
प्रस्तावदेशकालादेर्वैशिष्ट्यात् प्रतिभाजुषाम् ।  
यो ऽर्थस्यान्यार्थधीहेतुर्व्यापारो व्यक्तिरेव सा ॥ २२ ॥  
    
शब्दप्रमाणवेद्योर्ऽर्थो व्यनक्त्यर्थान्तरं यतः ।  
अर्थस्य व्य्ञ्जकत्वे तच्छब्दस्य सहकारिता ॥ २३ ॥  
    
अविवक्षितवाच्यो तस्तत्र वाच्यं भवेद्ध्वनौ ।  
अर्थान्तरे सङ्क्रिमितमत्यन्तं वा तिरस्कृतम् ॥ २४ ॥  
    
विवक्षितं चान्यपरं वाच्यं यत्रापरस्तु सः ।  
पो ऽप्यलक्ष्यक्रमव्यञ्ग्यो लक्ष्यव्यङ्ग्यक्रमः परः ॥ २५ ॥  
    
रसभावतदाभावभावशान्त्यादिरक्रमः ।  
भिन्नो रसाद्यलङ्कारादलङ्कार्यतया स्थितः ॥ २६ ॥  
    
कारणान्यथ कार्याणि सहकारीणि यानि च ।  
रत्यादेः स्थायिनो लोके तानि चेन्नाट्यकाव्ययोः ॥ २७ ॥  
    
विभावा अबुभावास्तत् कथ्यन्ते व्यभिचारिणः ।  
व्यक्तः स तैर्विभावाद्यैः स्थायी भावो रसः स्मृतः ॥ २८ ॥  
    
सृङ्गारहास्यकरुणरौद्रवीरभयानकाः ।  
बीभत्साद्भुतसञ्ज्ञौ चेत्यष्टौ नाट्ये रसाः स्मृताः ॥ २९ ॥  
    
रतिर्हासश्च शोकश्च क्रोधोत्साहौ भयं तथा ।  
जुगुप्सा विस्मयश्चेति स्थायिभावाः प्रकीर्तिताः ॥ ३० ॥  
    
निर्वेदग्लानिशङ्काख्यास्तथासूया मदश्रमाः ।  
आलस्यं चैव दैन्यं च चिन्ता मोहः स्मृतिर्धृतिः ॥ ३१ ॥  
    
व्रीडा चपलता हर्ष आवेगो जडता तथा ।  
गर्वो विषाद औत्सुक्यं निद्रापस्मार एव च ॥ ३२ ॥  
    
सुप्तं प्रबोधोमर्षश्चाप्यवहित्थमथोग्रता ।  
मतिर्व्याधिस्तथोन्मादस्तथा मरणमेव च ॥ ३३ ॥  
    
त्रासश्चैव वितर्कश्च विज्ञेया व्यभिचारिणः ।  
त्रिंस्त्रिशदमी भावाः समाख्यातास्तु नामतः ॥ ३४ ॥  
निर्वेदस्थायिभावो ऽस्ति शान्तो ऽपि नवमो रसः ।  
रतिर्देवादिविषया व्यभिचारी तथाञ्जितः ॥ ३५ ॥  
    
भावः प्रोक्तस्तदाभासा अनौचित्यप्रवर्त्तिताः ।  
भावस्य शान्तिरुदयः सन्धिः शबलता तथा ॥ ३६ ॥  
    
मुख्ये रसे ऽपि तेङ्गित्वं प्राप्नुवन्ति कदाचन ।  
अनुस्वानाभसंलक्ष्यक्रमव्यङ्ग्यस्थितिस्तु यः ॥ ३७ ॥  
    
शब्दार्थोभयशक्त्युत्थस्त्रिधा स कथितो ध्वनिः ।  
अलङ्कारो ऽथ वस्त्वेव शब्दाद्यत्रावभासते ॥ ३८ ॥  
    
प्रधानत्वेन स ज्ञेयः शब्दशक्त्युद्भवो द्विधा ।  
अर्थशक्त्युद्भवो ऽप्यर्थो व्यञ्जकः सम्भवी स्वतः ॥ ३९ ॥  
    
प्रौढोक्तिमात्रात्सिद्धो वा कवेस्तेनोम्भितस्य वा ।  
वस्तु वालङ्कृतिर्वेत्य् षड्भेदो ऽसौ व्यनक्ति यत् ॥ ४० ॥  
    
वस्त्वलङ्कारमथवा तेनायं द्वादशात्मकः ।  
शब्दार्थोभयभूरेको भेदा अष्टादशास्य तत् ॥ ४१ ॥  
    
रसादीनामनन्तत्वाद्भेद एको हि गण्यते ।  
वाक्ये द्व्युत्थः पदे ऽप्यन्ये प्रबन्धे ऽप्यर्थशक्तिभूः ॥ ४२ ॥  
    
पदैकदेशरचनावर्णेष्वपि रसादयः ।  
भेदास्तदेकपञ्चाशत्तेषां चान्योन्ययोजने ॥ ४३ ॥  
    
सङ्करेण त्रिरूपेण संसृष्ट्या चैकरूपया ।  
वेदखाब्धिवियच्चन्द्राः शरेषुयुगखेन्दवः ॥ ४४ ॥  
    
अगूढमपरस्याङ्गं वाच्यसिद्ध्यङ्गम्स्फुटम् ।  
सन्दिग्धतुल्यप्राधान्ये काक्वाक्षिप्तमसुन्दरम् ॥ ४५ ॥  
    
व्यङ्ग्यमेवं गुणीभूतव्यङ्ग्यस्याष्टौ भिदाः स्मृताः ।  
एषां भेदा यथायोगं वेदितव्याश्च पूर्ववत् ॥ ४६ ॥  
    
सालङ्कारैर्ध्वनेस्तैश्च योगः ससृष्टिसङ्करैः ।  
अन्योन्ययोगादेवं स्याद्भेदसङ्ख्यातिभूयसी ॥ ४७ ॥  
शब्दार्थचित्रं यत्पूर्वं काव्यद्वयमुदाहृतम् ।  
गुणप्राधान्यतस्तत्र स्थितिश्चित्रार्थशब्दयोः ॥ ४८ ॥  
    
मुख्यार्थहतिर्दोषो रसश्च मुख्यस्तदाश्रयाद्वाच्यः ।  
उभयोपयोगिनः स्युः शब्दाद्यास्तेन तेष्वपि सः ॥ ४९ ॥  
    
दुष्टं पदं श्रुतिकटु च्युतसंस्कृत्यप्रयुक्तमसमर्थम् ।  
निहतार्थमनुचितार्थं निरर्थकमवाचकं त्रिधाश्लीलम् ॥ ५० ॥  
    
सन्दिग्धमप्रत्=इतं ग्राम्यं नेयार्थमथ भवेत् क्लिष्टम् ।  
अविमृष्टविधेयांशं विरुद्धमतिकृत्समासगतमेव ॥ ५१ ॥  
    
अपास्य च्युतसंस्कारमसमर्थं निरर्थकम् ।  
वाक्ये ऽपि दोषाः सन्त्येते पदस्यांशे ऽपि केचन ॥ ५२ ॥  
    
प्रतिकूलवर्णमुपहतलुप्तविसर्गं विसन्धि हतवृत्तम् ।  
न्यूनाधिककथितपदं पतत्प्रकर्षं समाप्तपुनरात्तम् ॥ ५३ ॥  
    
अर्धान्तरैकवाचकमभवन्मतयोगमनभिहितवाच्यम् ।  
अपदस्थपदसमासं सङ्कीर्णं गर्भितं प्रसिद्धिहतम् ॥ ५४ ॥  
    
भग्नप्रक्रममक्रमममतपरार्थं च वाक्यमेव तथा ।  
अर्थोपुष्टः कष्टो व्याहतपुनरेक्तदुष्क्रमग्राम्याः ॥ ५५ ॥  
    
सन्दिग्धो निर्हेतुः प्रसिद्धिविद्याविरुद्धश्च ।  
अनवीकृतः सनियमानियमविशेषा विशेषपरिवृत्ताः ॥ ५६ ॥  
    
साकाङ्क्षोपदयुक्तः सहचरभिन्नः प्रकाशितविरुद्धः ।  
विध्यनुवादायुक्तत्यक्तपुनःस्वीकृतोश्लीलः ॥ ५७ ॥  
    
कर्णावतंसादिपदे कर्णादिध्वनिनिर्मितिः ।  
सन्निधानादिबोधार्थं स्थितेष्वेतत्समर्थनम् ॥ ५८ ॥  
    
ख्याते ऽर्थे निर्हेतोरदुष्टतानुक्रणे तु सर्वेषाम् ।  
वक्त्राद्यौचित्यवशाद्दोषो ऽपि गुणः क्वचित्क्वचिन्नोभौ ॥ ५९ ॥  
    
व्यभिचारिरसस्थायिभावानां शब्दवाच्यता ।  
कष्टकल्पनया व्यक्तिरनुभावविभावयोः ॥ ६० ॥  
प्रतिकूलविभावादिग्रहो दीप्तिः पुनः पुनः ।  
अकाण्डे प्रथनच्छेदावङ्गस्याप्यतिविस्तृतिः ॥ ६१ ॥  
    
अङ्गिनोननुसन्धानं प्रकृतीनां विपर्ययः ।  
अनङ्गस्याभिधानं च रसे दोषाः स्युरीदृशाः ॥ ६२ ॥  
    
न दोषः स्वपदेनोक्तावपि सञ्चारिणः क्वचिद् ।  
सञ्चार्यादेर्विरुद्धस्य बाध्यस्योक्तिर्गुणावहा ॥ ६३ ॥  
    
आश्रयैक्ये विरुद्धो यः स कार्यो भिन्नसंश्रयः ।  
रसान्तरेणान्तरितो नैरन्तर्येण यो रसः ॥ ६४ ॥  
    
स्मर्यमाणो विरुद्धो ऽपि साम्येनाथ विवक्षितः ।  
अङ्गिन्यङ्गत्वमाप्तौ यौ तौ न दुष्टौ परस्परम् ॥ ६५ ॥  
    
ये रसस्याङ्गिनो धर्माः शौर्यादय इवात्मनः ।  
उत्कर्षहेतवस्ते स्युरचलस्थितयो गुणाः ॥ ६६ ॥  
    
उपकुर्वन्ति तं सन्तं येङ्गद्वारेण जातुचित् ।  
हारादिवदलङ्कारास्तेनप्रासोपमादयः ॥ ६७ ॥  
    
माधुर्यौजःप्रसादाख्यास्त्रयस्ते न पुनर्दश ।  
आह्लादकत्वं माधुर्यं शृङ्गारे द्रुतिकारणम् ॥ ६८ ॥  
    
करुणे विप्रलम्भे तच्छान्ते चातिशयान्वितम् ।  
दीप्त्यात्मविस्तृतेर्हेतुरोजो वीररसस्थिति ॥ ६९ ॥  
    
बीभत्सरौद्ररसयोस्तस्याधिक्यं क्रमेण च ।  
शुष्केन्धनाग्निवत् स्वच्छजलवत्सहसैव यः ॥ ७० ॥  
    
व्याप्नोत्यन्यत् प्रसादो ऽसौ सर्वत्र विहितस्थितिः ।  
गुणवृत्त्या पुनस्तेषां वृत्तिः शब्दार्थयोर्मता ॥ ७१ ॥  
    
केचिदन्तर्भवब्त्येषु दोषत्यागात्परे श्रिताः ।  
अन्ये भजन्ति दोषत्वं कुत्रचिन्न ततो दश ॥ ७२ ॥  
    
तेन नार्थगुणा वाच्याः प्रोक्ताः शब्दगुणाश्च ये ।  
वर्णाः समासो रचना तेषां व्यञ्जकतामिताः ॥ ७३ ॥  
मुर्ध्नि वर्गान्त्यगाः स्पर्शा अटवर्गा रणौ लघू ।  
आवृत्तिर्मध्यवृत्तिर्वा माधुर्ये घटना तथा ॥ ७४ ॥  
    
योग आद्यतृतीयाम्यामन्त्ययो रेण तुल्ययोः ।  
टादिः शषौ वृत्तिदैर्घ्यं गुम्फ उद्धृत ओजसि ॥ ७५ ॥  
    
श्रुतिमात्रेण शब्दात्तु येनार्थप्रत्ययो भवेत् ।  
साधारणः समग्राणां स प्रसादो गुणो मतः ॥ ७६ ॥  
    
वक्तृवाच्यप्रबन्धानामौचित्येन क्वचित्क्वचित् ।  
रचनावृत्तिवर्णानामन्यथात्वमपीष्यते ॥ ७७ ॥  
    
यदुक्तमन्यथा वाक्यमन्यथान्येन योज्यते ।  
श्लेषेण काक्वा वा ज्ञेया सा वक्त्रोक्तिस्तथा द्विधा ॥ ७८ ॥  
वर्णसाम्यमनुप्रासश् छेकवृत्तिगतो द्विधा ।  
सो ऽनेकस्य सकृत्पूर्व एकस्याप्यसकृत्परः ॥ ७९ ॥  
    
माधुर्यव्य्ञ्जकैर्वर्णैरुपनागरिकोच्यते ।  
ओजःप्रकाशकैस्तैस्तु परुषा कोमला परैः ॥ ८० ॥  
    
केषाञ्चिदेता वैदर्भीप्रमुखा रीतयो मताः ।  
शाब्दस्तु लाटानुप्रासो भेदे तात्पर्यमात्रतः ॥ ८१ ॥  
    
पदानां सः पदस्यापि वृत्तावन्यत्र तत्र वा ।  
नाम्नः स वृत्त्यवृत्त्योश्च तदेवं पञ्चधा मतः ॥ ८२ ॥  
    
अर्थे सत्यर्थभिन्नानां वर्णानां सा पुनः श्रुतिः ।  
यमकं पादतद्भागवृत्ति तद्यात्यनेकताम् ॥ ८३ ॥  
    
वाच्यभेदेन भिन्ना तद् युगपद्भाषणस्पृशः ।  
श्लिष्यन्ति शब्दाः श्लेषोसावक्षरादिभिरष्टधा ॥ ८४ ॥  
    
भेदाभावात्प्रकृत्यादेर्भेदो ऽपि नवमो भवेत् ।  
तच्चित्रं यत्र वर्णानां खड्गाद्याकृतिहेतुता ॥ ८५ ॥  
    
पुनरेक्तवदाभासो विभिन्नाकारशब्दगा ।  
एकार्थतेव शब्दस्य तथा शब्दार्थयोरयम् ॥ ८६ ॥  
साधर्म्यमुपमा भेदे पूर्णा लुप्ता च साग्रिमा ।  
श्रौत्यार्थी च भवेद्वाक्ये समासे तद्धिते तथा ॥ ८७ ॥  
    
तद्वद् धर्मस्य लोपे स्यान्न श्रौती तद्धिते पुनः ।  
उपमानानुपादाने वाक्यगाथ समासगा ॥ ८८ ॥  
    
वादेर्लोपे समासे सा कर्माधारक्यचि क्यङि ।  
कर्मकर्त्रोर्णमुल्येतद्द्विलोपे क्विप्समासगा ॥ ८९ ॥  
    
धर्मोपमानयोर्लोपे वृत्तौ वाक्ये च दृश्यते ।  
क्यचि वाद्युपमेयासे त्रिलोपे च समासगा ॥ ९० ॥  
    
उपमानोपमेयत्वे एकस्यैवैकवाक्यगे ।  
अनन्वयो विपर्यास उपमेयोपमा तयोः ॥ ९१ ॥  
    
सम्भावनमथोत्प्रेक्षा प्रकृतस्य समेन यत् ।  
ससन्देहस्तु भेदोक्तौ तदनुक्तौ च संशयः ॥ ९२ ॥  
    
तद्रूपकमभेदो य उपमानोपमेययोः ।  
समस्तवस्तुचिष्यं श्रौता आरोपिता यदा ॥ ९३ ॥  
    
श्रौता आर्थश्च ते यस्मिन्नेकदेशशविवर्ति तत् ।  
साङ्गमेतन् निरङ्गं तु शुद्धं माला तु पूर्ववत् ॥ ९४ ॥  
    
नियतारोपणोपायः स्यादारोपः परस्य यः ।  
तत्परम्परितं श्लिष्टे वाचके भेदभाजि वा ॥ ९५ ॥  
    
प्रकृतं यन्निषिध्यान्यत् साध्यते सा त्वपह्नुतिः ।  
श्लेषः स वाक्य एकस्मिन् यत्रानेकार्थता भवेत् ॥ ९६ ॥  
    
परोक्तिर्भेदकैः श्लिष्टैः समासोक्तिर्निदर्शना ।  
अभवन्वस्तुसम्बन्ध उपमापरिकल्पकः ॥ ९७ ॥  
    
स्वस्वहेत्वन्वयस्योक्तिः क्रिययैव च सापरा ।  
अप्रस्तुतप्रशंसा या सा सैव प्रस्तुताश्रया ॥ ९८ ॥  
    
कार्ये निमित्ते सामान्ये विशेषे प्रस्तुते सति ।  
तदन्यस्य वचस्तुल्ये तुल्यस्येति च पञ्चधा ॥ ९९ ॥  
निगीर्याध्यवसानं तु प्रकृतस्य परेण यत् ।  
प्रस्तुतस्य यदन्यत्वं यद्यर्थोक्तौ च कल्पनम् ॥ १०० ॥  
    
कार्यकारणयोर्यश्च पौर्वापर्यविपर्ययः ।  
विज्ञेयातिशयोक्तिः सा प्रतिवस्तूपमा तु सा ॥ १०१ ॥  
    
सामान्यस्य द्विरेकस्य यत्र वाक्यद्वये स्थितिः ।  
दृष्टान्तः पुनरेतेषां सर्वेषां प्रतिबिम्बनम् ॥ १०२ ॥  
    
सकृद्वृत्तिस्तु धर्मस्य प्रकृताप्रकृतात्मनाम् ।  
सैव क्रियासु बह्वीषु कारकस्येति दीपकम् ॥ १०३ ॥  
    
मालादीपकमाद्यं चेत्यथोत्तरगुणावहम् ।  
नियतानां सकृद्धर्मः सा पुनस्तुल्ययोगिता ॥ १०४ ॥  
    
उपमानाद्यदन्यस्य व्यतिरेकः स एव सः ।  
हेत्वोर्कुतावनुक्तीनां त्रये साम्ये निवेदिते ॥ १०५ ॥  
    
शब्दार्थाभ्यामथाक्षिप्ते श्लिष्टे तद्वत्त्रिरष्ट तत् ।  
निषेधो वक्तुमिष्टस्य यो विशेषाभिधित्सया ॥ १०६ ॥  
    
वक्ष्यमाणोक्तविषयः स आक्षेपो द्विधा मतः ।  
क्रियायाः प्रतिषेधे ऽपि फलव्यक्तिर्विभावना ॥ १०७ ॥  
    
विशेषोक्तिरखण्डेषु कारणेषु फलावचः ।  
यथासङ्ख्यं क्रमेणैव क्रमिकाणां समन्वयः ॥ १०८ ॥  
    
सामान्यं वा विशेषो वा तदन्येन समर्थ्यते ।  
यत्तु सो ऽर्थान्तरन्यासः साधर्म्येणेतरेण वा ॥ १०९ ॥  
    
विरोधः सोविरोधे ऽपि विरुद्धत्वेन यद्वचः ।  
जातिश्चतुर्भिजात्याद्यैर्विरुद्धा स्याद्गुणैस्त्रिभिः ॥ ११० ॥  
    
क्रिया द्वाभ्यामपि द्रव्यं द्रव्येणैवेति ते दश ।  
स्वभावोक्तिस्तु डिम्भादेः स्वक्रियारूपवर्णनम् ॥ १११ ॥  
    
व्याजस्तुतिर्मुखे निन्दा स्तुतिर्वा रूढिरन्यथा ।  
सा सहोक्तिः सहार्थस्य बलादेकं द्विवाचकम् ॥ ११२ ॥  
विनोक्तिः सा बिनान्येन यत्रान्यः सन्न नेतरः ।  
परिवृत्तिर्विनिमयो यो ऽर्थानां स्यात्समासमैः ॥ ११३ ॥  
    
प्रत्यक्षा इव यद्भावाः क्रियन्ते भूतभाविनः ।  
तद्भाविकं काव्यलिङ्गं हेतोर्वाक्यपदार्थता ॥ ११४ ॥  
    
पर्यायोक्तं विना वाच्यवाचकत्वेन यद्वचः ।  
उदात्तं वस्तुनः सम्पत् महतां चोपलक्षणम् ॥ ११५ ॥  
    
तत्सिद्धिहेतावेकस्मिन् यत्रान्यत्तत्करं भवेत् ।  
समुच्चयो ऽसौ स त्वन्यो युगपद् या गुणक्रियाः ॥ ११६ ॥  
    
एकं क्रमेणानेकस्मिन् पर्यायो ऽन्यस्ततो ऽन्यथा ।  
अनुमानं तदुक्तं यत् साध्यसाधनयोर्वचः ॥ ११७ ॥  
    
विशेषणैर्यत्साकूतैरुक्तिः परिकरस्तु सः ।  
व्याजोक्तिश्छद्मनोद्भिन्नवस्तुरूपनिगूहनम् ॥ ११८ ॥  
    
किञ्चित् पृष्टमपृष्टं वा कथितं यत् प्रकल्पते ।  
तादृगन्यव्यपोहाय परिसङ्ख्या तु सा स्मृता ॥ ११९ ॥  
    
यथोत्तरं चेत् पूर्वस्य पूर्वस्यार्थस्य हेतुता ।  
तदा कारणमाला स्यात् क्रियया तु परस्परम् ॥ १२० ॥  
    
वस्तुनोर्जनने ऽन्योन्यमुत्तरश्रुतिमात्रतः ।  
प्रश्नस्योन्नयनं यत्र क्रियते तत्र वा सति ॥ १२१ ॥  
    
असकृद् यदसम्भाव्यमुत्तरं स्यात् तदुत्तरम् ।  
कुतो ऽपि लक्षितः सूक्ष्मो ऽप्यर्थो ऽन्यस्मै प्रकाश्यते ॥ १२२ ॥  
    
धर्मेण केनचिद् यत्र तत् सूक्ष्मं परिचक्षते ।  
उत्तरोत्तरमुत्कर्षो भवेत्सारः परावधिः ॥ १२३ ॥  
    
भिन्नदेशतयात्यन्तं कार्यकारणभूतयोः ।  
युगपद्धर्मयोर्यत्र ख्यातिः सा स्यादसङ्गतिः ॥ १२४ ॥  
    
समाधिः सुकरं कार्यं कारणान्तरयोगतः ।  
समं योग्यतया योगो यदि सम्भावितः क्वचित् ॥ १२५ ॥  
क्वचिद्यदतिवैधर्म्यान्न श्लेषो घटनामियात् ।  
कर्तुः क्रियाफलावाप्तिर्नैवानर्थश्च यद्भवेत् ॥ १२६ ॥  
    
गुणक्रियाभ्यां कार्यस्य कारणस्य गुणक्रिये ।  
क्रमेण च विरुद्धे यत् स एष विषमो मतः ॥ १२७ ॥  
    
महतोर्यन्महीयांसावाश्रिताश्रययोः क्रमात् ।  
आश्रयाश्रयिणौ स्यातां तनुत्वे ऽप्यधिकं तु तत् ॥ १२८ ॥  
    
प्रतिपक्षमशक्तेन प्रतिकर्तुं तिरस्क्रिया ।  
या तदीयस्य तत्स्तुत्यै प्रत्यनीकं तदुच्यते ॥ १२९ ॥  
    
समेन लक्ष्मणा वस्तु वस्तुना यन्निगूह्यते ।  
निजेनागन्तुना वापि तन्मीलितमिति स्मृतम् ॥ १३० ॥  
    
स्थाप्यतेपोह्यते वापि यथापूर्वं परं परम् ।  
विशेषणतया यत्र वस्तु सैकावली द्विधा ॥ १३१ ॥  
    
यथानुभवमर्थस्य दृष्टे तत्सदृशे स्मृतिः ।  
स्मरणं भ्रान्तिमानन्यसंवित्तत्तुल्यदर्शने ॥ १३२ ॥  
    
आक्षेप उपमानस्य प्रतीपमुपमेयता ।  
तस्यैव यदि वा कल्प्या तिरस्कारनिबन्धनम् ॥ १३३ ॥  
    
प्रस्तुतस्य यदन्येन गुणसाम्यविवक्षया ।  
ऐकात्म्यं बध्यते योगात्तत्सामान्यमिति स्मृतम् ॥ १३४ ॥  
    
विना प्रसिद्धमाधारमाधेयस्य व्यवस्थितिः ।  
एकात्मा यगपद्दृत्तिरेकस्यानेकगोचरा ॥ १३५ ॥  
    
अन्यत् प्रकुर्वतः कार्यमशक्यस्यान्यवस्तुनः ।  
तथैव करणं चेति विशेषस्त्रिविधः स्मृतः ॥ १३६ ॥  
    
स्वमुत्सृज्य गुणं योगादत्युज्ज्वलगुणस्य यत् ।  
वस्तु तद्गुणतामेति भण्यते स तु तद्गुणः ॥ १३७ ॥  
    
तद्रूपाननुहारश्चेदस्य तत् स्यादतद्गुणः ।  
यद्यथा साधितं केनाप्यपरेण तदन्यथा ॥ १३८ ॥  
तथैव यद्विधीयेत स व्याघात इति स्मृतिः ।  
सेष्टा संसृष्टिरेतेषां भेदेन यदिह स्थितिः ॥ १३९ ॥  
    
अविश्रान्तिजुषामात्मन्यङ्गाङ्गित्वं तु सङ्करः ।  
एकस्य च ग्रहे न्यायदोषाभावादनिश्चयः ॥ १४० ॥  
    
स्फुटमेकत्र विषये शब्दार्थालङ्कृतिद्वयम् ।  
व्यवस्थितं च तेनासौ त्रिरूपः परिकीर्तितः ॥ १४१ ॥  
    
एषां दोषा यथायोगं सम्भवन्तो ऽपि केचन ।  
उक्तेष्वन्तर्भवन्तीति न पृथक् प्रतिपादिताः ॥ १४२ ॥

इति काव्यप्रकाशीयकारिकावली समाप्ता

