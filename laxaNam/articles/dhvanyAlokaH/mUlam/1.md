---
title: १

---
  
 ध्वन्यालोकः   
  
॥ प्रथम उद्योतः ॥  
  
स्वेच्छाकेसरिणः  स्वच्छस्वच्छायायासितेन्दवः ।  
त्रायन्तां वो मधुरिपोः प्रपन्नार्तिच्छिदो नखाः ॥  
  
काव्यस्यात्मा ध्वनिरिति बुधैर्यः समाम्नातपूर्व-  
स्तस्याभावं जगदुरपरे भाक्तमाहुस्तमन्ये ।  
केचिद्वाचाम् स्थितमविषये तत्त्वमूचुस्तदीयम्  
तेन ब्रूमः  सहृदयमनःप्रीतये तत्स्वरूपम् ॥ १॥  
  
बुधैः काव्यतत्त्वविद्भिः काव्यस्यात्मा ध्वनिरिति सञ्ज्ञितः ,  
परम्परया यः समाम्नातपूर्वः सम्यक् आसमन्तात् म्नातः प्रकटितः ,  
तस्य सहृदयजनमनःप्रकाशमानस्याप्यभावमन्ये जगदुः ।  
तदभाववादिनां चामी विकल्पाः सम्भवन्ति ।  
  
तत्र केचिदाचक्षीरन् --- शब्दार्थशरीरन्तावत्काव्यम् ।  
तत्र च शब्दगताश्चारुत्वहेतवोऽनुप्रासादयः प्रसिद्धा  
एव । अर्थगताश्चोपमादयः । वर्णसङ्घटनाधर्माश्च ये  
माधुर्यादयस्तेऽपि प्रतीयन्ते । तदनतिरिक्तवृत्तयो  
वृत्तयोऽपि याः कैश्चिदुपनागरिकाद्याः प्रकाशिताः , ता  
अपि गताः श्रवणगोचरम् । रीतयश्च वैदर्भीप्रभृतयः ।  
तद्व्यतिरिक्तः कोऽयम् ध्वनिर्नामेति ।  
  
अन्ये ब्रूयुः -- नास्त्येव ध्वनिः । प्रसिद्धप्रस्थानव्यतिरेकिणः  
काव्यप्रकारस्य काव्यत्वहानेः सहृदयहृदयाह्लादिशब्दार्थ-  
मयत्वमेव काव्यलक्षणम् । न चोक्तप्रस्थानातिरेकिणो मार्गस्य  
तत्सम्भवति । न च तत्समतान्तःपातिनः सहृदयान्  
कांश्चित्परिकल्प्य तत्प्रसिद्ध्या ध्वनौ काव्यव्यपदेशः  
प्रवर्तितोऽपि सकलविद्वन्मनोग्राहितामवलम्बते ।  
  
पुनरपरे तस्याभावमन्यथा कथयेयुः -- न सम्भवत्येव  
ध्वनिर्नामापूर्वः कश्चित् । कामनीयकमनतिवर्तमानस्य तस्योक्तेष्वेव  
चारुत्वहेतुष्वन्तर्भावात् । तेषामन्यतमस्यैव वा अपूर्वसमाख्या-  
मात्रकरणे यत्किञ्चन कथनं स्यात् ।  
  
किञ्च वाग्विकल्पानामानन्त्यात् सम्भवत्यपि वा कस्मिंश्चित् काव्य-  
लक्षणविधायिभिः प्रसिद्धैरप्रदर्शिते प्रकारलेशे ध्वनिर्ध्वनिरिति  
यदेतदलीकसहृदयत्वभावनामुकुलितलोचनैर्नृत्यते , तत्र  
हेतुं न विद्मः । सहस्रशो हि महात्मभिरन्यैरलङ्कारप्रकाराः  
प्रकाशिताः प्रकाश्यन्ते च । न च तेषामेषा दशा श्रूयते ।  
तस्मात् प्रवादमात्रं ध्वनिः । न त्वस्य क्षोदक्षमम् तत्त्वम् किञ्चिदपि  
प्रकाशयितुं शक्यम् । तथा चान्येन कृत एवात्र श्लोकः ---  
  
यस्मिन्नस्ति न वस्तु किञ्चन मनःप्रह्लादि सालङ्कृति  
व्युत्पन्नै रचितं च नैव वचनैर्वक्रोक्तिशून्यं च यत् ।  
काव्यं तद्ध्वनिना समन्वितमिति प्रीत्या प्रशंसञ्जडो  
नो विद्मोऽभिदधाति किं सुमतिना पृष्टः स्वरूपं ध्वनेः ॥  
  
भाक्तमाहुस्तमन्ये । अन्ये तं ध्वनिसञ्ज्ञितम् काव्यत्मानं  
गुणवृत्तिरित्याहुः ।  
  
यद्यपि च ध्वनिशब्दसङ्कीर्तनेन काव्यलक्षणविधायिभिर्गुणवृत्ति-  
रन्यो वा न कश्चित्प्रकारः प्रकाशितः , तथापि अमुख्यवृत्त्या  
काव्येषु व्यवहारं दर्शयता ध्वनिमार्गो मनाक्स्पृष्टोऽपि न  
लक्षित इति परिकल्प्यैवमुक्तम् --- ॑भाक्तमाहुस्तमन्ये॑ इति ।  
  
केचित्पुनर्लक्षणकरणशालीनबुद्धयो ध्वनेस्तत्त्वं गिरामगोचरम्  
सहृदयहृदयसंवेद्यमेव समाख्यातवन्तः । तेनैवंविधासु  
विमतिषु स्थितासु सहृदयमनःप्रीतये तत्स्वरूपं ब्रूमः ।  
  
तस्य हि ध्वनेः स्वरूपं  सकलसत्कविकाव्योपनिषद्भूतमतिरमणीय-  
मणीयसीभिरपि चिरन्तनकाव्यलक्षणविधायिनां बुद्धिभिरनुन्मीलित-  
पूर्वम् , अथ च रामायणमहाभारतप्रभृतिनि लक्ष्ये सर्वत्र  
प्रसिद्धव्यवहारं लक्षयतां सहृदयानामानन्दो मनसि लभतां  
प्रतिष्ठामिति प्रकाश्यते ॥ १॥  
  
तत्र ध्वनेरेव लक्षयितुमारब्धस्य भूमिकां रचयितुमिदमुच्यते ---  
  
योऽर्थः सहृदयश्लाघ्यः काव्यात्मेति व्यवस्थितः ।  
वाच्यप्रतीयमानाख्यौ तस्य भेदावुभौ स्मृतौ ॥ २॥  
  
काव्यस्य हि ललितोचितसन्निवेशचारुणः शरीरस्येवात्मा साररूपतया  
स्थितः सहृदयश्लाघ्यो योऽर्थस्तस्य वाच्यः प्रतीयमानश्चेति द्वौ  
भेदौ ।  
  
तत्र वाच्यः प्रसिद्धो यः प्रकारैरुपमादिभिः ।  
बहुधा व्याकृतः सोऽन्यैः ---  
काव्यलक्ष्मविधायिभिः ।  
                           --- ततो नेह प्रतन्यते ॥ ३॥  
  
केवलमनूद्यते पुनर्यथोपयोगमिति ॥ ३॥  
  
प्रतीयमानं पुनरन्यदेव वस्त्वस्ति वाणीषु महाकवीनाम् ।  
यत्तत्प्रसिद्धावयवातिरिक्तं विभाति लावण्यमिवाङ्गनासु ॥ ४॥  
  
प्रतीयमानं पुनरन्यदेव वाच्याद्वस्त्वस्ति  वाणीषु महाकवीनाम् ।  
यत्तत्सहृदयसुप्रसिद्धं प्रसिद्धेभ्योऽलङ्कृतेभ्यः प्रतीतेभ्यो  
वाऽवयवेभ्यो व्यतिरिक्तत्वेन प्रकाशते  लावण्यमिवाङ्गनासु । यथा  
ह्यङ्गनासु लावण्यं पृथङ्निर्वर्ण्यमानं निखिलावयवव्यतिरेकि  
किमप्यन्यदेव सहृदयलोचनामृतं तत्त्वान्तरं तद्वदेव सोऽर्थः ।  
  
स ह्यर्थो वाच्यसामर्थ्याक्षिप्तम् वस्तुमात्रमलङ्काररसादयश्चेत्यनेक  
प्रभेदप्रभिन्नौ दर्शयिष्यते । सर्वेषु च तेषु प्रकारेषु तस्य  
वाच्यादन्यत्वम् । तथा ह्याद्यस्तावत्प्रभेदो वाच्याद् दूरम् विभेदवान् ।  
स हि कदाचिद्वाच्ये विधिरूपे प्रतिषेधरूपः । यथा ---  
  
भ्रम धार्मिक विस्रब्धः स शुनकोऽद्य मारितस्तेन ।  
गोदावरीनदीकूललतागहनवासिना दृप्तसिंहेन ॥  
  
क्वचिद्वाच्ये प्रतिषेधरूपे विधिरूपो यथा ---  
  
श्वश्रूरत्र शेते अथवा निमज्जति अत्राहं दिवसकं प्रलोकय ।  
मा पथिक रात्र्यन्धः शय्यायामावयोः शयिष्ठाः ॥  
  
क्वचिद्वाच्ये विधिरूपेऽनुभयरूपो यथा ---  
  
व्रज ममैवैकस्या भवन्तु निःश्वासरोदितव्यानि ।  
मा तवापि तया विना दाक्षिण्यहतस्य जनिषत ॥  
  
क्वचिद्वाच्ये प्रतिषेधरूपेऽनुभयरूपो यथा ---  
  
प्रार्थये तावत्प्रसीद निवर्तस्व मुखशशिज्योत्स्नाविलुप्ततमोनिवहे ।  
अभिसारिकाणां विघ्नं करोष्यन्यासामपि हताशे ॥  
  
क्वचिद्वाच्याद्विभिन्नविषयत्वेन व्यवस्थापितो यथा ---  
  
कस्य वा न भवति रोषो दृष्ट्वा प्रियायाः सव्रणमधरम् ।  
सभ्रमरपद्माघ्राणशीले वारितवामे सहस्वेदानीम् ॥  
  
अन्ये चैवम्प्रकारा वाच्याद्विभेदिनः प्रतीयमानभेदाः सम्भवन्ति ।  
तेषां दिङ्मात्रमेतत्प्रदर्शितम् । द्वितीयोऽपि प्रभेदो वाच्याद्विभिन्नः  
सप्रपञ्चमग्रे दर्शयिष्यते ।  
  
तृतीयस्तु रसादिलक्षणः प्रभेदो वाच्यसामर्थ्याक्षिप्तः प्रकाशते ,  
न तु साक्षाच्छब्दव्यापारविषय इति वाच्याद्विभिन्न एव । तथा हि  
वाच्यत्वं तस्य स्वशब्दनिवेदितत्वेन वा स्यात् । विभावादिप्रतिपादनमुखेन  
वा । पुर्वस्मिन् पक्षे स्वशब्दनिवेदितत्वाभावे रसादीनामप्रतीतिप्रसङ्गः ।  
  
न च सर्वत्र तेषां स्वशब्दनिवेदितत्वम् । यत्राप्यस्ति तत् , तत्रापि  
विशिश्टविभावादिप्रतिपादनमुखेनैवैषां प्रतीतिः ।  
  
स्वशब्देन सा केवलमनूद्यते , न तु तत्कृता विषयान्तरे तथा  
तस्या अदर्शनात् ।  
  
न हि केवलशृङ्गारादिशब्दमात्रभाजि विभावादिप्रतिपादनरहिते  
काव्ये मनागपि रसवत्त्वप्रतीतिरस्ति । यतश्च स्वाभिधानमन्तरेण  
केवलेभ्योऽपि विभावादिभ्यो विशिश्टेभ्यो रसादीनां प्रतीतिः । केवलाच्च  
स्वाभिधानादप्रतीतिः । तस्मादन्वयव्यतिरेकाभ्यामभिधेयसामर्थ्या-  
क्षिप्तत्वमेव रसादीनाम् । न त्वभिधेयत्वं कथञ्चित् , इति तृतीयोऽपि  
प्रभेदो वाच्याद्विभिन्न एवेति स्थितम् । वाच्येन त्वस्य सहेव प्रतीतिरित्यग्रे  
दर्शयिष्यते ।  
  
काव्यस्यात्मा स एवार्थस्तथा चादिकवेः पुरा ।  
क्रौञ्चद्वन्द्ववियोगोत्थः शोकः श्लोकत्वमागतः ॥ ५॥  
  
विविधवाच्यवाचकरचनाप्रपञ्चचारुणः काव्यस्य स  
एवार्थः सारभूतः । चादिकवेर्वाल्मीकेः निहतसहचरीविरहकातर-  
क्रौञ्चाक्रन्दजनितः शोक एव श्लोकतया परिणतः ।  
  
शोको हि करुणस्थायिभावः । प्रतीयमानस्य चान्यभेददर्शनेऽपि  
रसभावमुखेनैवोपलक्षणं प्राधान्यात् ।  
  
सरस्वती स्वादु तदर्थवस्तु निःष्यन्दमाना महतां कवीनाम् ।  
अलोकसामान्यमभिव्यनक्ति परिस्फुरन्तम् प्रतिभाविशेषम् ॥ ६॥  
  
तत् वस्तुतत्त्वं निःष्यन्दमाना महतां कवीनां भारती अलोकसामान्यं  
प्रतिभाविशेषं  परिस्फुरन्तमभिव्यनक्ति । येनास्मिन्नतिविचित्रकवि-  
परम्परावाहिनि संसारे कालिदासप्रभृतयो द्वित्राः पञ्चषा वा  
महाकवय इति गण्यन्ते ।  
  
इदं चापरं प्रतीयमानस्यार्थस्य सद्भावसाधनं प्रमाणम् ---  
शब्दार्थशासनज्ञानमात्रेणैव न वेद्यते ।  
वेद्यते स तु काव्यार्थतत्त्वज्ञैरेव केवलम् ॥ ७॥  
  
सोऽर्थो यस्मात्केवलं काव्यार्थतत्त्वज्ञैरेव  ज्ञायते । यदि च  
वाच्यरूप एवासावर्थः स्यात्तद्वाच्यवाचकरूपपरिज्ञानादेव  
तत्प्रतीतिः स्यात् । अथ च वाच्यवाचकलक्षणमात्रकृतश्रमाणां  
काव्यतत्त्वार्थभावनाविमुखानां स्वरश्रुत्यादिलक्षणमिवाऽप्र-  
गीतानां गान्धर्वलक्षणविदामगोचर एवासावर्थः ।  
  
एवं वाच्यव्यतिरेकिणो व्यङ्ग्यस्य सद्भावं प्रतिपाद्य प्राधान्यं  
तस्यैवेति दर्शयति ---  
  
सोऽर्थस्तद्व्यक्तिसामर्थ्ययोगी शब्दश्च कश्चन ।  
यत्नतः प्रत्यभिज्ञेयौ तौ शब्दार्थौ महाकवेः ॥ ८॥  
  
व्यङ्ग्योऽर्थस्तद्व्यक्तिसामर्थ्ययोगी शब्दश्च कश्चन , न शब्द-  
मात्रम् । तावेव शब्दार्थौ महाकवेः प्रत्यभिज्ञेयौ ।व्यङ्ग्यव्यञ्ज-  
काभ्यामेव सुप्रयुक्ताभ्यां महाकवित्वलाभो महाकवीनां , न  
वाच्यवाचकरचनामात्रेण ।  
  
इदानीं व्यङ्ग्यव्यञ्जकयोः प्राधान्येऽपि यद्वाच्यवाचकावेव  
प्रथममुपाददते कवयस्तदपि युक्तमेवेत्याह ---  
  
आलोकार्थी यथा दीपशिखायां यत्नवाञ्जनः ।  
तदुपायतया तद्वदर्थे वाच्ये तदादृतः ॥ ९॥  
  
यथा ह्यालोकार्थी सन्नपि दीपशिखायां यत्नवाञ्जनो भवति तदु-  
पायतया । न हि दीपशिखामन्तरेणालोकः सम्भवति । तद्व्यङ्ग्यमर्थं  
प्रत्यादृतो जनो वाच्येऽर्थे यत्नवान् भवति । अनेन प्रतिपादकस्य  
कवेर्व्यङ्ग्यमर्थं प्रति व्यापारो दर्शितः ॥ ९॥  
  
प्रतिपाद्यस्यापि तं दर्शयितुमाह ---  
यथा पदार्थद्वारेण वाक्यार्थः सम्प्रतीयते ।  
वाच्यार्थपूर्विका तद्वत्प्रतिपत्तस्य वस्तुनः ॥ १०॥  
  
यथा हि पदार्थद्वारेण वाक्यार्थावगमस्तथा वाच्यार्थप्रतीति-  
पूर्विका व्यङ्ग्यस्यार्थस्य प्रतिपत्तिः ॥ १०॥  
  
इदानीं वाच्यार्थप्रतीतिपूर्वकत्वेऽपि तत्प्रतीतेर्व्यङ्ग्यस्यार्थस्य  
प्राधान्यं यथा न व्यालुप्यते तथा दर्शयति ---  
  
स्वसामर्थ्यवशेनैव वाक्यार्थं प्रतिपादयन् ।  
यथा व्यापारनिष्पत्तौ पदार्थो न विभाव्यते ॥ ११॥  
  
यथा स्वसामर्थ्यवशेनैव वाक्यार्थं प्रकाशयन्नपि पदार्थो  
व्यापारनिष्पत्तौ न भाव्यते विभक्ततया ॥ ११॥  
  
तद्वत्सचेतसां सोऽर्थो वाच्यार्थविमुखात्मनाम् ।  
बुद्धौ तत्त्वार्थदर्शिन्यां झटित्येवावभासते ॥ १२॥  
  
एवं वाच्यव्यतिरेकिणो व्यङ्ग्यस्यार्थस्य सद्भावं प्रतिपाद्य प्रकृत  
उपयोजयन्नाह ---  
  
यत्रार्थः शब्दो वा तमर्थमुपसर्जनीकृतस्वार्थौ ।  
व्यङ्क्तः काव्यविशेषः स ध्वनिरिति सूरिभिः कथितः ॥ १३॥  
  
यत्रार्थो वाच्यविशेषः वाचकविशेषः शब्दो वा तमर्थं व्यङ्क्तः ,  
स काव्यविशेषो ध्वनिरिति ।  
  
अनेन वाच्यवाचकचारुत्वहेतुभ्य उपमादिभ्योऽनुप्रासादिभ्यश्च  
विभक्त एव ध्वनेर्विषय इति दर्शितम् । यदप्युक्तम् ---  
॑प्रसिद्धप्रस्थानातिक्रमिणो मार्गस्य काव्यहानेर्ध्वनिर्नास्ति॑ इति ,  
तदप्ययुक्तम् । यतो लक्षणकृतामेव स केवलं न प्रसिद्धः , लक्ष्ये  
तु परीक्ष्यमाणे स एव सहृदयहृदयाह्लादकारि काव्यतत्त्वम् ।  
ततोऽन्यच्चित्रमेवेत्यग्रे दर्शयिष्यामः ।  
  
यदप्युक्तम् --- ॑कामनीयकमनतिवर्तमानस्य  तस्योक्तालङ्कारादि-  
प्रकारेष्वन्तर्भावः ॑ इति , तदप्यसमीचीनम् ; वाच्यवाचकमात्रा-  
श्रयिणि प्रस्थाने व्यङ्ग्यव्यञ्जकसमाश्रयेण व्यवस्थितस्य ध्वनेः  
कथमन्तर्भावः , वाच्यवाचकचारुत्वहेतवो हि तस्याङ्गभूताः ,  
स त्वङ्गिरूप एवेति प्रतिपादयिष्यमाणत्वात् ।  
  
परिकरश्लोकाश्चात्र ---  
  
व्यङ्ग्यव्यञ्जकसम्बन्धनिबन्धनतया ध्वनेः ।  
वाच्यवाचकचारुत्वहेत्वन्तःपातिता कुतः ॥  
  
ननु यत्र प्रतीयमानस्यार्थस्य वैशद्येनाप्रतीतिः स नाम मा भूद्  
ध्वनेर्विषयः । यत्र तु प्रतीतिरस्ति , यथा ---  
  
समासोक्त्याक्षेपानुक्तनिमित्तविशेषोक्तिपर्यायोक्तापह्नुतिदीपकसङ्करा-  
लङ्कारादौ , तत्र ध्वनेरन्तर्भावो भविष्यतीत्यादि निराकर्तुमभिहितम्  
--- ॑उपसर्जनीकृतस्वार्थौ ॑ इति ।  
  
अर्थो गुणीकृतात्मा , गुणीकृताभिधेयः शब्दो वा यत्रार्थान्तर-  
मभिव्यनक्ति स ध्वनिरिति । तेषु कथं तस्यान्तर्भावः । व्यङ्ग्यप्राधान्ये  
हि ध्वनिः । न चैतत्समासोक्त्यादिष्वस्ति ।  
  
समासोक्तौ तावत् ---  
उपोढरागेण विलोलतारकं तथा गृहीतं शशिना निशामुखम् ।  
यथा समस्तं तिमिरांशुकं तया पुरोऽपि रागाद्गलितं न लक्षितम् ॥  
  
इत्यादौ व्यङ्ग्येनानुगतं वाच्यमेव प्राधान्येन प्रतीयते समारोपित-  
नायिकानायकव्यवहारयोर्निशाशशिनोरेव वाक्यार्थत्वात् ।  
  
आक्षेपेऽपि व्यङ्ग्यविशेषाक्षेपिणोऽपि वाच्यस्यैव चारुत्वं प्राधान्येन  
वाक्यार्थ आक्षेपोक्तिसामर्थ्यादेव ज्ञायते । तथाहि -- तत्र शब्दोपारूढो  
विशेषाभिधानेच्छया प्रतिषेधरूपो य आक्षेपः स एव व्यङ्ग्यविशेष-  
माक्षिपन्मुख्यं काव्यशरीरम् ।  
  
चारुत्वोत्कर्षनिबन्धना हि वाच्यव्यङ्ग्ययोः प्राधान्यविवक्षा ।  
यथा ---  
अनुरागवती सन्ध्या दिवसस्तत्पुरस्सरः ।  
अहो दैवगतिः कीदृक्तथापि न समागमः ॥  
  
अत्र सत्यामपि व्यङ्ग्यप्रतीतौ वाच्यस्यैव चारुत्वमुत्कर्षवदिति तस्यैव  
प्राधान्यविवक्षा ।  
  
यथा च दीपकापह्नुत्यादौ व्यङ्ग्यत्वेनोपमायाः प्रतीतावपि प्राधान्येना-  
विवक्षितत्वान्न तया व्यपदेशस्तद्वदत्रापि द्रष्टव्यम् ।  
  
अनुक्तनिमित्तायामपि विशेषोक्तौ ---  
आहूतोऽपि सहायैरोमित्युक्त्वा विमुक्तनिद्रोऽपि ।  
गन्तुमना अपि पथिकः सङ्कोचं नैव शिथिलयति ॥  
  
इत्यादौ व्यङ्ग्यस्य प्रकरणसामर्थ्यात्प्रतीतिमात्रं न तु तत्प्रतीतिनिमित्ता  
काचिच्चारुत्वनिष्पत्तिरिति न प्राधान्यम् । पर्यायोक्तेऽपि यदि प्राधान्येन  
व्यङ्ग्यत्वं तद्भवतु नाम तस्य ध्वनावन्तर्भावः । न तु ध्वनेस्तत्रान्त-  
र्भावः । तस्य महाविषयत्वेनाङ्गित्वेन च प्रतिपादयिष्यमाणत्वात् । न  
पुनः पर्यायो भामहोदाहृतसदृशे व्यङ्ग्यस्यैव प्राधान्यम् । वाच्यस्य  
तत्रोपसर्जनाभावेनाविवक्षितत्वात् ।  
  
अपह्नुतिदीपकयोः पुनर्वाच्यस्य प्राधान्यं व्यङ्ग्यस्य चानुयायित्वं  
प्रसिद्धमेव ।  
  
सङ्करालङ्कारेऽपि यदलङ्कारोऽलङ्कारान्तरच्छायामनुगृह्णाति ,  
तदा  व्यङ्ग्यस्य प्राधान्येनाविवक्षितत्वान्न ध्वनिविषयत्वम् ।  
  
अलङ्कारद्वयसम्भावनायां तु वाच्यव्यङ्ग्ययोः समं प्राधान्यम् ।  
अथ वाच्योपसर्जनीभावेन व्यङ्ग्यस्य तत्रावस्थानं तदा सोऽपि  
ध्वनिविषयोऽस्तु , न तु स एव ध्वनिरिति वक्तुं शक्यम् । पर्यायोक्त-  
निर्दिष्टन्यायात् ।  
  
अपि च सङ्करालङ्कारेऽपि च क्वचित् सङ्करोक्तिरेव ध्वनिसम्भावनां  
निराकरोति ।  
  
अप्रस्तुतप्रशंसायामपि यदा सामान्यविशेषभावान्निमित्तनिमित्ति-  
भावाद्वा अभिधीयमानस्याप्रस्तुतस्य प्रतीयमानेन प्रस्तुतेनाभि-  
सम्बन्धस्तदाभिधीयमानप्रतीयमानयोः सममेव प्राधान्यम् ।  
  
यदा तावत्सामान्यस्याप्रस्तुतस्याभिधीयमानस्य प्राकरणिकेन  
विशेषेण प्रतीयमानेन सम्बन्धस्तदा विशेषप्रतीतौ सत्यामपि  
प्राधान्येन तत्सामान्येनाविनाभावात्सामान्यस्यापि प्राधान्यम् ।  
यदापि विशेषस्य सामान्यनिष्ठत्वं तदापि सामान्यस्य प्राधान्ये  
सामान्ये सर्वविशेषाणामन्तर्भावाद्विशेषस्यापि प्राधान्यम् ।  
  
निमित्तनिमित्तिभावे चायमेव न्यायः ।  
  
यदा तु सारूप्यमात्रवशेनाप्रस्तुतप्रशंसायामप्रकृतप्रकृतयोः  
सम्बन्धस्तदाप्यप्रस्तुतस्य सरूपस्याभिधीयमानस्य प्राधान्येना-  
विवक्षायां ध्वनावेवान्तःपातः । इतरथा त्वलङ्कारान्तरमेव ।  
तदयमत्र सङ्क्षेपः ---  
  
व्यङ्ग्यस्य यत्राप्राधान्यं वाच्यमात्रानुयायिनः ।  
समासोक्त्यादयस्तत्र वाच्यालङ्कृतयः स्फुटाः ॥  
  
व्यङ्ग्यस्य प्रतिभामात्रे वाच्यार्थानुगमेऽपि वा ।  
न ध्वनिर्यत्र वा तस्य प्राधान्यं न प्रतीयते ॥  
  
तत्परावेव शब्दार्थौ यत्र व्यङ्ग्यं प्रति स्थितौ ।  
ध्वनेः स एव विषयो मन्तव्यः सङ्करोज्झितः ॥  
  
तस्मान्न ध्वनेरन्यत्रान्तर्भावः । इतश्च नान्तर्भावः ; यतः  
काव्यविशेषोऽङ्गी ध्वनिरिति कथितः । तस्य पुनरङ्गानि ---  
अलङ्कारा गुणा वृत्तयश्चेति प्रतिपादयिष्यन्ते । न चावयव एव  
पृथग्भूतोऽवयवीति प्रसिद्धः । अपृथग्भावे तु तदङ्गत्वं  
तस्य । न तु तत्त्वमेव । यत्रापि वा तत्त्वं तत्रापि ध्वनेर्महाविषय-  
त्वान्न तन्निष्ठत्वमेव । ॑ सूरिभिः कथित ॑  इति विद्वदुपज्ञेयमुक्तिः ,  
न तु यथाकथञ्चित्प्रवृत्तेति प्रतिपाद्यते । प्रथमे हि विद्वांसो  
वैयाकरणाः , व्याकरणमूलत्वात्सर्वविद्यानाम् । ते च श्रूयमाणेषु  
वर्णेषु ध्वनिरिति व्यवहरन्ति ।  
  
तथैवान्यैस्तन्मतानुसारिभिः सूरिभिः काव्यतत्त्वार्थदर्शिभि-  
र्वाच्यवाचकसम्मिश्रः शब्दात्मा काव्यमिति व्यपदेश्यो व्यञ्जक-  
त्वसाम्याद्ध्वनिरित्युक्तः । न चैवंविधस्य ध्वनेर्वक्ष्यमाणप्रभेद-  
तद्भेदसङ्कलनया महाविषयस्य यत्प्रकाशनं तदप्रसिद्धालङ्कार-  
विशेषमात्रप्रतिपादनेन तुल्यमिति तद्भावितचेतसां युक्त एव  
संरम्भः । न च तेषु कथञ्चिदीर्ष्यया कलुषितशेमुषीकत्व-  
माविष्करणीयम् । तदेवं ध्वनेस्तावदभाववादिनः प्रत्युक्ताः ।  
  
अस्ति ध्वनिः । स चासावविवक्षितवाच्यो विवक्षितान्यपरवाच्यश्चेति  
द्विविधः सामान्येन ।  
  
तत्राद्यस्योदाहरणम् ---  
सुवर्णपुष्पां पृथिवीं चिन्वन्ति पुरुषास्त्रयः ।  
शूरश्च कृतविद्यश्च यश्च जानाति सेवितुम् ॥  
  
द्वितीयस्यापि ---  
शिखरिणि क्व नु नाम कियच्चिरं किमभिधानमसावकरोत्तपः ।  
तरुणि येन तवाधरपाटलं दशति बिम्बफलं शुकशावकः ॥ १३॥  
  
यदप्युक्तं भक्तिर्ध्वनिरिति , तत्प्रतिसमाधीयते ---  
भक्त्या बिभर्ति नैकत्वम् रूपभेदादयं ध्वनिः  
  
अयमुक्तप्रकारो ध्वनिर्भक्त्या नैकत्वं बिभर्ति भिन्नरूपत्वात् ।  
वाच्यव्यतिरिक्तस्यार्थस्य वाच्यवाचकाभ्यां तात्पर्येण प्रकाशनं  
यत्र व्यङ्ग्यप्राधान्ये स ध्वनिः । उपचारमात्रं तु भक्तिः ।  
  
मा चैतत्स्याद्भक्तिर्लक्षणं ध्वनेरित्याह ---  
अतिव्याप्तेरथाव्याप्तेर्न चासौ लक्ष्यते तया ॥ १४॥  
  
नैव भक्त्या ध्वनिर्लक्ष्यते । कथम् ? अतिव्याप्तेरव्याप्तेश्च ।  
तत्रातिव्याप्तिर्ध्वनिव्यतिरिक्तेऽपि विषये भक्तेः सम्भवात् । यत्र हि  
व्यङ्ग्यकृतं महत्सौष्ठवं नास्ति तत्राप्युपचरितशब्दवृत्त्या  
प्रसिद्ध्यनुरोधप्रवर्तितव्यवहाराः कवयो दृश्यन्ते । यथा ---  
  
परिम्लानं पीनस्तनजघनसङ्गादुभयत-  
स्तनोर्मध्यस्यान्तः परिमिलनमप्राप्य हरितम् ।  
इदं व्यस्तन्यासं श्लथभुजलताक्षेपवलनैः  
कृशाङ्ग्याः सन्तापं वदति बिसिनीपत्रशयनम् ॥  
  
तथा ---  
शतकृत्वोऽवरुध्यते सहस्रकृत्वश्चुम्ब्यते ।  
विरम्य पुना रम्यते प्रियो जनो नास्ति पुनरुक्तम् ॥  
  
तथा ---  
कुपिताः प्रसन्ना अवरुदितवदना विहसन्त्यः ।  
यथा गृहीतास्तथा हृदयं हरन्ति स्वैरिण्यो महिलाः ॥  
  
तथा ---  
भार्यायाः प्रहारो नवलतया दत्तः प्रियेण स्तनपृष्ठे ।  
मृदुकोऽपि दुःसह इव जातो हृदये सपत्नीनाम् ॥  
  
तथा ---  
परार्थे यः पीडामनुभवति भङ्गेऽपि मधुरो  
यदीयः सर्वेषामिह खलु विकारोऽप्यभिमतः ।  
न सम्प्राप्तो वृद्धिं यदि स भृशमक्षेत्रपतितः  
किमिक्षोर्दोषोऽसौ न पुनरगुणाया मरुभुवः ॥  
  
इत्यत्रेक्षुपक्षेऽनुभवतिशब्दः । न चैवंविधः कदाचिदपि  
ध्वनेर्विषयः ।  
  
यतः ---  
उक्त्यन्तरेणाशक्यं यत्तच्चारुत्वं प्रकाशयन् ।  
शब्दो व्यञ्जकतां बिभ्रद् ध्वन्युक्तेर्विषयीभवेत् ॥ १५॥  
  
अत्र चोदाहृते विषये नोक्त्यन्तराशक्यचारुत्वव्यक्तिहेतुः  
शब्दः । किञ्च ---  
  
रूढा ये विषयेऽन्यत्र शब्दाः स्वविषयादपि ।  
लावण्याद्याः प्रयुक्तास्ते न भवन्ति पदं ध्वनेः ॥ १६॥  
  
तेषु चोपचरितशब्दवृत्तिरस्तीति । तथाविधे च विषये  
क्वचित्सम्भवन्नपि ध्वनिव्यवहारः प्रकारान्तरेण प्रवर्तते ।  
न तथाविधशब्दमुखेन ।  
  
अपि च ---  
मुख्यां वृत्तिं परित्यज्य गुणवृत्त्याऽर्थदर्शनम् ।  
यदुद्दिश्य फलं तत्र शब्दो नैव स्खलद्गतिः ॥ १७॥  
  
तत्र हि चारुत्वातिशयविशिष्टार्थप्रकाशनलक्षणे प्रयोजने  
कर्तव्ये यदि शब्दस्यामुख्यता तदा तस्य प्रयोगे दुष्टतैव स्यात् ।  
न चैवम् ; तस्मात् ---  
  
वाचकत्वाश्रयेणैव गुणवृत्तिर्व्यवस्थिता ।  
व्यञ्जकत्वैकमूलस्य ध्वनेः स्याल्लक्षणं कथम् ॥ १८॥  
  
तस्मादन्यो ध्वनिरन्या च गुणवृत्तिः । अव्याप्तिरप्यस्य लक्षणस्य ।  
न हि ध्वनिप्रभेदो विवक्षितान्यपरवाच्यलक्षणः । अन्ये च  
बहवः प्रकारा भक्त्या व्याप्यन्तः ; तस्माद्भक्तिरलक्षणम् ॥ १८॥  
  
कस्यचिद् ध्वनिभेदस्य सा तु स्यादुपलक्षणम् ।  
  
सा पुनर्भक्तिर्वक्ष्यमाणप्रभेदमध्यादन्यतमस्य भेदस्य यदि  
नामोपलक्षणतया सम्भाव्येत ; यदि च गुणवृत्त्यैव ध्वनि-  
र्लक्ष्यत इत्युच्यते तदभिधाव्यापारेण तदितरोऽलङ्कारवर्गः  
समग्र एव लक्ष्यत इति प्रत्येकमलङ्काराणां लक्षणकरण-  
वैयर्थ्यप्रसङ्गः । किं च  
  
लक्षणेऽन्यैः कृते चास्य पक्षसंसिद्धिरेव नः ॥ १९॥  
  
कृतेऽपि वा पूर्वमेवान्यैर्ध्वनिलक्षणे पक्षसंसिद्धिरेव नः ;  
यस्माद्ध्वनिरस्तीति नः पक्षः । स च प्रागेव संसिद्ध इत्ययत्न-  
सम्पन्नसमीहितार्थाः संवृत्ताः स्मः । येऽपि सहृदयहृदय-  
संवेद्यमनाख्येयमेव ध्वनेरात्मानमाम्नासिषुस्तेऽपि न परीक्ष्य  
वादिनः । यत उक्तया नीत्या वक्ष्यमाणया च ध्वनेः सामान्यविशे-  
षलक्षणे प्रतिपादितेऽपि यद्यनाख्येयत्वं तत्सर्वेषामेव वस्तूनां  
तत्प्रसक्तम् । यदि पुनर्ध्वनेरतिशयोक्त्यानया काव्यान्तरातिशायि  
तैः स्वरूपमाख्यायते तत्तेऽपि युक्ताभिधायिन एव ॥  
  
इति श्रीराजानकानन्दवर्धनाचार्यविरचिते ध्वन्यालोके प्रथम उद्द्योतः ॥  

