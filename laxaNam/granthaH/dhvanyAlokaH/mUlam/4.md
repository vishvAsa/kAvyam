---
title: ४

---
  
 ध्वन्यालोकः ४   
  
एवं ध्वनिं सप्रपञ्चं विप्रतिपत्तिनिरासार्थं व्युत्पाद्य तद्व्युत्पादने  
प्रयोजनान्तरमुच्यते ---  
ध्वनेर्यः सगुणीभूतव्यङ्ग्यस्याध्वा प्रदर्शितः ।  
अनेनानन्त्यमायाति कवीनां प्रतिभागुणः ॥ १॥  
  
य एष ध्वनेर्गुणीभूतव्यङ्ग्यस्य च मार्गः प्रकाशितस्तस्य फला-  
न्तरं कविप्रतिभानन्त्यम् ।  
कथमिति चेत् ---  
अतो ह्यन्यतमेनापि प्रकारेण विभूषिता ।  
वाणी नवत्वमायाति पूर्वार्थान्वयवत्यपि ॥ २॥  
  
अतो ध्वनेरुक्तप्रभेदमध्यादन्यतमेनापि प्रकारेण विभूषिता सती  
वाणी पुरातनकविनिबद्धार्थसंस्पर्शवत्यपि नवत्वमायाति । तथाह्यविव-  
क्षितवाच्यस्य ध्वनेः प्रकारद्वयसमाश्रयेण नवत्वं पूर्वार्थानुगमेऽपि  
यथा ---  
स्मितं किञ्चिन्मुग्धं तरलमधुरो दृष्टिविभवः  
परिस्पन्दो वाचामभिनवविलासोर्मिसरसः ।  
गतानामारम्भः किसलयितलीलापरिमलः  
स्पृशन्त्यास्तारुण्यं किमिव हि न रम्यं मृगदृशः ॥  
  
इत्यस्य,  
सविभ्रमस्मितोद्भेदा लोलाक्ष्यः प्रस्खलद्गिरः ।  
नितम्बालसगामिन्यः कामिन्यः कस्य न प्रियाः ॥  
  
इत्येवमादिषु श्लोकेषु सत्स्वपि तिरस्कृतवाच्यध्वनिसमाश्रयेणा-  
पूर्वत्वमेव प्रतिभासते। तथा ---  
यः प्रथमः प्रथमः स तु तथाहि हतहस्तिबहलपललाशी ।  
श्वापदगणेषु सिंहः सिंहः केनाधरीक्रियते ॥  
  
इत्यस्य,  
स्वतेजःक्रीतमहिमा केनान्येनातिशय्यते ।  
महद्भिरपि मातङ्गैः सिंहः किमभिभूयते ॥  
  
इत्येवमादिषु श्लोकेषु सत्स्वप्यर्थान्तरसङ्क्रमितवाच्यध्वनिसमाश्र-  
येण नवत्वम् । विवक्षितान्यपरवाच्यस्याप्युक्तप्रकारसमाश्रयेण नवत्वं  
यथा ---  
निद्राकैतविनः प्रियस्य वदने विन्यस्य वक्त्रं वधू-  
र्बोधत्रासनिरुद्धचुम्बनरसाप्याभोगलोलं स्थिता ।  
वैलक्ष्याद्विमुखीभवेदिति पुनस्तस्याप्यनारम्भिणः  
साकाङ्क्षप्रतिपत्ति नाम हृदयं यातं तु पारं रतेः ॥  
  
इत्यादेः श्लोकस्य,  
शून्यं वासगृहं विलोक्य शयनादुत्थाय किञ्चिच्छनै-  
र्निद्राव्याजमुपागतस्य सुचिरं निर्वर्ण्य पत्युर्मुखम् ।  
विस्रब्धं परिचुम्ब्य जातपुलकामालोक्य गण्डस्थलीं  
लज्जानम्रमुखी प्रियेण हसता बाला चिरं चुम्बिता ॥  
  
इत्यादिषु श्लोकेषु सत्स्वपि नवत्वम् । यथा वा --- ॑तरङ्गभ्रूभङ्गा॑  
इत्यादिश्लोकस्य ॑नानाभङ्गिभ्रमद्भ्रूः॑ इत्यादिश्लोकापेक्षयान्यत्वम् ॥ २॥  
  
युक्त्याऽनयानुसर्तव्यो रसादिर्बहुविस्तरः ।  
मिथोऽप्यनन्ततां प्राप्तः काव्यमार्गो यदाश्रयात् ॥ ३॥  
  
बहुविस्तारोऽयं रसभावतदाभासतत्प्रशमलक्षणो मार्गो यथास्वं  
विभावानुभावप्रभेदकलनया यथोक्तं प्राक् । स सर्व एवानया युक्त्यानु-  
सर्तव्यः । यस्य रसादेराश्रयादयं काव्यमार्गः पुरातनैः कविभिः सहस्र-  
सङ्ख्यैरसङ्ख्यैर्वा बहुप्रकारं क्षुण्णत्वान्मितोऽप्यनन्ततामेति । रसभावा-  
दीनां हि प्रत्येकं विभावानुभावव्यभिचारिसमाश्रयादपरिमितत्वम् ।  
तेषां चैकैकप्रभेदापेक्षयापि तावज्जगद्वृत्तमुपनिबध्यमानं सुकविभिस्त-  
दिच्छावशादन्यथा स्थितमप्यन्यथैव विवर्तते । प्रतिपादितं चैतच्चित्र-  
विचारावसरे । गाथा चात्र कृतैव महाकविना ---  
अतथास्थितानपि तथासंस्थितानिव हृदये या निवेशयति ।  
अर्थविशेषान् सा जयति विकटकविगोचरा वाणी ॥  
  
तदित्थं रसभावाद्याश्रयेण काव्यार्थानामानन्त्यं सुप्रतिपादितम् ।  
एतदेवोपपादयितुमुच्यते ---  
दृष्टपूर्वा अपि ह्यर्थाः काव्ये रसपरिग्रहात् ।  
सर्वे नवा इवाभान्ति मधुमास इव द्रुमाः ॥ ४॥  
  
तथा हि विवक्षितान्यपरवाच्यस्यैव शब्दशक्त्युद्भवानुरणन-  
रूपव्यङ्ग्यप्रकारसमाश्रयेण नवत्वम् । यथा --- ॑धरणीधारणायाधुना  
त्वं शेषः॑ इत्यादेः ।  
शेषो हिमगिरिस्त्वं च महान्तो गुरवः स्थिराः ।  
यदलङ्घितमर्यादाश्चलन्तीं बिभ्रते भुवम् ॥  
  
इत्यादिषु सत्स्वपि । तस्यैवार्थशक्त्युद्भवानुरणनरूपव्यङ्ग्यसमाश्र-  
येण नवत्वम् । यथा --- ॑एवंवादिनि देवर्षौ॑ इत्यादि श्लोकस्य ।  
कृते वरकथालापे कुमार्यः पुलकोद्गमैः ।  
सूचयन्ति स्पृहामन्तर्लज्जयावनताननाः ॥  
  
इत्यादिषु सत्सु अर्थशक्त्युद्भवानुरणनरूपव्यङ्ग्यस्य कविप्रौढो-  
क्तिनिर्मितशरीरत्वेन नवत्वम् । यथा --- ॑सज्जयति सुरभिमासो॑ इत्यादेः ।  
सुरभिसमये प्रवृत्ते सहसा प्रादुर्भवन्ति रमणीयाः ।  
रागवतामुत्कलिकाः सहैव सहकारकलिकाभिः ॥  
  
इत्यादिषु सत्स्वप्यपूर्वत्वमेव ।  
  
अर्थशक्त्युद्भवानुरणनरूपव्यङ्ग्यस्य कविनिबद्धवक्तृप्रौढोक्तिमात्र-  
निष्पन्नशरीरत्वेन नवत्वम् । यथा ॑'वाणिज्य हस्तिदन्ताः॑ इत्यादिगा-  
थार्थस्य ।  
करिणीवैधव्यकरो मम पुत्र एककाण्डविनिपाती ।  
हतस्नुषया तथा कृतो यथा काण्डकरण्डकं वहति ॥  
  
एवमादिष्वर्थेषु सत्स्वप्यनालीढतैव ।  
यथा व्यङ्ग्यभेदसमाश्रयेण ध्वनेः काव्यार्थानां नवत्वमुत्पद्यते,  
तथा व्यञ्जकभेदसमाश्रयेणापि । तत्तु ग्रन्थविस्तरभयान्न लिख्यते,  
स्वयमेव सहृदयैरभ्यूह्यम् । अत्र च पुनःपुनरुक्तमपि सारतयेदमुच्यते ---  
व्यङ्ग्यव्यञ्जकभावेऽस्मिन्विविधे सम्भवत्यपि ।  
रसादिमय एकस्मिन् कविः स्यादवधानवान् ॥ ५॥  
  
अस्मिन्नर्थानन्त्यहेतौ व्यङ्ग्यव्यञ्जकभावे विचित्रे शब्दानां सम्भव-  
त्यपि कविरपूर्वार्थलाभार्थी रसादिमय एकस्मिन् व्यङ्ग्यव्यञ्जकभावे  
यत्नादवदधीत । रसभावतदाभासरूपे हि व्यङ्ग्ये तद्व्यञ्जकेषु च यथा-  
निर्दिष्टेषु वर्णपदवाक्यरचनाप्रबन्धेष्ववहितमनसः कवेः सर्वमपूर्वं काव्यं  
सम्पद्यते । तथा च रामायणमहाभारतादिषु सङ्ग्रामादयः पुनःपुनर-  
भिहिता अपि नवनवाः प्रकाशन्ते । प्रबन्धे चाङ्गी रस एक एवोपनि-  
बध्यमानोऽर्थविशेषलाभं छायातिशयं च पुष्णाति । कस्मिन्निवेति  
चेत् --- यथा रामायणे यथा वा महाभारते । रामायणे हि करुणो रसः  
स्वयमादिकविना सूत्रितः ॑शोकः श्लोकत्वमागतः॑ इत्येवंवादिना ।  
निर्व्यूढश्च स एव सीतात्यन्तवियोगपर्यन्तमेव स्वप्रबन्धमुपरचयता ।  
महाभारतेऽपि शास्त्रकाव्यरूपच्छायान्वयिनि वृष्णिपाण्डवविरसावसा-  
नवैमनस्यदायिनीं समाप्तिमुपनिबध्नता महामुनिना वैराग्यजननतात्पर्यं  
प्राधान्येन स्वप्रबन्धस्य दर्शयता मोक्षलक्षणः पुरुषार्थः शान्तो रसश्च  
मुख्यतया विवक्षाविषयत्वेन सूचितः । एतच्चांशेन विवृतमेवान्यैर्व्या-  
ख्याविधायिभिः । स्वयमेव चैतदुद्गीर्णं तेनोदीर्णमहामोहमग्नमुज्जिहीर्षता  
लोकमतिविमलज्ञानालोकदायिना लोकनाथेन ---  
यथा यथा विपर्येति लोकतन्त्रमसारवत् ।  
तथा तथा विरागोऽत्र जायते नात्र संशयः ॥  
  
इत्यादि बहुशः कथयता । ततश्च शान्तो रसो रसान्तरैर्मोक्षलक्षणः  
पुरुषार्थः पुरुषार्थान्तरैस्तदुपसर्जनत्वेनानुगम्यमानोऽङ्गित्वेन विवक्षा-  
विषय इति महाभारततात्पर्यं सुव्यक्तमेवावभासते । अङ्गाङ्गिभावश्च  
यथा रसानां तथा प्रतिपादितमेव ।  
  
पारमार्थिकान्तस्तत्त्वानपेक्षया शरीरस्येवाङ्गभूतस्य रसस्य पुरुषा-  
र्थस्य च स्वप्राधान्येन चारुत्वमप्यविरुद्धम् । ननु महाभारते यावान्वि-  
वक्षाविषयः सोऽनुक्रमण्यां सर्व एवानुक्रान्तो न चैतत्तत्र दृश्यते, प्रत्युत  
सर्वपुरुषार्थप्रबोधहेतुत्वं सर्वरसगर्भत्वं च महाभारतस्य तस्मिन्नुद्देशे  
स्वशब्दनिवेदितत्वेन प्रतीयते । अत्रोच्यते --- सत्यं शान्तस्यैव रसस्या-  
ङ्गित्वं महाभारते मोक्षस्य च सर्वपुरुषार्थेभ्यः प्राधान्यमित्येतन्न स्व-  
शब्दाभिधेयत्वेनानुक्रमण्या दर्शितम्, दर्शितं तु व्यङ्ग्यत्वेन ---  
॑भगवान्वासुदेवश्च कीर्त्यतेऽत्र सनातनः॑  
इत्यस्मिन् वाक्ये । अनेन ह्ययमर्थो व्यङ्ग्यत्वेन विवक्षितो यदत्र  
महाभारते पाण्डवादिचरितं यत्कीर्त्यते तत्सर्वमवसानविरसमविद्याप्र-  
पञ्चरूपञ्च, परमार्थसत्यस्वरूपस्तु भगवान्वासुदेवोऽत्र कीर्त्यते ।  
तस्मात्तस्मिन्नेव परमेश्वरे भगवति भवत भावितचेतसो, मा भूत विभू-  
तिषु निःसारासु रागिणो गुणेषु वा नयविनयपराक्रमादिष्वमीषु केवलेषु  
केषुचित्सर्वात्मना प्रतिनिविष्टधियः । तथा चाग्रे -- पश्यत निःसारतां  
संसारस्येत्यमुमेवार्थं द्योतयन् स्फुटमेवावभासते व्यञ्जकशक्त्यनुगृहीतश्च  
शब्दः । एवंविधमेवार्थं गर्भीकृतं सन्दर्शयन्तोऽनन्तरश्लोका लक्ष्यन्ते --  
॑स हि सत्यम्॑ इत्यादयः ।  
  
अयं च निगूढरमणीयोऽर्थो महाभारतावसाने हरिवंशवर्णनेन  
समाप्तिं विदधता तेनैव कविवेधसा कृष्णद्वैपायनेन सम्यक्स्फुटीकृतः ।  
अनेन चार्थेन संसारातीते तत्त्वान्तरे भक्त्यतिशयं प्रवर्तयता सकल  
एव सांसारिको व्यवहारः पूर्वपक्षीकृतो न्यक्षेण प्रकाशते । देवतातीर्थ-  
तपःप्रभृतीनां च प्रभावातिशयवर्णनं तस्यैव परब्रह्मणः प्राप्त्युपायत्वेन  
तद्विभूतित्वेनैव देवताविशेषाणामन्येषां च । पाण्डवादिचरितवर्णन-  
स्यापि वैराग्यजननतात्पर्याद्वैराग्यस्य च मोक्षमूलत्वान्मोक्षस्य च  
भगवत्प्राप्त्युपायत्वेन मुख्यतया गीतादिषु प्रदर्शितत्वात्परब्रह्मप्राप्त्यु-  
पायत्वमेव परम्परया । वासुदेवादिसञ्ज्ञाभिधेयत्वेन चापरिमितशक्त्या-  
स्पदं परं ब्रह्म गीतादिप्रदेशान्तरेषु तदभिधानत्वेन लब्धप्रसिद्धि माथु-  
रप्रादुर्भावानुकृतसकलस्वरूपं विवक्षितं न तु माथुरप्रादुर्भावांश एव,  
सनातनशब्दविशेषितत्वात् । रामायणादिषु चानया सञ्ज्ञया भगवन्मू-  
र्त्यन्तरे व्यवहारदर्शनात् । निर्णीतश्चायमर्थः शब्दतत्त्वविद्भिरेव ।  
  
तदेवमनुक्रमणीनिर्दिष्टेन वाक्येन भगवद्व्यतिरेकिणः सर्वस्यान्य-  
स्यानित्यतां प्रकाशयता मोक्षलक्षण एवैकः परः पुरुषार्थः शास्त्रनये,  
काव्यनये च तृष्णाक्षयसुखपरिपोषलक्षणः शान्तो रसो महाभारतस्या-  
ङ्गित्वेन विवक्षित इति सुप्रतिपादितम् । अत्यन्तसारभूतत्वाच्चायमर्थो  
व्यङ्ग्यत्वेनैव दर्शितो न तु वाच्यत्वेन । सारभूतो ह्यर्थः स्वशब्दानभि-  
धेयत्वेन प्रकाशितः सुतरामेव शोभामावहति । प्रसिद्धिश्चेयमस्त्येव  
विदग्धविद्वत्परिषत्सु यदभिमततरं वस्तु व्यङ्ग्यत्वेन प्रकाश्यते न  
साक्षाच्छब्दवाच्यत्वेन । तस्मात्स्थितमेतत् --- अङ्गिभूतरसाद्याश्रयेण  
काव्ये क्रियमाणे नवार्थलाभो भवति बन्धच्छाया च महती सम्पद्यत  
इति । अत एव च रसानुगुणार्थविशेषोपनिबन्धमलङ्कारान्तरविरहेऽपि  
छायातिशययोगि लक्ष्ये दृश्यते । यथा ---  
मुनिर्जयति योगीन्द्रो महात्मा कुम्भसम्भवः ।  
येनैकचुलके दृष्टौ तौ दिव्यौ मत्स्यकच्छपौ ॥  
  
इत्यादौ । अत्र ह्यद्भुतरसानुगुणमेकचुलके मत्स्यकच्छपदर्शनं  
छायातिशयं पुष्णाति । तत्र ह्येकचुलके सकलजलधिसन्निधानादपि  
दिव्यमत्स्यकच्छपदर्शनमक्षुण्णत्वादद्भुतरसानुगुणतरम् । क्षुण्णं हि  
वस्तु लोकप्रसिद्ध्याद्भुतमपि नाश्चर्यकारि भवति । न चाक्षुण्णं वस्तूप-  
निबध्यमानमद्भुतरसस्यैवानुगुणं यावद्रसान्तरस्यापि । तद्यथा ---  
स्विद्यति रोमाञ्चते वेपते रथ्यायान्तुलाग्रेण ।  
स पार्श्वोऽद्यापि सुभग तस्या येनास्यतिक्रान्तः ॥  
  
एतद्गाथार्थाद्भाव्यमानाद्या रसप्रतीतिर्भवति, सा त्वां स्पृष्ट्वा स्विद्य-  
ति रोमाञ्चते वेपते इत्येवंविधादर्थात्प्रतीयमानान्मनागपि नो जायते ।  
तदेवं ध्वनिप्रभेदसमाश्रयेण यथा काव्यार्थानां नवत्वं जायते तथा  
प्रतिपादितम् । गुणीभूतव्यङ्ग्यस्यापि त्रिभेदव्यङ्ग्यापेक्षया ये प्रकारा-  
स्तत्समाश्रयेणापि काव्यवस्तूनां नवत्वं भवत्येव । तत्त्वतिविस्तारका-  
रीति नोदाहृतं सहृदयैः स्वयमुत्प्रेक्षणीयम् ॥ ५॥  
  
ध्वनेरित्थं गुणीभूतव्यङ्ग्यस्य च समाश्रयात् ।  
न काव्यार्थविरामोऽस्ति यदि स्यात्प्रतिभागुणः ॥ ६॥  
  
सत्स्वपि पुरातनकविप्रबन्धेषु यदि स्यात्प्रतिभागुणः, तस्मिंस्त्व-  
सति न किञ्चिदेव कवेर्वस्त्वस्ति । बन्धच्छायाप्यर्थद्वयानुरूपशब्द-  
सन्निवेशोऽर्थप्रतिभानाभावे कथमुपपद्यते । अनपेक्षितार्थविशेषाक्षररचनैव  
बन्धच्छायेति नेदं नेदीयः सहृदयानाम् । एवं हि सत्यर्थानपेक्षचतुर-  
मधुरवचनरचनायामपि काव्यव्यपदेशः प्रवर्तेत । शब्दार्थयोः साहित्येन  
काव्यत्वे कथं तथाविधे विषये काव्यव्यवस्थेति चेत् --- परोपनिबद्धार्थ-  
विरचने यथा तत्काव्यत्वव्यवहारस्तथा तथाविधानां काव्यसन्द-  
र्भाणाम् ॥ ६॥  
  
न चार्थानन्त्यं व्यङ्ग्यार्थापेक्षयैव यावद्वाच्यार्थापेक्षयापीति  
प्रतिपादयितुमुच्यते ---  
अवस्थादेशकालादिविशेषैरपि जायते ।  
आनन्त्यमेव वाच्यस्य शुद्धस्यापि स्वभावतः ॥ ७॥  
  
शुद्धस्यानपेक्षितव्यङ्ग्यस्यापि वाच्यस्यानन्त्यमेव जायते स्वभा-  
वतः । स्वभावो ह्ययं वाच्यानां चेतनानामचेतनानां च यदवस्थाभेदा-  
द्देशभेदात्कालभेदात्स्वालक्षण्यभेदाच्चानन्तता भवति । तैश्च तथाव्यव-  
स्थितैः सद्भिः प्रसिद्धानेकस्वभावानुसरणरूपया स्वभावोक्त्यापि ताव-  
दुपनिबध्यमानैर्निरवधिः काव्यार्थः सम्पद्यते । तथा ह्यवस्थाभेदान्नवत्वं  
यथा --- भगवती पार्वती कुमारसम्भवे ॑सर्वोपमाद्रव्यसमुच्चयेन॑ इत्या-  
दिभिरुक्तिभिः प्रथममेव परिसमापितरूपवर्णनापि पुनर्भगवतः शम्भो-  
र्लोचनगोचरमायान्ती ॑वसन्तपुष्पाभरणं वहन्ती॑ मन्मथोपकरणभूतेन  
भङ्ग्यन्तरेणोपवर्णिता । सैव च पुनर्नवोद्वाहसमये प्रसाध्यमाना ॑तां  
प्राङ्मुखीं तत्र निवेश्य तन्वीम्॑ इत्याद्युक्तिभिर्नवेनैव प्रकारेण निरूपि-  
तरूपसौष्ठवा । न च ते तस्य कवेरेकत्रैवासकृत्कृता वर्णनप्रकारा अपुन-  
रुक्तत्वेन वा नवनवार्थनिर्भरत्वेन वा प्रतिभासन्ते । दर्शितमेव चैतद्वि-  
षमबाणलीलायाम् ---  
न च तेषां घटतेऽवधिः, न च ते दृश्यन्ते कथमपि पुनरुक्ताः ।  
ये विभ्रमाः प्रियाणामर्था वा सुकविवाणीनाम् ॥  
  
अयमपरश्चावस्थाभेदप्रकारो यदचेतनानां सर्वेषां चेतनं द्वितीयं  
रूपमभिमानित्वप्रसिद्धं हिमवद्गङ्गादीनाम् । तच्चोचितचेतनविषयस्वरूप-  
योजनयोपनिबध्यमानमन्यदेव सम्पद्यते । यथा कुमारसम्भव एव  
पर्वतस्वरूपस्य हिमवतो वर्णनं, पुनः सप्तर्षिप्रियोक्तिषु चेतनतत्स्वरूपा-  
पेक्षया प्रदर्शितं तदपूर्वमेव प्रतिभाति । प्रसिद्धश्चायं सत्कवीनां मार्गः ।  
इदं च प्रस्थानं कविव्युत्पत्तये विषमबाणलीलायां सप्रपञ्चं दर्शितम् ।  
चेतनानां च बाल्याद्यवस्थाभिरन्यत्वं सत्कवीनां प्रसिद्धमेव । चेतना-  
नामवस्थाभेदेऽप्यवान्तरावस्थाभेदान्नानात्वम् । यथा कुमारीणां कुसुम-  
शरभिन्नहृदयानामन्यासां च । तत्रापि विनीतानामविनीतानां च ।  
अचेतनानां च भावानामारम्भाद्यवस्थाभेदभिन्नानामेकैकशः स्वरूपमुप-  
निबध्यमानमानन्त्यमेवोपयाति । यथा ---  
हंसानां निनदेषु यैः कवलितैरासज्यते कूजता-  
मन्यः कोऽपि कषायकण्ठलुठनादाघर्घरो विभ्रमः ।  
ते सम्प्रत्यकठोरवारणवधूदन्ताङ्कुरस्पर्धिनो  
निर्याताः कमलाकरेषु बिसिनीकन्दाग्रिमग्रन्थयः ॥  
  
एवमन्यत्रापि दिशानयानुसर्तव्यम् ।  
  
देशभेदान्नानात्वमचेतनानां तावत् । यथा वायूनां नानादिग्देश-  
चारिणामन्येषामपि सलिलकुसुमादीनां प्रसिद्धमेव । चेतनानामपि  
मानुषपशुपक्षिप्रभृतीनां ग्रामारण्यसलिलादिसमेधितानां परस्परं महा-  
न्विशेषः समुपलक्ष्यत एव । स च विविच्य यथायथमुपनिबध्यमान-  
स्तथैवानन्त्यमायाति । तथा हि --- मानुषाणामेव तावद्दिग्देशादि-  
भिन्नानां ये व्यवहारव्यापारादिषु विचित्रा विशेषास्तेषां केनान्तः  
शक्यते गन्तुम्, विशेषतो योषिताम् । उपनिबध्यते च तत्सर्वमेव  
सुकविभिर्यथाप्रतिभम् ।  
कालभेदाच्च नानात्वम् । यथर्तुभेदाद्दिग्व्योमसलिलादीनामचेतना-  
नाम् । चेतनानां चौत्सुक्यादयः कालविशेषाश्रयिणः प्रसिद्धा एव ।  
स्वालक्षण्यप्रभेदाच्च सकलजगद्गतानां वस्तूनां विनिबन्धनं प्रसिद्धमेव ।  
तच्च यथावस्थितमपि तावदुपनिबध्यमानमनन्ततामेव काव्यार्थ-  
स्यापादयति ।  
अत्र केचिदाचक्षीरन् --- यथा सामान्यात्मना वस्तूनि वाच्यतां  
प्रतिपद्यन्ते न विशेषात्मना ; तानि हि स्वयमनुभूतानां सुखादीनां  
तन्निमित्तानां च स्वरूपमन्यत्रारोपयद्भिः स्वपरानुभूतरूपसामान्य-  
मात्राश्रयेणोपनिबध्यन्ते कविभिः । न हि तैरतीतमनागतं वर्तमानञ्च  
परिचितादिस्वलक्षणं योगिभिरिव प्रत्यक्षीक्रियते ; तच्चानुभाव्यानु-  
भवसामान्यं सर्वप्रतिपत्तृसाधारणं परिमितत्वात्पुरातनानामेव गोचरी-  
भूतम्, तस्याविषयत्वानुपपत्तेः । अत एव स प्रकारविशेषो यैरद्यतनै-  
रभिनवत्वेन प्रतीयते तेषामभिमानमात्रमेव भणितिकृतं वैचित्र्यमात्रम-  
त्रास्तीति ।  
तत्रोच्यते --- यत्तूक्तं सामान्यमात्राश्रयेण काव्यप्रवृत्तिस्तस्य च  
परिमितत्वेन प्रागेव गोचरीकृतत्वान्नास्ति नवत्वं काव्यवस्तूनामिति,  
तदयुक्तम् ; यतो यदि सामान्यमात्रमाश्रित्य काव्यं प्रवर्तते किङ्कृत-  
स्तर्हि महाकविनिबध्यमानानां काव्यार्थानामतिशयः । वाल्मीकिव्य-  
तिरिक्तस्यान्यस्य कविव्यपदेश एव वा सामान्यव्यतिरिक्तस्या-  
न्यस्य काव्यार्थस्याभावात्, सामान्यस्य चादिकविनैव प्रदर्शित-  
त्वात् । उक्तिवैचित्र्यान्नैष दोष इति चेत् --- किमिदमुक्तिवैचित्र्यम् ?  
उक्तिर्हि वाच्यविशेषप्रतिपादि वचनम् । तद्वैचित्र्ये कथं न वाच्यवै-  
चित्र्यम् । वाच्यवाचकयोरविनाभावेन प्रवृत्तेः । वाच्यानां च काव्ये-  
प्रतिभासमानानां यद्रूपं तत्तु ग्राह्यविशेषाभेदेनैव प्रतीयते । तेनो-  
क्तिवैचित्र्यवादिना वाच्यवैचित्र्यमनिच्छताप्यवश्यमेवाभ्युपगन्तव्यम् ।  
तदयमत्र सङ्क्षेपः ---  
वाल्मीकिव्यतिरिक्तस्य यद्येकस्यापि कस्यचित् ।  
इष्यते प्रतिभार्थेषु तत्तदानन्त्यमक्षयम् ॥  
  
किञ्च, उक्तिवैचित्र्यं यत्काव्यनवत्वे निबन्धनमुच्यते तदस्मत्पक्षा-  
नुगुणमेव । यतो यावानयं काव्यार्थानन्त्यभेदहेतुः प्रकारः प्राग्दर्शितः  
स सर्व एव पुनरुक्तिवैचित्र्याद् द्विगुणतामापद्यते । यश्चायमुपमाश्लेषादि-  
रलङ्कारवर्गः प्रसिद्धः स भणितिवैचित्र्यादुपनिबध्यमानः स्वयमेवानव-  
धिर्धत्ते पुनः शतशाखताम्। भणितिश्च स्वभाषाभेदेन व्यवस्थिता सती  
प्रतिनियतभाषागोचरार्थवैचित्र्यनिबन्धनं पुनरपरं काव्यार्थानामान-  
न्त्यमापादयति । यथा ममैव ---  
मम मम इति भणतो व्रजति कालो जनस्य ।  
तथापि न देवो जनार्दनो गोचरो भवति मनसः ॥ ७॥  
  
इत्थं यथा यथा निरूप्यते तथा तथा न लभ्यतेऽन्तः काव्यार्था-  
नाम् । इदं तूच्यते ---  
अवस्थादिविभिन्नानां वाच्यानां विनिबन्धनम् ।  
यत्प्रदर्शितं प्राक्  
भूम्नैव दृश्यते लक्ष्ये --  
न तच्छक्यमपोहितुम् ।  
-- तत्तु भाति रसाश्रयात् ॥ ८॥  
  
तदिदमत्र सङ्क्षेपेणाभिधीयते सत्कवीनामुपदेशाय ---  
रसभावादिसम्बद्धा यद्यौचित्यानुसारिणी ।  
अन्वीयते वस्तुगतिर्देशकालादिभेदिनी ॥ ९॥  
  
तत्का गणना कवीनामन्येषां परिमितशक्तीनाम् ।  
वाचस्पतिसहस्राणां सहस्रैरपि यत्नतः ।  
निबद्धा सा क्षयं नैति प्रकृतिर्जगतामिव ॥ १०॥  
  
यथा हि जगत्प्रकृतिरतीतकल्पपरम्पराविर्भूतविचित्रवस्तुप्रपञ्चा  
सती पुनरिदानीं परिक्षीणा परपदार्थनिर्माणशक्तिरिति न शक्यतेऽभि-  
धातुम् । तद्वदेवेयं काव्यस्थितिरनन्ताभिः कविमतिभिरुपभुक्तापि नेदा-  
नीं परिहीयते, प्रत्युत नवनवाभिर्व्युत्पत्तिभिः परिवर्धते । इत्थं  
स्थितेऽपि  
संवादास्तु भवन्त्येव बाहुल्येन सुमेधसाम् ।  
स्थितं ह्येतत् संवादिन्य एव मेधाविनां बुद्धयः । किन्तु ---  
नैकरूपतया सर्वे ते मन्तव्या विपश्चिता ॥ ११॥  
  
कथमिति चेत् ---  
संवादो ह्यन्यसादृश्यं तत्पुनः प्रतिबिम्बवत् ।  
आलेख्याकारवत्तुल्यदेहिवच्च शरीरिणाम् ॥ १२॥  
  
संवादो हि काव्यार्थस्योच्यते यदन्येन काव्यवस्तुना  
सादृश्यम् । तत्पुनः शरीरिणां प्रतिबिम्बवदालेख्याकारवत्तुल्यदेहिवच्च  
त्रिधा व्यवस्थितम् । किञ्चिद्धि काव्यवस्तु वस्त्वन्तरस्य शरीरिणः  
प्रतिबिम्बकल्पम्, अन्यदालेख्यप्रख्यम्, अन्यत्तुल्येन शरीरिणा  
सदृशम् ।  
तत्र पूर्वमनन्यात्म तुच्छात्म तदनन्तरम् ।  
तृतीयं तु प्रसिद्धात्म नान्यसाम्यं त्यजेत्कविः ॥ १३॥  
  
तत्र पूर्वं प्रतिबिम्बकल्पं काव्यवस्तु परिहर्तव्यं सुमतिना । यत-  
स्तदनन्यात्म तात्त्विकशरीरशून्यम् । तदनन्तरमालेख्यप्रख्यमन्यसाम्यं  
शरीरान्तरयुक्तमपि तुच्छात्मत्वेन त्यक्तव्यम् । तृतीयं तु विभिन्नकम-  
नीयशरीरसद्भावे सति ससंवादमपि काव्यवस्तु न त्यक्तव्यं कविना ।  
न हि शरीरी शरीरिणान्येन सदृशोऽप्येक एवेति शक्यते वक्तुम् ॥ १३॥  
  
एतदेवोपपादयितुमुच्यते ---  
आत्मनोऽन्यस्य सद्भावे पूर्वस्थित्यनुयाय्यपि ।  
वस्तु भातितरां तन्व्याः शशिच्छायमिवाननम् ॥ १४॥  
  
तत्त्वस्य सारभूतस्यात्मनः सद्भावेऽन्यस्य पूर्वस्थित्यनुयाय्यपि  
वस्तु भातितराम् । पुराणरमणीयच्छायानुगृहीतं हि वस्तु शरीरवत्परां  
शोभां पुष्यति । न तु पुनरुक्तत्वेनावभासते । तन्व्याः शशिच्छायमि-  
वाननम् ।  
एवं तावत्ससंवादानां समुदायरूपाणां वाक्यार्थानां विभक्ताः सी-  
मानः । पदार्थरूपाणां च वस्त्वन्तरसदृशानां काव्यवस्तूनां नास्त्येव  
दोष इति प्रतिपादयितुमुच्यते ---  
अक्षरादिरचनेव योज्यते यत्र वस्तुरचना पुरातनी ।  
नूतने स्फुरति काव्यवस्तुनि व्यक्तमेव खलु सा न दुष्यति ॥ १५॥  
  
न हि वाचस्पतिनाप्यक्षराणि पदानि वा कानिचिदपूर्वाणि घट-  
यितुं शक्यन्ते । तानि तु तान्येवोपनिबद्धानि न काव्यादिषु नवतां  
विरुध्यन्ति । तथैव पदार्थरूपाणि श्लेषादिमयान्यर्थतत्त्वानि ।  
  
तस्मात् --  
यदपि तदपि रम्यं यत्र लोकस्य किञ्चित्-  
स्फुरितमिदमितीयं बुद्धिरभ्युज्जिहीते ।  
स्फुरणेयं काचिदिति सहृदयानां चमत्कृतिरुत्पद्यते ।  
अनुगतमपि पूर्वच्छायया वस्तु तादृक्  
सुकविरुपनिबध्नन्निन्द्यतां नोपयाति ॥ १६॥  
  
तदनुगतमपि पूर्वच्छायया वस्तु तादृक् तादृक्षं सुकविर्विवक्षितव्य-  
ङ्ग्यवाच्यार्थसमर्पणसमर्थशब्दरचनारूपया बन्धच्छाययोपनिबध्नन्निन्द्यतां  
नैव याति । तदित्थं स्थितम् ---  
प्रतीयन्तां वाचो निमितविविधार्थामृतरसा  
न सादः कर्तव्यः कविभिरनवद्ये स्वविषये ।  
सन्ति नवाः काव्यार्थाः परोपनिबद्धार्थविरचने न कश्चित्कवेर्गुण  
इति भावयित्वा ।  
परस्वादानेच्छाविरतमनसो वस्तु सुकवेः  
सरस्वत्येवैषा घटयति यथेष्टं भगवती ॥ १७॥  
  
परस्वादानेच्छाविरतमनसः सुकवेः सरस्वत्येषा भगवती यथेष्टं  
घटयति वस्तु । येषां सुकवीनां प्राक्तनपुण्याभ्यासपरिपाकवशेन  
प्रवृत्तिस्तेषां परोपरचितार्थपरिग्रहनिःस्पृहाणां स्वव्यापारो न क्वचिदु-  
पयुज्यते । सैव भगवती सरस्वती स्वयमभिमतमर्थमाविर्भावयति ।  
एतदेव हि महाकवित्वं महाकवीनामित्योम् ।  
  
इत्यक्लिष्टरसाश्रयोचितगुणालङ्कारशोभाभृतो  
यस्माद्वस्तु समीहितं सुकृतिभिः सर्वं समासाद्यते ।  
काव्याख्येऽखिलसौख्यधाम्नि विबुधोद्याने ध्वनिर्दर्शितः  
सोऽयं कल्पतरूपमानमहिमा भोग्योऽस्तु भव्यात्मनाम् ॥  
  
सत्काव्यतत्त्वनयवर्त्मचिरप्रसुप्त  
कल्पं मनस्सु परिपक्वधियां यदासीत् ।  
तद्व्याकरोत्सहृदयोदयलाभहेतो-  
रानन्दवर्धन इति प्रथिताभिधानः ॥  
  
इति श्रीराजानकानन्दवर्धनाचार्यविरचिते ध्वन्यालोके चतुर्थ उद्द्योतः ।  
  
  
  
Encoded by Rajani Arjun Shankar rajani\_arjun@yahoo.com  
  
