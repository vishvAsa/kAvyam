+++
title = "18 ललितालङ्कारः (६८)"

+++



_________


इदं शुद्धमुदाहरणम् । एवं प्रौढोक्त्यलङ्कारनिरूपणे प्रसङ्गादुपदर्शितं
‘एकोनविंशसङ्ख्यकपुराणतः' इति पद्यमपि शुद्धमेवास्या उदाहरणम् ॥

चन्द्रालोके तृतीये काव्यलक्षणमयूखे काव्यलक्षणत्वेन यानि
अक्षरसंहतिशोभाभिमानहेतुप्रतिषेधनिरुक्तिमिथ्याध्यवसायसिद्धियुक्तिकार्याणि
दश निरूपितानि; तानि कुवलयानन्दे चमत्कारितयाऽलङ्कारपदे निवेशितानि
दीक्षितैः । तेष्वेकतमेयं मिथ्याध्यवसितिरिति ध्येयम् । तत्रैतल्लक्षणं
लक्ष्यं चैवं दृश्यते--

स्यान्मिथ्याध्यवसायश्चेदसती साध्यसाधने ।
चन्द्रांशु सूत्रग्रथितां नभःपुष्पस्रजं वह ॥

इति । वक्तव्यान्तरं तत्तदवसरे स्फुटीभविष्यति ॥

इत्यलङ्कारमणिहारे मिथ्याध्यवसितिसरस्सप्तषष्टितमः.


_________




## अथ ललितालङ्कारसरः (६८)


_________






## धर्मिणि प्रस्तुते वर्ण्यवृत्तान्तोल्लेखनं विना । तत्र तत्प्रतिबिम्बस्य वर्णनं ललितं मतम् ॥

प्रस्तुतधर्मिणि प्रस्तुतव्यवहारानुल्लेखेन तत्रैव निरूप्यमाणः
प्रकृतव्यवहारसम्बन्धो ललितालङ्कारः । ‘दोर्भ्यामब्धिं
तितीर्षन्तस्तुष्टुवुस्ते गुणार्णवम्’ इत्यादिनिदर्शनावारणाय तृतीयान्तम् ।

अप्रस्तुतप्रशंसावारणय प्रस्तुतधर्मिणीति ॥


_________


यथावा--



## क्वाहं भवमरुपान्थः क्व च तव सायुज्यनित्यसाम्राज्यम् । इत एवाच्युत सहसा सुमेरुशृङ्गाग्रमभवमुत्पित्सुः ॥ १६७० ॥

अत्र भवमरुपान्थ एव सन्नहं दुरासदत्वदीयनित्यसाम्राज्यप्रेप्सुरस्मीति
प्रस्तुतव्यवहारं विषयं कण्ठरवेणाप्रतिपाद्यैव तत्प्रतिबिम्बभूतः दुरारोहं
सुमेरुशृङ्गाग्रमित एकोत्पातेनैवाधिष्ठातुमिच्छामीति विषय्युपनिबद्धः ।
विषयोपादाने तु निदर्शनैव ॥

यथावा--



## मादृङ्मितवचनः क्व त्वादृङ्निगमागणेयसुगुणः क्व । भूमिष्ठ एव कल्पकसुमनिचयं निखिलमपचिचीषामि ॥ १६७१ ॥

अत्रापि मितम्पचमतिरहं निगमापरिच्छेद्यभगवदनन्तकल्याणगुणविवक्षुरस्मीति
विषयमकथयित्वैव भूमिष्ठ एव सकलकल्पतरुकुसुमान्यपचिचीषामीति विषय्येव
निबद्धः ॥

यथावा--



## यद्यपि नाहं पात्रं हृद्यतमाया हरे तव कृपायाः । उन्मर्याद उदन्वानुत्सर्पति चेदमुं निरुन्ध्यात्कः ॥ १६७२ ॥

अत्रापि त्वं नीचेऽपि मयि
निरर्गळकृपाप्रसरश्चेदपर्यनुयोज्यस्वातन्त्र्यवैभवं त्वां को नाम
निरोद्धुमीष्टामिति बिम्बभूतवा


_________


क्यार्थानुल्लेखेन उन्मर्याद इत्यादिप्रतिबिम्बवाक्यार्थ एवोपन्यस्तः ॥

यथावा--



## महतां सतां कुले मां विहितकृपस्त्वं व्यजीजनश्शौरे । निबुसीकार्यं धान्यं निबिडे वातेऽनुवात्येव ॥ १६७३ ॥

निबिडे सान्द्रे वातेऽनुवात्येव अनुकूलतया बहमान एव धान्यं
तुषाविविक्तमिति भावः । निबुसीकार्यं निस्तुषीकार्यं ‘कडङ्गरो बुसं क्लीबे
धान्यत्वचि तुषः पुमान्' इत्यमरः । निगतं बुसं यस्य तन्निबुसम् । अत्र
यादृच्छिकादिसुकृतवशात्सत्कुलप्रसवावसर एव परमपुरुषार्थस्साधनीय इति
विषयवाक्यार्थमप्रतिपाद्य तत्प्रतिबिम्बवाक्यार्थमात्रमुल्लिखितम् ॥

यथावा--



## श्रुतिपठिती वा भवतु स्मृतिपठिती वा हरिं न विन्देद्यः । न हि कुक्कुरस्य रटतो भेदस्स्यात्कुक्कुटस्यापि ॥ १६७४ ॥

यः हरिं न विन्देत् सः श्रुतिपठिती स्मृतिपठिती वा भवतु; उभयत्रापि
पठितमनेनेति विग्रहे इष्टादिभ्यश्चेति कर्तरि इनिः तद्योगे
श्रुतिस्मृतिशब्दयोः ‘क्तस्येन्विषयस्य कर्मण्युपसङ्ख्यानम्' इति कर्मणि
सप्तमी । ततस्सप्तमीसमासः, त्रयीं धर्मशास्त्रं वा पठितवान्

स्यादित्यर्थः । कुक्कुरस्य शुनः कुक्कुटस्य च रटतः श्रुतिकठु ध्वनत: भेदो
न हि स्यात् । उभयोरपि नैरर्थक्यस्य तौल्यादिति भावः । पक्षे कुक्कुर
कुक्कुटशब्दयो:, रटतो भेद इत्यत्र अभेद इति छेदः ॥


_________


रटाभ्यामभेदो न किन्तु भेद एवेत्यर्थः । अत्र भगवद्भजनहीनश्रुति स्मृतिपठनं
निरर्थकमिति वर्ण्यमनुक्त्वा तत्प्रतिबिम्बमेव निबद्धम् ।

यथावा--



## केऽपि भजन्ते त्वदितरमितरे त्वामेव देव सेवन्ते । काकाः काका एव ह्यधरितशिरसोऽपि किं नु हंसास्स्युः ॥ १६७५ ॥

काकाः वायसाः अधरितशिरसोऽपि । पक्षे काका इति शब्दः विपरीतोऽपीत्यर्थः ।
अत्र देवतान्तरं भजतां महतापि प्रयासेन भगवद्भक्तजनसाधर्म्यं न घटत इति
विषयवाक्यार्थमप्रदर्श्य तत्प्रतिबिम्बवाक्यार्थ एव वर्णितः चमत्कारान्तरं
तूदाहरणद्वयेऽपि व्यक्तमेव ॥

न चात्र सर्वत्रापि भेदेऽप्यभेद इत्यतिशयोक्त्या चारितार्थ्यमिति वाच्यम्
। तत्र हि पदार्थेन पदार्थस्यैवाभेदाध्यवसानम्' ‘कनकलतायां विराजते
चन्द्रः’ इत्यादौ दृष्टम्, न तु व्यवहारेण व्यवहारस्येत्यविषय
एवायमतिशयोक्तेः । नापि सादृश्यमूलया अप्रस्तुतप्रशंसया, धर्म्यंशे
प्रस्तुतत्वविरहात् । नापि निदर्शनया, एकधर्मिगतव्वयवहारद्वयोपादान एव
तस्या इष्टेः । प्रकृते च प्रकृतव्यवहारस्यानुपात्तत्वादलङ्कारान्तरमेव ।
एवञ्च--

क्व सूर्यप्रभवो वंशः क्व चाल्पविषया मतिः ।
तितीर्षुर्दुस्तरं मोहादुडुपेनास्मि सागरम् ॥

इत्यत्र काव्यप्रकाशिकाकारो यन्निदर्शनामुदाहार्षीत् तदसङ्गतमेव,
ललितस्यावश्याभ्युपगम्यत्वात् । निदर्शनाया अप्राप्तेश्च। तदेवं
ललितस्यालङ्कारान्तरत्वमुररीकुर्वतामाशयः ॥


_________


अन्ये तु--ललितं नालङ्कारान्तरम्, निदर्शनयैव गतार्थत्वात् ।
नन्वेकधर्मिगतप्रस्तुताप्रस्तुतव्यवहारद्वयोपादानजीविता निदर्शना

कथमप्रस्तुतव्यवहारमात्रोपादाने पदं निधत्तामिति चेत्, श्रूयतामायुष्मता--
इह तावदलङ्काराः प्रायेण श्रौता आर्थाश्च सम्भवन्ति । तत्र श्रौतेभ्य आर्था न
पृथगलङ्कारतया सङ्ख्यायन्ते किन्तु पृथग्भेदतर्या । तदलङ्कारसामान्यलक्षणेन
क्रोडीकरणात् । इदं पुनर्वाक्यार्थानिदर्शनास्वरूपम्--
व्यवहारद्वयवद्धर्म्यभेदप्रतिपादनाक्षिप्तो व्यवहारद्वयाभदेः । तत्र
व्यवहारद्वयवद्धर्म्यभेदप्रतिपादनं श्रौतमेवापेक्षितमिति न नियमः । किन्तु
प्रतिपादनमात्रम् । तेन ‘परवित्तं हरन् मर्त्यो विषमेवात्त्यसंशयम्’
इत्यत्र व्यवहारद्वयवद्धर्मिणोरभेदस्य श्रुत्या प्रतिपादन इव ‘धिक्परस्वं
तथाऽप्येष विषमत्ति स दुर्मतिः' इत्यत्र
आर्थप्रकृतव्यवहारवद्धर्मिश्रौताप्रकृतव्यवहारवद्धर्मिणोरार्थाभेदस्य
प्रतिपादनेऽपि वाक्यार्थनिदर्शनात्वमक्षतम् । एकत्र श्रौतीत्वं
अपरत्रार्थीत्वमिति तु विशेषो न वार्यते । पदार्थनिदर्शनास्वरूपं
तूपमानोपमेयधर्मयोरभेदाध्यवसायमूल उपमेयोपमानधर्मसम्बन्ध इति पृथगेव ।
एतदुभयान्यतरत्वं च प्राचीनरीत्या सामान्यलक्षणम् । यदि तु ललितं
पृथगलङ्कारस्स्यात् लुप्तोपमादिरप्युपमादेः पृथक् स्यात्,
त्वदुक्तयुक्तेस्तुल्यत्वात् । नन्वतिशयोक्तिरेवं सति रूपक एव विलीयेत ।
विषयविषयिणोर्द्वयोरप्युपादाने श्रौतं रूपकम्, विषयमात्रोपादाने
त्वार्थमित्यस्यापि सुवचत्वात्, सत्यम्, यत्र
ह्यलङ्कारशरीरमुभयत्राप्यविलक्षणं तत्रैवालङ्कारव्यपदेशो युक्तः । यथा
सादृश्यं निष्पाद्यमानमुपमाशरीरं लुप्तोपमादिष्वविलक्षणमेवेति
तत्राप्युपमयैव व्यपदेशो न्याय्यः । नालङ्कारान्तरेण ।
लुप्तत्वपूर्णत्वादिस्तु न तच्छरीरनिविष्ट इति स्वयं व्यावर्तमानोऽपि
नोपमात्वव्याव


_________


र्तकः । तथाऽन्यत्रापीति स्थितिः । एवञ्च विषयतावच्छेदकरूपेण भाते विषये
विषयितावच्छेदकावच्छिन्नाभेदस्य रूपकशरीरस्य
विषयतावच्छेदकरूपेणाभासमानविषयात्मकादतिशयोक्तिस्वरूपाद्विलक्षणत्वेन
द्वयोरेकालङ्कारत्वं न युक्तम् । निदर्शनाललितयोस्तु स्वरूपावैलक्षण्यं
प्रदर्शितमेवेत्येकालङ्कारत्वमेवेत्याहुः ॥

इत्यलङ्कारमणिहारे ललितालङ्कारसरोऽष्टषष्टितमः.


_________




## अथ प्रहर्षणालङ्कारसरः (६९)


_________






विना यत्नादभीष्टार्थसिद्धिस्स्याच्चेत्प्रहर्षणम् ॥

अभीष्टार्थस्य तदुपायसम्पादनयत्नेन विना सिद्धिः प्रहर्षणं नामालङ्कारः ॥

यथावा--



## कृष्णाऽऽश्लेषरसायनमाध्यायन्ती गृहक्रियाव्यग्रा । त्वरिता स्खलिता च हठादुद्धरता तेन गोपिकाऽऽश्लिष्टा ॥ १६७६ ॥

आध्यायन्ती उत्कण्ठापूर्वकमाशासाना, गृहक्रियायां व्यग्रा अत एव त्वरिता
शीघ्रं सञ्चरन्ती अत एव स्खलिता स्स्खलितपदा च गोपिका हठात् अकस्मात्
उद्धरता तेन कृष्णेन आश्लिष्टा । अत्र यत्नसामान्यशून्याया अपि गोपिकाया
अभीष्टसिद्धिः ॥



अभीप्सितार्थादधिकलाभश्चापि प्रहर्षणम् ॥

