+++
title = "03 पर्यायालङ्कारः (५३)"

+++



_________


## अथ पर्यायालङ्कारसरः (५३)


_________




## अधेयस्य क्रमादेकस्यानेकाधारसंश्रयः । वर्ण्यते यत्र तत्रोक्ता पर्यायोऽयमलङ्कृतिः ॥

यत्रैकमाधेयमनेकस्मिन्नाधारे क्रमात् स्वतो भवति कविना वा निबध्यते तत्र
पर्यायालङ्कारः । अत्र 'अन्तर्बहिः पुरः पश्चात्सर्वदिक्ष्वपि सैव मे’ इति
विशेषालङ्कारव्यावृत्तये क्रमेणेति । तत्र ह्याधेयस्य युगपदनेकाधारसम्बन्ध
इति नातिप्रसङ्गः । अत एव क्रमाश्रयणात्पर्याय इत्यन्वर्था सञ्ज्ञा । अस्य च
प्रयोजकाभिधानानभिधानाभ्यां द्वैधी ॥

यथा--



## दुग्धोदन्वति पूर्वं मुग्धेन्दौ तदनु विदधती वासम् । अधुना तु सुधा निवसति मधुनाशन तावकीनचरितेषु ॥ १४२५ ॥

अत्रैकस्यास्सुधायाः क्रमेण दुग्धोदन्वदाद्यनेकाधारसंश्रयणं निबद्धम् ।
तत्र दुग्धोदन्वन्मुग्धेन्द्वोस्सुधायास्स्थितिर्वस्तुसत्येवोक्ता ।
वर्णनीयभगवच्चरितेषु तु कविना परं निबद्धा । यत्राधाराधेयतत्सम्बन्धक्रमेषु
क्वचिदपि वा कविकल्पनापेक्षाऽस्ति तत्रैवायमलङ्कारः । यत्र तु सर्वांशे
लोकसिद्धत्वं न तत्र कश्चिदलङ्कार इति तु तत्त्वम् ॥

यथावा--



## चिन्तामणिस्सुधाब्धेस्सुधाशनाधिपपदे निधाय




_________


## पदम् । वाताशनगिरिशिखरे जातावासो रमानिवासात्मा ॥ १४२६ ॥

अत्र प्रयोजकानभिधानं स्पष्टम् ।

तदभिधाने यथा--



## प्रवरा मौक्तिकमणयः प्रवाळमतिरुचिरममृतसारश्च । वारिधिना स्वसुताया वदने वात्सल्यतो न्यधायिषत ॥ १४२७ ॥

अत्र वारिधिना वात्सल्यत इति प्रयोजकनिर्देशः ।
अत्रोत्तममुक्ताफलादीनामर्णवलक्ष्मीवदनरूपानेकाधारनिवेशनम् ।
अर्णवस्याधारता अार्थी । पूर्वोदाहरणेषु तु सा शाब्दी । इयं रदनादीनां
मुक्ताफलादिकत्वेनाध्यवसानाद्रूपाकातिशयोक्त्यनुप्राणिता चेति विशेषः ॥

यथावा--



## विद्रुमगतमारुण्यं विधिना तव दशनवसनयोर्न्यस्तम् । तदनु पदनलिनयुग्मे स्वप्रौढिप्रथनकुतुकतोऽब्धिसुते ॥ १४२८ ॥

अत्रापि विधिना स्वप्रौढिप्रथनकुतुकत इति प्रयोजकनिर्देशः । अयं सर्वोऽपि
सङ्कोचविकासास्पृष्टतया शुद्धपर्यायः ।

सङ्कोचपर्यायो यथा--



## जगदखिलं व्याप्य पुरा जरदिभमुख्येष्वथ क्वचिल्लग्ना । अगणितगुण तव करुणा निगळितचरणा किलाद्य मय्येव ॥ १४२९ ॥


_________


इदं स्वस्मिन्नेव भगवतो भूयसी कृपेत्यभिमन्यमानस्य कवेर्वचनम् । अत्र
करुणाया उत्तरोत्तरमाधारसङ्कोचात्सङ्कोचपर्यायोऽयम् ॥

यथावा



## परमेष्ठिपदान्महतो गिरिशजटाजूटकोटरे लग्ना । अरविन्दवासिनि ततो लीना मन्दस्मितेऽम्ब तव गङ्गा ॥ १४३० ॥

अत्र गङ्गाया उत्तरोत्तरमाधारसङ्कोचः । अतिशयोक्त्यनुप्राणितत्वमुभयत्र
तुल्यम् । पूर्वमुदाहरणमुत्प्रेक्षाशिरस्कम्, इदं तु
वक्ष्यमाणमीलितशिरस्कमिति भिदा ॥

विकासपर्यायो यथा--



## अम्ब यदैश्वर्यं त्वयि सम्बन्धात्तव तदम्बुजाक्षेऽपि । सम्बद्धं किं बहुना त्र्यम्बकमुखसुरकदम्बकेऽ पि ततः ॥ १४३१ ॥

अम्बुजाक्षे भगवति श्रीनिवासे । अत्रैश्वर्यस्य
पूर्वपूर्वाधारापरित्यागेनैवाधारान्तरसङ्क्रमणम् । विकासपर्यायोऽयम् ॥

यथावा--



## वक्षस्येवैक्ष्यत ते कौस्तुभसौवस्तिके कठोरत्वम् । एतर्हि पातकान्मम चेतस्यपि दैत्यशातनोदीतम् ॥ १४३२ ॥


_________


हे दैत्यशातन दैत्यारे! इदं संसारभारनिविण्णस्य कवेर्भगवन्तं
प्रत्युपालम्भवचनम् । अत्रापि पूर्ववदेव विकासपर्यायः ।
कठोरत्वशब्दप्रतिपाद्यकाठिन्यनैर्घृण्यरूपार्थद्वयश्लेषनिर्व्यूढत्वं
विशेषः ॥

अत्र रसगङ्गाधरकृत् -- "एकसम्बन्धनाशोत्तरमपरसबन्धे सत्येव लोके
पर्यायपदप्रयोगदर्शनात् "श्रोणीबन्धस्त्यजति तनुतां सेवते मध्यभागः’ इति
प्रकाशोदाहृते तथैव दृष्टत्वाच्च ।

बिम्म्बोष्ठ एव रागस्ते तन्वि पूर्वमदृश्यत ।
अधुना हृदयेऽप्येष मृगशाबाक्षि दृश्यते ॥

इत्यत्र पर्यायकथनमयुक्तम्" इत्यभाणीत् । अन्य तु प्रकाश एव 'बिम्बोष्ठे'
इति पद्यस्योदाहरणेन पर्यायस्य समर्थनात् अलङ्कारशास्त्रपरिभाषितानां
शब्दानां लोकव्यवहारविसंवादस्याकिञ्चित्करत्वाच्च तदुक्तमचतुरश्रमेवेति
वदन्ति ॥



## क्रमादाधार एकस्मिन्नाधेयानेकताऽपि सः ।

एकस्मिन्नाधारे क्रमादनेकाधेयवर्णनं च पर्याय इत्यर्थः ।
वक्ष्यमाणसमुच्चयालङ्कारवारणाय क्रमादिति । तत्र हि
गुणक्रिययोर्यौगपद्येनान्वयः ।विनिमयाभावात्परिवृत्तिवैलक्षण्यम् । तस्याः
विनिमयो लक्षणत्वेनानुपदमेव वक्ष्यते ॥

यथा--



## भवजलनिधिचिन्तनतो भयचकितः पूर्वमथ सुनिर्विण्णः । त्वद्गुणगणगणनादथ धीरो विन्दामि माधवानन्दम् ॥ १४३३ ॥

हे माधवेति सम्बुद्धिः । अत्र प्रथमं भयचकितत्वं अथ निर्वेदः ततो धैर्यं
अनन्तरमानन्द इत्येकस्मिन्नेवाधारे क्रमादनेकाधेयवर्णनम् ॥


_________


यथावा



## देहात्मभ्रमवान् प्रागथ स्वतन्त्रात्मधीस्ततो भगवन् । त्वदितरशेषभ्रमवानधुना मन्ये त्वदेकशेषं माम् ॥ १४३४ ॥

स्वतन्त्रात्मधीः स्वतन्त्रात्मभ्रमवान् । त्वदन्येषां पित्रादीनां
देवतान्तराणां वा शेष इति भ्रमवान् । अत्र
देहात्मभ्रमस्वतन्त्रात्मभ्रमान्यशेषत्वभ्रमभगवदेकशेषत्वानामनेकेषामाधेयानां
क्रमादेकस्मिन्नाधारे निबन्धनम् ॥

यथावा--



## आदौ तमसा मलिनं गुरुकृपया विशदमथ च हरितत्वम्। अधिगम्य तत्र रक्तं हृदयं मम चित्रमेतदब्जाक्ष ॥ १४३५ ॥

अत्रादौ माळिन्यं अज्ञानं नैल्यं च । अथ वैशद्यं ज्ञानप्रकाशः धावल्यं च ।
अनन्तरं हरितत्वप्राप्तिः भगवद्याथात्म्यनिष्कर्षः, हरिद्वर्णत्वं च । अथ
रक्तता भगवति प्रीतिः आरुण्यं चेत्येकस्मिन्नाधारे क्रमेणानेकाधेयवर्णनम् ।
चित्रं आश्चर्यमिदं शबलवर्णं चेत्यप्युपस्कार्यम् । पूर्वोदाहरणं शुद्धम् ।
इदं तु श्लेषसङ्कीर्णं तमसेत्यादिना उपात्तप्रयोजकं चेति विशेषः ।

यथावा --



## हन्त परस्वस्तैन्यप्रवेशधीरो भवन्नरो भगवन् । दृष्टोऽवितस्वया चेत्परस्वसैन्यप्रवेशधीरस्स्यात् ॥

त्वया दृष्टः कटाक्षितः । अवितः रक्षितश्च । पक्षे वित इति छेदः ।
विगततकार इत्यर्थः । दृष्टश्चेति योजना । परस्वस्तै


_________


न्यप्रवेशधीरशब्दस्तकारविगमे परस्वसैन्यप्रवेशधीर इति निष्पद्येतेत्यर्थः ।
पूर्वं स्तेन एव सन् भवत्कटाक्षवीक्षितश्शूरो भवेदिति भावः । 'शौर्यं नाम
असहायस्यापि भीमे परबले स्वबल इव निर्भयप्रवेशसामर्थ्यम्’ इति गद्यभाष्ये
आचार्याः । तदेतदुक्तं परस्वस्तैन्येत्यादिना । परस्वस्य अन्यवित्तस्य
स्तैन्ये चौर्ये प्रवेशः तस्मिन् धीरः विद्वान्, परेषां स्वेषां च सैन्ये
प्रवेशः तस्मिन् धीरः धैर्यवानित्यर्थः । अत्रैकस्मिन्नेवाधारे
चोरत्वधीरत्वयोः पर्यायेण वर्णनम् ॥

यथावा--



## त्वद्विश्लिष्टा सीता सुतरान्तरलत्वमेत्य दाशरथे । अथ शुभगुणवाराशिस्थिरान्तरासीत्त्वया विशिष्टैव ॥ १४३७ ॥

हे दाशरथे! शुभगुणवाराशिः सीता त्वद्विश्लिष्टा सती सुतरां तरलत्वं
चञ्चलचित्ततां एत्य अथ अनन्तरं त्वया विशिष्टैव त्वत्संश्लेषं प्राप्तैव
स्थिरान्तरा स्थिरं अन्तरं मनो यस्यास्सा तथोक्ता आसीत् । पक्षे
विश्लिष्टेति शब्दव्यक्तिः सुतरा अतिशोभना अन्तः मध्ये अ त्वं
अविद्यमानलकारतां एत्य शुभाः गुणानां वाराः समूहाः यस्यास्सा तथोक्ता । इदं
सीताविशेषणमेव । अन्तः मध्ये शिस्थिरा शिः शिवर्णः स्थिरो यस्यां सा
तथाविधा सती विशिष्टैवासीत् । विश्लिष्टाशब्दः लकारोत्सारणे शिवर्णस्थैर्ये
च विशिष्टेति भवतीत्यर्थोऽपि चमत्कारी । अत्रैकस्मिन्नेव सीतारूपाधारे
तरळत्वस्थैर्यरूपाधेययोः क्रमेण निबन्धः । उदाहरणद्वयेऽपि विशेषस्स्पष्ट एव
॥

इत्यलङ्कारमणिहारे पर्यायसरस्त्रिपञ्चाशः.


_________

