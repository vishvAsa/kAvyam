+++
title = "25 लेशालङ्कारः (७५)"

+++



_________


भवद्भवनदेहळीविकटतण्डुदण्डाहति-
स्फुटन्मकुटकोटिभिर्मघवदादिभिर्भूयते ॥

इति तदुदाहृते पद्ये तिरस्कारस्य स्फुरणानापत्तेः" इत्यभाणीत् ॥

इत्यलङ्कारमणिहारे तिरस्कारसरश्चतुस्सप्ततितमः.


_________


## अथ लेशालङ्कारसरः (७५)


_________






## गुणो दोषतया दोषो गुणत्वेनाथवा यदि । वर्ण्यते तमलङ्कारं लेशमाहुर्मनीषिणः ॥

यत्र गुणोऽनिष्टसाधनतया दोषत्वेन, दोषश्चेष्टसाधनतया गुणत्वेन वर्ण्यते स
लेशो नामालङ्कारः ॥

यथा--



## भूयस्सु समुल्लासिषु भूभृत्सु धरातले निरातङ्कम् । हरिधृतिफलमिदमहिधर तव यत्सर्वे शिरोऽधिरोहन्ति ॥ १७३० ॥

अत्र प्रथमार्धे शैलान्तराणां भगवद्धारणाभावदोषस्य
निरातङ्कोल्लासानुकूलतया गुणत्वं कल्पितम् । द्वितीयार्धे
श्रीनिवासधारणगुणस्य सर्वजनकर्तृकशिरोधिरोहणकारणतया दोषत्वं कल्पितम् । अयं
च निर्गुणेषु भूयस्सु भूपालेषु सुखवत्तयाऽवस्थितेषु
निरतिशयौदार्यादिसुगुणशालिनो राज्ञः अर्थिजनकर्तृकसम्मर्दादिक्लेशो
भविष्यतीत्यप्रस्तुतव्यवहारपरिस्फूर्तिरूपसमासोक्त्यास्तुत्या


_________


निन्दाभिव्यक्तिरूपया निन्दया स्तुत्यभिव्यक्तिरूपया व्याजस्तुत्या च
पूर्वोत्तरार्धगतया सङ्कीर्यते ॥



## असहनमेव ज्यायस्सहिष्णुतावैभवं धिगस्तु रमे । सुखिनोऽन्ये तव तु सखी सर्वैस्सर्वंसहेत्यधः क्रियते ॥ १७३१ ॥

अत्रापि दोषगुणयोगुर्णदोषत्वेन वर्णनम्, अर्थान्तरन्यासपरिष्कृतत्वं तु
विशेषः ॥

यथावा--



## सर्वगुणानां निधिरिति गर्वं मा गाः पयोनिधेस्तनये । यैरेव स्वजनयितुस्स्वच्छतमस्यापि मथनहेतुरभूः ॥ १७३२ ॥

अत्र गुणस्य दोषत्वेन वर्णनं शुद्धम् । न चायमलङ्कारः व्याजस्तुत्या
उभयरूपया गतार्थ इति शङ्क्यम्, मुखप्रतिपादितार्थवैपरीत्येनात्र सर्वत्र
पर्यवसानविरहात् । न हि 'सर्वगुणानां निधिः' इत्यस्मिन् पद्ये दारिद्र्यात्
खिन्नस्य कस्यचिल्लक्ष्मीगुणोपालम्भरूपे श्रियस्स्तुतौ तस्य तात्पर्यम् ।
अपितु स्वजनकमथनहेतुत्वेन निन्दायामेव । एवं 'असहनमेव ज्यायः' इति श्लोके
भूमीतरेषां निन्दा न विवक्षिता किन्तु सुखावस्थानम्,
सर्वंसहाखेददर्शनदुःखितस्य वाक्येऽस्मिन् तदन्येषां निन्दाया
अवक्तव्यत्वात् । प्रत्युतस्तुतेरेव वक्तुमुचितत्वात् । 'भूयस्सु
समुल्लासिषु' इति श्लोकेव्याजस्तुतिरस्तिचेदस्तु नाम, तस्यास्सावकाशत्वेन
एतद्बाधनायोगात् ॥


_________




## प्रियतम एव भवत्यास्त्रिभुवनभिक्षौ स्थिते कुचेलसखे । सर्वजगद्दुर्विधतानिर्वापणतोऽम्ब गर्विताऽसि कथम् ॥ १७३३ ॥

अत्र पर्यन्ते प्रतीयमानस्य भगवदतिरिक्तसकलजगद्दारिद्र्यनिर्वापणरूपस्य
गुणस्य दोषत्वेनावर्णनात् दोषत्वेन वर्णयमानस्य
भगवतस्त्रैलोक्यभिक्षुत्वकुचेलसखत्वानिराकरणदोषस्य
गुणत्वेनाकल्पनाद्गुणदोषयोर्भिन्नविषयतयाऽवस्थानेन लेशस्पर्शलेशरहिता
व्याजस्तुतिरिति व्यक्तमेव सावकाशत्वम् । अतएव लेशोऽपि न व्याजस्तुतेर्बाधक
इति प्रागुदाहृते ‘भूयस्सु समुल्लासिषु’ इति पद्ये द्वयोरपि समावेश
इत्यवधातव्यम् ॥

इत्यलङ्कारमणिहारे लेशसरः पञ्चसप्ततितमः.


_________




## अथ मुद्रालङ्कारसरः (७६)


_________




## प्रकृतार्थपरैश्शब्दैर्मुद्रा सूच्यार्थसूचनम् ।

विवक्षितार्थप्रतिपादनपरैश्शब्दैस्सूचनीयस्यार्थस्य सूचनं मुद्रालङ्कारः ।
अयमपि दीक्षितोपज्ञमेव । प्रकृतार्थपरेण पदेन तदेकदेशेन वा पदसमुदायेन
पदैकदेशसमुदायेन वा तदुभयसमुदायेन वा याथाकथञ्चित् ज्ञापनीयार्थविशेषस्य
ज्ञापनं मुद्रेति निर्गळितोऽर्थः । पदैकदेशस्तु प्रकृते अर्थवान्वा
निरर्थकोवाऽस्तु । सूच्यार्थश्च प्रकृतोऽप्रकृतोवाऽस्तु । न
तत्राभिनिवेष्टव्यम् ॥
