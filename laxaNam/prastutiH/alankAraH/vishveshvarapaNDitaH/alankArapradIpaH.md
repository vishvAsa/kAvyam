+++
title = "अलङ्कारप्रदीपः"
author = "विश्वेश्वरपण्डितः"
publisher = "चौखम्भासंस्कृतसंस्थानम्"
"publish year" = "1923"
domain = "साहित्यम्"
sub-domain = "अलङ्कारशास्त्रम्"
pages = "81"
language = "संस्कृतम्"
editor = "विष्णुप्रसादभण्डारी"
"books contributor" = ""
printer = "विद्याविलासयन्त्रालयः"
"serial no." = "Ebharati-626"
source_url = "https://www.ebharatisampat.in/readbook3.php?bookid=MjcxNjU3NzQ2MzkwMDY=&pageno=MjI0MjQyNjk5NTk="

+++
[[अलङ्कारप्रदीपः	Source: [EB](https://www.ebharatisampat.in/readbook3.php?bookid=MjcxNjU3NzQ2MzkwMDY=&pageno=MjI0MjQyNjk5NTk=)]]

\



**हरिदाससंस्कृतग्रन्थमालासमाख्य-**

**काशीसंस्कृतसीरिज़पुस्तकमालायाः**

**८**

**काव्यविभागे** (१) प्रथमपुष्पम् ।

**अलङ्कार प्रदीपः**

**पर्वतीय-विश्वेश्वरपण्डित -**

**विरचितः।**

**नेपालदेशीय**-

**विष्णुप्रसादभण्डारिणा**

**संशोधितः।**

**काशीस्थ-**

चौखम्बासंस्कृतपुस्तकालयस्वामिनाश्रेष्ठिकुलभूषण-

हरिदासगुप्तात्मजेन जयकृष्णदासगुप्तमहोदयेन

विद्याविलासनाम्नि यन्त्रालये

मुद्रयित्वा प्रकाशितम्।

सन् १९२३

*Registered According to Act XXV. of 1867*




**अलङ्कारप्रदीपः**

कुवलयानन्दादिसदृशः केवलार्थालङ्कारनिरूपकोऽयं प्रबन्धः । अस्य च कर्ता सर्वतन्त्रस्वतन्त्रपाण्डितीको नानानिबन्धकर्ता कूर्माचलदेशीयः पाण्डेयकुलभूषणो विश्वेश्वरावतारो विश्वेश्वरपण्डितः । अस्य समयादीतिवृत्तं मुद्रयिष्यमाणैतदीयनिबन्धान्तरे यथावसरं निवेशयिष्यत इति तत एवावगन्तव्यम् । अत्र च ग्रन्थकर्त्रासरलैः सङ्क्षिप्तैः सूत्रभूतैर्वाक्यैरलङ्कारलक्षणानि तथा प्रतिपादितानि यथा सुकुमारमतयोऽपि क्लेशलेशं विना**ऽ**लङ्कारतत्वमवबुद्ध्येयुः । उदाहृतानि स्वकृतान्येव पद्यानि, अव्याप्त्यतिव्याप्तिबाध्यबाधकभावादिगहनः शास्त्रीयो विचारो न प्रचारित इति च विशेषः।

अत्र ( ) एतच्चिह्नमध्यपातिन्यः पङ्क्तय आदर्शपुस्तकेऽविद्यमाना अप्यपेक्षिता इति स्थापिताः ।

आदर्शपुस्तकस्य नातिशुद्धस्यैकस्यैव लाभात्तदाधारेण मुद्रयितुमारब्धे सपरिश्रमं परिशोधितेऽप्यस्मिन् मानुष्यकनान्तरीयेषु स्खलितेषु भवन्तु क्षमाशीला ग्रन्थतत्वमात्रग्रहिलाः सहृदया इति



**काशी**

३०-४-२३

**                                  
 **

**निवेदयते-**

**                                  
     **

नेपालदेशीयो

             

**                **

**विष्णुप्रसादभण्डारी ।**



**अलङ्कारप्रदीपस्थालङ्काराणामकारादिक्रमेण-**

**सूची**



|                     |     |                     |     |
|---------------------|:---:|:-------------------:|:---:|
|                    | पृ० |                    | पृ० |
| अक्रमातिशयोक्तिः    | १७  |       असम्भवः       | ४६  |
| अङ्गाङ्गिभावसङ्करः  | ५६  |                    |    |
| अतद्गुणः            | ४६  |       आक्षेपः       | २४  |
| अतिशयोक्तिः         | १६  |      " अन्यः       | २५  |
| अत्यन्तातिशयोक्ति   | १८  |       " अपरः       | २५  |
| अत्युक्तिः          | ३३  |    आक्षेपान्तरम्    | २६  |
| अधिकम्              | ४७  |   आवृत्तिदीपकम्    | २२  |
| अनन्वयः             |  ५  |                    |    |
| अनुकूलम्            | ३३  |       उत्तरम्       | ४४  |
| अनुपलब्धिः          | ३७  |  "   द्वितीयम्  |  "  |
| अनुमानम्            | ३५  |     उत्प्रेक्षा     |  ६  |
| अनुरूपम्            | ४५  |      उदात्तम्      | ३३  |
| अन्योन्यम्         | ४४  | "   द्वितीयम्  |  "  |
| अपह्नुतिः           |  ९  |      उदाहरणम्       |  ५  |
| अप्रस्तुप्रशंसा    | १५  |     उन्मीलितम्     | ४६  |
| अर्थान्तरन्यासः     | २७  |        उपमा         |  १  |
| अर्थापत्तिः         | ३७  |      उपमितिः       | ३६  |
| अल्पम्              | ४८  |      उपमेयोपमा      |  ६  |
| अवज्ञा             | ५२  |       उल्लासः       | ५२  |
| असङ्गतिः           | ५०  |       उल्लेखः       | १९  |
| ,, अन्या          | ५१  |       " अपरः       | २०  |
| " अपरा           |  "  |      ऊर्जस्वी       | ५७  |
| असमः                |  ५  |                    |    |
| असम्बन्धातिशयोक्तिः | १७  | एकदेशविवर्तिरूपकम् |  ८  |





|                                        |     |                   |     |
|:--------------------------------------:|:---:|:-----------------:|:---:|
|                                       | पृ० |                  | पृ० |
| एकपदवृत्तिः (एकवाचकानुप्रवेशः ) सङ्करः | ५६  |   पर्यायोक्तम्    | ३२  |
|                 एकावली                 | ४८  |    " द्वितीयम्    |  "  |
|                ऐतिह्यम्                | ३७  |      पिधानम्      | ३९  |
|                                       |    |    पूर्वरूपम्     | ४५  |
|                                       |    |   प्रतिवस्तूपमा   | २०  |
|               कारकदीपकम्               | २१  |     प्रतीपम्      | ४९  |
|                कारणमाला                | ४४  |    प्रत्यनीकम्    | ४८  |
|              काव्यलिङ्गम्              | ३१  |    प्रत्यक्षम्    | ३६  |
|               गूढोक्तिः                | ३९  |  प्रस्तुताङ्कुरः  | १६  |
|             चपलातिशयोक्तिः             | १७  |    प्रहर्षणम्     | ४७  |
|                                       |    |  प्रेयोऽलाङ्करः   | ५७  |
|              छेकापह्नुतिः              | ११  |    प्रौढोक्तिः    | १८  |
|               छेकोक्तिः                | ४०  |      भावशबलः      | ५७  |
|              तुल्ययोगिता               | २२  |     भावसन्धिः     |  "  |
|               " अन्या                |  "  |      भाविकम्      | ३१  |
|                 दीपकम्                 | २१  |      भावोदयः      | ५७  |
|               दृष्टान्तः               |  "  |  भेदकातिशयोक्तिः  | १६  |
|                निदर्शना                | १३  |   भ्रान्तिमान्    | ४८  |
|               " द्वितीया               | १४  | भ्रान्त्यपह्नुतिः | ११  |
|               निरुक्तिः                | ४२  |    मालादीपकम्     | २१  |
|                निश्चयः                 | ११  |    मालारूपकम्     |  ८  |
|                 निषेधः                 | ४२  |      मालोपमा      | ४  |
|            परम्परितं रूपकम्            |  ८  |      मीलितम्      | ४६  |
|                 परिकरः                 | ३८  |  मिथ्याध्यवसितिः  | १८  |
|              परिकराङ्कुरः              |  "  |    यथासङ्ख्यम्    | २७  |
|                परिणामः                 |  ४  |      युक्तिः      | ३८  |
|               परिवृत्तिः               | ३१  |                  |    |
|               परिसङ्ख्या               | ४३  |     रत्नावली      |  ९  |
|              पर्यायद्वयम्              | ३५  |      रशनोपमा      |  ४  |







|             |     |                     |     |
|:-----------:|-----|---------------------|-----|
|            | पृ० |                    | पृ० |
|    रसवत्    | ५६  | व्याघातः            | ५५  |
|   रूपकम्    | ७   | व्याजनिन्दा         | ३०  |
|            |    | व्याजस्तुतिः        | २९  |
|   ललितम्    | १४  | व्याजोक्तिः         | ३८  |
|  लुप्तोपमा  | २   | शब्दः               | ३६  |
|    लेशः     | ५२  | श्लेषः              | १२  |
|  लोकोक्तिः  | ४०  | सन्देहः             | ६   |
|   विकल्पः   | ७   | सन्देहसङ्करः        | ५६  |
|  विकस्वरः   | २८  | समः                 | ५२  |
|  विचित्रम्  | ५५  | समस्तवस्तुविषयं रू० | ७   |
|   विभावना   | २६  | समाधिः              | ४६  |
|   वितर्कः   | ७   | समासोक्तिः          | १३  |
|    विधिः    | ४३  | समाहितम्            | ५७  |
|  विनोक्तिः  | ३०  | समुच्चयः            | ३४  |
| विरोधाभासः  | २८  | सम्बन्धातिशयोक्तिः  | १७  |
| विवृतोक्तिः | ४०  | सम्भावनम्           | १८  |
|   विशेषः    | ४९  | संसृष्टिः           | ५५  |
|   " अन्यः   | ५०  | सहोक्तिः            | ३०  |
|   " अपरः    | "   | सामान्यम्           | ४६  |
|  विशेषकम्   | ४६  | सारः                | ५०  |
| विशेषोक्तिः | २६  | सूक्ष्मम्           | ३९  |
|    विषमः    | ५३  | स्मरणम्             | ४८  |
|   " अपरः   | "   | स्वभावोक्तिः        | २९  |
|  " अन्यः   | ५४  |                    |    |
|  विषादनम्   | ४७  | हेतुः               | १९  |
|  व्यतिरेकः  | २३  | " द्वितीयः          | "   |





**अलङ्कारप्रदीपस्थोदाहरणपद्यानामकारादिक्रमेणानु-**

**क्रमणिका।**

|                   |     |                      |     |
|:-----------------:|:---:|:--------------------:|:---:|
|      श्लोकाः      | पृ० |       श्लोकाः        | पृ० |
|         अ         |    |          इ           |    |
|   अग्निशिखावृत    | ४५  |      इच्छन्त्या      | ५८  |
|   अङ्गुलीष्वहृद   | ४४  |     इयमिन्दुमुखी     | ५५  |
|      अतिरोध       | २६  |   ईर्ष्याकषायितमपि   | २०  |
|      अतिसौरभ      | २१  |          उ           |    |
|      अधर इवो      |  ४  | उद्वेल्लद्भुजवल्लरी  | २९  |
|     अधरकरचरण      | २३  |  उन्नीताः प्रगुणा   | ५७  |
|      अधरे तव      | २८  |    उपनिबन्ध्यतया     | ३७  |
|      अधिवासर      | ४८  | ऊर्ध्वीकृत्य ग्रीवां | १३  |
|    अनया विहिते    | ५२  |          ऋ           |    |
|    अन्तर्निगूढ    |  ९  |      ऋजुहृदयया       | २६  |
|   अन्योन्याभिमत   | ३५  |                     |    |
|    अपहाय कुटिल    |  "  |          ओ           |    |
|  अब्दोऽभ्यागमना   | ४१  |        ओजायते        | २७  |
|     अंहःसंहति     |  ६  |      ओन्नमः सकल      |  १  |
|    अलकावलोकने     | १२  |                     |    |
|     असमाः शरा     | ४२  |          क           |    |
|   अस्मत्सख्यङ्क   | ३७  |    कङ्केल्लिपल्लव    | ४६  |
|    अस्माभिरेव     | १६  |      कण्टकभरेण       | ३८  |
|         आ         |    |    कण्ठः कम्बुसमो    | २४  |
|    आकाशं स्मर     | ३३  | कर्पूरं वह्निरुष्णो  | २८  |
|      आकुलयति      | ११  |  कश्चन्द्रो वरतनु !  | ४४  |
| आकृष्टिर्हृदयस्य | १९  |   कस्तूरिकामृगाणां   |  ८  |
|    आपातप्रणया     | ४०  |      कान्ताकुचा      | ४३  |
|    आयाति वल्लभ    | ४७  |     कामनीकमनन्य      | ५३  |
|   आरज्यत्तपनीय    | ४४  |     कामुके किमपि     | ३९  |







|                    |     |                       |     |
|:------------------:|:---:|:---------------------:|:---:|
|      श्लोकाः       | पृ० |        श्लोकाः        | पृ० |
|     कालिन्दीयं     | ३३  |   जृम्भायामम्भोरुह    | १५  |
|  किञ्चित्तिर्यगवे  |  "  |    ज्योत्स्नारसानु    | २३  |
|    किमेद्राजीवं    |  ७  |                      |    |
|     कीचकवृन्दं     | ३९  |           त           |    |
|    कुचयोर्द्वयो    | ३५  |   तत्तद्व्यक्तितया    | ३२  |
|      कुचाभोगं      | ३८  |    तत्तत्सुन्दरभाव    |  ५  |
|    कुमुदमन्दिति    | २४  |     ताटङ्कमौक्तिक     | १०  |
|      कुसुमशर       | १५  |      तामरसकुसुम       | ५४  |
|    कृतोत्साहां     | २५  |     तरुण्याद्भवति     | ४४  |
|  केतक्यो जनयन्ति   | ५२  |    तीरे तरणिसुताया    | ११  |
|    केयं नितान्त    | ५३  |    तुन्दपरिमृजमिदं    | १७  |
|      केशकलापः      | ५६  |      तुहिनरहितेव      | ३१  |
| कौमुद्यामुद्यतायां | ४७  |    त्वत्पाणिपल्लव     | ४५  |
|                   |    |     त्वद्बिम्बाधर     |  ४  |
|         ख          |    |   त्वद्वक्त्रे रुचि   | २३  |
|    खञ्जनमञ्जुल     | १२  |     त्वद्वक्षोरुह     | ३७  |
|     खञ्जननयने      | ४५  |     त्वं तावदाचर      | ३०  |
|         ग          |    |      त्वं श्यामा      | ५१  |
|    गगनतललक्ष्मी    | १८  | त्वां पश्यन्नवतीर्णां | ३१  |
|  गेहपतावायास्यति   | १७  |                      |    |
|         च          |    |           द           |    |
|  चक्षुस्त्वदीक्षण  |  ६  |       दधती मदन        | १२  |
|  चाम्पेयमालिकोरसि  | ४६  |  दूति त्वं ! कृतिनी   | ५७  |
|    चित्राङ्गदा     | २०  |       दूरीकरोति       | ११  |
|      चुम्बिता      |  ८  |    दृक्पाते स्वकुल    | ४८  |
|     चेतःसंवननं     |  ३  |    दृष्ट्वा बलाहक     | ३१  |
|         ज          |    |    दृश्यं दर्पणवत्    | २३  |
|    जलदाः प्रचला    | २२  |           ध           |    |
|    जातच्छायतया     | २८  |      धाराधरे गगन      | २२  |
|   जीवनहेतोर्दयि    |  ७  |      धुरि मधुरिम      | १५  |







|                  |     |                       |     |
|:----------------:|:---:|:---------------------:|:---:|
|     श्लोकाः      | पृ० |        श्लोकाः        | पृ० |
|        न         |    |     प्रालेयांशोः      | १९  |
|     न बिभीहि     | ४२  |  प्रियश्रोत्रोपान्त   | ५८  |
|    नलिनी केलि    | २१  | प्रियान्यव्यावृ्त्तिः | ५४  |
|   नव जपाकुसुम    |  ६  |     प्रेयसः प्रणय     | २९  |
|     नवयमवयवा     | १०  |     प्रेयोमनीषित      | ५५  |
|   नवीनवरर्णिनी   | ५१  |           ब           |    |
|  नाभिः सुभ्रु !  | २४  |      बालाया दिन       | ४८  |
|    निपतितं गज    | १७  |      बालेयं सवि       |  ४  |
|   निशि भवदास्य   |  "  |     बाले! विलासा      | ५४  |
|   नो तावन्मलया   | २६  |    बाले स्युर्यदि     | १८  |
|        प         |    |      बिभ्रद्भासा      | ३१  |
|  पयोधरपिधानतां   | ४७  |                      |    |
|   परपुष्टगिरः    | ४२  |           भ           |    |
|   परितो निपुणं   | ३७  |    भजत्याविर्भावं     | ५७  |
|  पाणिना स्वमधरं  | ३९  |       भवदौपम्य        |  ६  |
| पिदधति करभोरु !  | २२  |      भवद्विषयता       | ३०  |
|   पीयूषद्युति    | ३६  |     भवनं तपनीयमयं     | ४५  |
|  पुरस्तादालीनां  | ३२  |      भावितमपि भव      | ४६  |
| पुरातनानप्यधुना  | ५९  |    भुवनेषु भवन्तु     | २१  |
|  पुष्पेषोर्वीर   |  ८  |     भ्राम्यन्तीभि     | ५६  |
|  पूर्वं चाक्षुष  | ३४  |           म           |    |
|  पूर्वा हरिदपि   | १२  |    मदनमतिवेलयन्ती     |  ६  |
|   प्रकाशादाकाश   | १०  |     मधुरतामवधेेहि     | १४  |
|   प्रगल्भेभ्यो   |  ८  |   मध्यं यथा विहायः    |  २  |
|  प्रतिसृभ्रुवाम  | ५२  |    मनोमैवं कार्षीः    | २५  |
| प्रत्यासत्तिभृता | २१  |       महतामुपसं       | २८  |
|   प्रत्येकावयव   | ५७  |    माकन्दः कुसुमं     | १३  |
|    प्रदाय नव     | ३१  |     मानसे विरमसे      | ५०  |
|   प्रययुर्मदीय   | १८  |    माविरम षट्पद !    | ५३  |
|     प्रसूनसम     |  ७  |      मुधैव विरु       | १४  |







|                   |     |                    |     |
|:-----------------:|:---:|:------------------:|:---:|
|      श्लोकाः      | पृ० |      श्लोकाः       | पृ० |
|     मृगमदचन्द     | ४६  |     विधाय वाच      |  १  |
|         य         |    |   विभ्रष्टं भूमि   | ५४  |
|  यत्तव स्तनसरोज   | ५२  |  वियुक्ताश्चाम्पे  |  ३  |
|  युवत्वे बालत्वे  | २७  |    विरोधिनीनां     | ५५  |
|     यौवनविहित     |  "  | विलसति परिच्छिन्नं | १६  |
|    यौवनेन तनु     | ४४  |    विवेकवैकल्य     | ४९  |
|         र         |    |     वृक्षावतंस     | ४२  |
|      रदनच्छद      | ४६  |  व्यापारा हितहेत   | ४३  |
|    रमणीयपदार्थ    | ४९  |     व्याहरन्ति     | ३४  |
|   रमन्ते मालाया   |  ४  |   व्याहारनावहेल    | २६  |
|    रागोत्तरेण     |  ९  | व्याहारा विहसन्ति  | २४  |
|   राजीवभ्रमभृति   | ५१  |         श          |    |
|   राजीवे इव ते    | २४  |    शशाङ्कसमवायि    | १८  |
|   रोहिण्याः सुत   | ३६  |    शिञ्जानेन सम    | १५  |
|                  |    |  श्रमवारिपृषन्ति   | ४८  |
|         ल         |    |    श्रवणकोकनदं     | ५४  |
|   लक्षमनङ्गस्य    |  ९  |    श्रवणाभिमुखं    | ३४  |
|   लावण्यं त्रिज   | ५९  |   श्रीमन्महीमहित   | ५९  |
|     लावण्येन      | ५०  |  श्रोत्रेण कोकिल   | २०  |
|    लीलापूर्वक     | ३३  | श्वश्रूरश्रूद्गमन  | ५२  |
|      लीलावने      | ३६  |         स          |    |
| लोभेन त्वद्बिम्बा | १६  |    सङ्केतकुञ्ज     | १९  |
|         व         |    |    सम्प्ररूढनव     | ४८  |
|      वदनमधि       | १४  |   सन्तप्तं त्वद    | ३२  |
|    वरवर्णिनि !    | ५४  |      सध्रीची       | ३८  |
|   वर्षासुरजोयो    | ४३  |    सविलासमावलित    | ५६  |
|  वाणी चेच्छ्रवणे  | ४९  |      सहचरि !       | ४०  |
|   विकसति कदम्ब    | २२  |      सहावहेलं      | ५१  |
|     विकसितमभि     |  १  |    सारं जन्तुषु    | ५०  |
|     विच्छिति      | १७  |       साहसकी       | १३  |







|                     |     |                |     |
|:-------------------:|:---:|:--------------:|:---:|
|       श्लोकाः       | पृ. |    श्लोकाः     | पृ. |
|     सुतनुमनुसमा     | ४७  |               |    |
| सुन्दरि ! नेन्दुरयं | १०  |       ह        |    |
|     सोढा व्रणा      | ३०  | हरिति लोहितता  | ३४  |
|   स्नेहस्य संवरण    | ४९  |  हेयः सन्नपि   |  ५  |
|    स्फुरदलकत्वं     | ३८  | हृदयाद्वहिर्नि | ५३  |
|   स्मारं स्मारमति   | ५८  |  क्षीयन्ते सह  | ३०  |










अलङ्कारप्रदीपस्थानि

अलङ्कारसूत्राणि।

चमत्कारप्रयोजकं सादृश्यवर्णनमुपमा ॥१॥

एकस्मिन्नुपमेये बहूपमानसादृश्यं मालोपमा ।

पूर्वपूर्वोपमायामुपमेयस्योत्तरोत्तरोपमायामुपमानत्वेन कथनं रशनोपमा। आरोप्यस्यारोपविषयतादात्म्यापत्त्या प्रकृतोपयोगः परिणामः ॥ २॥

सामान्येन निरूपितस्य विशेषेण निरूपणमूदाहरणम् ॥३॥

उपमानोपमेययोर्ज्ञायमानमैक्यमनन्वयः ॥ ४ ॥

सर्वथैवोपमाननिषेधोऽसमः ॥ ५॥

परस्परसादृश्यमुपमेयोपमा ॥६॥

प्रकृतेऽप्रकृततादात्म्यसम्भावनमुत्प्रेक्षा ॥ ७॥

सादृश्यनिबन्धनः प्रकृतसंशयः सन्देहः ॥८॥

संशयोत्तरमनिर्णये ऊहो वितर्कः ॥ ९॥

विरुद्धयोः पाक्षिकी प्राप्तिर्विकल्पः ॥ १०॥

उपमेये उपमानतादात्म्यारोपो रूपकम् ॥ ११ ॥

सर्वेषामारोप्यारोपविषयाणां शब्दोपात्तत्वे समस्तवस्तुविषयम्।

यत्र केचिदिच्छावहाः केचिदार्थास्तदेकदेशविवर्ति।

एकस्मिन्नुपमेये बहूपमानतादात्म्यारोपो मालारूपकम् ।



आरोपान्तरसापेक्ष आरोपः परम्परितम् ।

प्रसिद्धक्रमाणामेकत्रोपनिबन्धनं रत्नावली ॥ १२ ॥ प्रकृतनिषेधविशिष्टस्तदन्यारोपोऽपह्नुतिः ॥ १३ ॥

स्वकीयतात्पर्यख्यापनेन परभ्रान्तिखण्डनं भ्रान्त्यपह्नुतिः।

परकीयप्रमाखण्डनाय स्वतात्पर्यस्यान्यथाकरणं छेकापह्नुतिः।

अप्रकृतनिषेधविशिष्टप्रकृतस्थापनं निश्चयः ॥१४॥

शब्दैक्ये सत्यनेकार्थकथनं श्लेषः ॥१५॥

प्रकृतवृत्तान्तेनाप्रकृतप्रतीतिः समासोक्तिः ॥ १६ ॥

अन्वयानुपपत्त्या सादृश्यपर्यवसानं निदर्शना ॥ १७॥

क्रियया हेतुहेतुमद्भावप्रतीतिर्द्वितीया निदर्शना।

प्रकृतमनुपन्यस्य तत्स्थानीयवाक्यार्थान्तरोपन्यासो ललितम् ॥ १८ ॥

अप्रकृतवृत्तान्तेन प्रकृतप्रतीतिरप्रस्तुतप्रशंसा ॥ १९॥

प्रस्तुतवृत्तान्तेन प्रस्तुतप्रतीतिः प्रस्तुताङ्कुरः ॥२०॥

प्रस्तुताप्रस्तुतयोः सर्वथैवाभेदप्रतीतिरतिशयोक्तिः ॥२१॥

तस्यैवान्यत्वाभिधानं भेदकातिशयोक्तिः।

असम्बन्धे सम्बन्धकल्पनं सम्बन्धातिशयोक्तिः ।

सम्बन्धेऽप्यसम्बन्धकथनं द्वितीयाऽसम्बन्धातिशयोक्तिः। कार्यकारणयोर्यौगपद्यमक्रमातिशयोक्तिः ।

हेतुप्रसक्तावेव कार्योत्पत्तिकथनं चपलातिशयोक्तिः ।

कारणात्प्रागेव कार्योत्पत्तिकथनमत्यन्तातिशयोक्तिः।



केन चिदापादकेन कस्य चिदापादनं सम्भावनम् ॥२२॥

कस्य चिदर्थस्य मिथ्यात्वसिद्धये मिथ्याभूतार्थान्तरोपन्यसनं मिथ्याध्यवसितिः ॥ २३ ॥

उत्कर्षानुपपादनेऽप्युत्कर्षहेतुत्वकथनं प्रौढोक्तिः ॥२४॥ कार्यकारणयोरभेदाभिधानं हेतुः॥ २५ ॥

हेतुहेतुमद्भाववर्णनं द्वितीयो हेतुः । एकस्यानेकसमवेतभिन्नभिन्नप्रकारकज्ञानविषयत्ववर्णनमुल्लेखः ॥ २६ ॥ एकस्याप्येकवृत्त्यनेकप्रकारकज्ञानविषयत्ववर्णनमपर उल्लेखः ।

साम्याभिप्रायके वाक्यद्वये एकधर्मोपादानं प्रतिवस्तूपमा २७

तत्रैव बिम्बप्रतिबिम्बभावेन भिन्नधर्मोपादानं दृष्टान्तः।२८। प्रकृताप्रकृतानामेकधर्मान्वयो दीपकम् ॥ २९॥

एककारकस्यानेकक्रियान्वयः कारकदीपकम् ।

रूपान्तरेण पूर्वात्तस्य उत्तरत्रान्यरूपेणान्वयो मालादीपकम्॥

क्रियाया द्विरभिधानमावृत्तिः (त्तिदीपकम् ) ॥३०॥

प्रकृतानामप्रकृतानामेव वा एकधर्मान्वयस्तुल्ययोगिता ॥३१॥ सपक्षविपक्षयोर्वृत्तिसामान्यमन्या तुल्ययोगिता । उपमानादुपमेयस्योत्कर्षवर्णनं व्यतिरेकः ॥ ३२॥

अभिधातुमिष्टस्यापि विशेषलाभार्थोनिषेध आक्षेपः ॥३३॥ उपमेयेनोपमानवैयर्थ्योक्तिरन्य आक्षेपः ।

अर्थान्तरतात्पर्यको निषेधोऽपर आक्षेपः।



निषेधफलको विधिराक्षेपान्तरम् ।

विना हेतुं कार्योत्पत्तिर्विभावना ॥ ३४ ॥

हेतुसत्त्वेऽपि कार्यानुक्तिर्विशेषोक्तिः ॥ ३५ ॥

निर्देशक्रमेण पदार्थान्वयो यथासङ्ख्यम् ॥ ३६ ॥

सामान्यविशेषाभ्यां विशेषसामान्यसमर्थनमर्थान्तरन्यासः ३७ विशेषसमर्थकस्य सामान्यस्य विशेषान्तरेण समर्थनं विकस्वरः॥ ३८ ॥ आपाताद्विरोधभानं विरोधाभासः॥ ३९ ॥

रम्यस्वभाववर्णनं स्वभावोक्तिः ॥ ४०॥ स्तुतिनिन्दातात्पर्यकनिन्दास्तुत्यभिधानं व्याजस्तुतिः ॥४१॥

अन्यनिन्दया अन्यनिन्दाभिव्यक्तिर्व्याजनिन्दा॥४२॥ उभयोश्चमत्कार्येकधर्मान्वयः सहोक्तिः॥ ४३ ॥

किञ्चिद्विना कस्यचिदप्राशस्त्यप्राशस्त्यान्यतराभिधानं विनोक्तिः॥४४॥नित्यसम्बन्धानामसम्बन्धवचनमन्या विनोक्तिः ।

किञ्चिद्दत्वाकस्यचिदुपादानं परिवृत्तिः ॥ ४५ ॥

भूतभाविविशेषप्रत्यक्षं भाविकम् ॥ ४६॥

हेतूक्तिः काव्यलिङ्गम् ॥ ४७॥

वाच्यस्यापि भङ्ग्यन्तरेणाभिधानं पर्यायोक्तम् ॥ ४८॥

व्याजेनेष्टसाधनं द्वितीयं पर्यायोक्तम् । आनुकूल्यपर्य्यवसायिप्रातिकूल्यमनुकूलम् ॥ ४९॥ वस्तुनोऽतिशयविशेषकथनमुदात्तम् ॥ ५० ॥



महतामङ्गत्वकथनं द्वितीयमुदात्तम् ।

अद्भुतशौर्यादिवर्णनमत्युक्तिः ॥ ५१ ॥

एकहेतुत्वेऽपि हेत्वन्तरोक्तिः समुच्चयः ॥ ५२ ॥

गुणक्रियायौगपद्यमपरः समुच्चयः ।

एकस्यानेकत्रानेकस्यैकत्र वा क्रमेण वृत्तिः पर्य्यायद्वयम् ५३

व्याप्येन व्यापकज्ञानमनुमानम् ॥ ५४॥

चमत्कारिसाक्षात्कारः प्रत्यक्षम् ॥ ५५॥

अतिदेशवाक्यार्थजन्यं ज्ञानमुपमितिः॥ ५६ ॥

आप्तवाक्यं शब्दः ॥ ५७॥

उपपाद्येनोपपादककल्पनमर्थापत्तिः ॥ ५८ ॥

प्रतियोगिभिन्नायां प्रतियोगिप्रत्यक्षसामग्र्यांसत्यां प्रतियोगिनोऽप्रत्यक्षमनुपलब्धिः ॥ ५९ ॥

सम्भवः ॥६० ॥

अदृष्टवक्तृकः प्रवाद एवैतिह्यम् ॥६१॥

साभिप्रायविशेषणत्वं परिकरः ॥ ६२॥

विशेष्यस्य साभिप्रायकत्वं परिकराङ्कुरः ॥ ६३ ॥ रहस्यप्रकाशप्रतिबन्धकवाक्यं व्याजोक्तिः ॥ ६४ ॥

तादृशी क्रिया युक्तिः ॥ ६५॥

ज्ञातपररहस्यप्रकाशनं पिधानम् ॥ ६६ ॥

प्रतिभया ज्ञातस्यार्थस्यान्यानवगम्यप्रकारेण प्रकाशनं सुक्ष्मम् ॥ ६॥ अन्यतात्पर्येणान्यं प्रति कथनं (गूढो) गुच्छोक्तिः॥६८॥



गुप्तार्थस्य कविना स्फुटीकरणं विवृतोक्तिः ॥ ६९ ॥

लोकप्रवादानुकारो लोकोक्तिः ॥ ७० ॥

अर्थान्तरगर्भा लोकोक्तिरेव छेकोक्तिः ॥ ७१॥

(एकेनान्याभिप्रायेणोक्तं वाक्यं यद्यन्येनान्याभिप्रायकं कल्प्यते तदा वक्रोक्तियोगाद्वक्रोक्तिः ॥ ७२ ॥)

नाम्नामवयवार्थान्तरकल्पनं निरुक्तिः ॥ ७३ ॥

अन्यार्थाभिप्रायो निषेधो निषेधः ॥ ७४ ॥

तादृशं विधानं विधिः ॥ ७५ ॥

कार्यस्य कुतश्चिदसम्भवाभिधानमसम्भवः ॥ ७६ ॥

इतरनिषेधफलकं वचनं परिसङ्ख्या ॥ ७७ ॥

उत्तरकारणोक्तिः कारणमाला ॥ ७८॥

परस्परोपकारकथनमन्योन्यम् ॥ ७९ ॥

उत्तरे एव प्रश्नोन्नयनमुत्तरम् ॥ ८ ॥

सति प्रश्नेऽसकृदपूर्वोत्तरकथनमप्युत्तरम् ॥

वस्त्वन्तरगुणनिमित्तकः स्वगुणत्यागस्तद्गुणः ॥८१॥

तादृशः स्वगुणातिशयोऽनुगुणः ॥ ८२ ॥

पुनः स्वगुणप्राप्तिस्तादृश्येव पूर्वरूपम् ॥ ८३ ॥

अवस्थाभेदेऽपि पूर्वावस्थासाम्यमन्यत्पूर्वरूपम् ॥ अन्यगुणापसङ्क्रमोऽतद्गुणः ॥ ८४ ॥

गुणसाम्याद्भेदानवभासो मीलितम् ॥८५॥

हेत्वन्तरेण भेदप्रतीतिरुन्मीलितम् ॥ ८६ ॥

विजातीयव्यक्तितादात्म्यप्रत्ययः सामान्यम् ॥ ८७॥



हेत्वन्तरेण तत्प्रमा विशेषकम् ॥ ८८ ॥

कारणान्तरसमवधानात्कार्यसौकर्य्येसमाधिः ॥ ८९ ॥

इष्टादधिकलाभः प्रहर्षणम् ॥ ९० ॥

विरुद्धप्राप्तिर्विषादनम् ॥ ९१॥

आधाराधेययोरेव परस्पराधिक्यमधिकम् ॥९२॥

विरोधिपक्षापकारः प्रत्यनीकम् ॥ ९३ ॥

सूक्ष्मादप्याधारादाधेयस्य सूक्ष्मत्वकथनमल्पम् ॥९४ ॥

पूर्वपूर्वविशेषणानामुत्तरोत्तरं विशेष्यत्वोक्तिरेकावली ९५॥

चमत्कारिस्मृतिः स्मरणम् ॥ ९६॥

रम्यभ्रमो भ्रान्तिमान् ॥ ९७ ॥

उपमानतिरस्कारः प्रतीपम् ॥ ९८ ॥

आधारं विनापि वृत्तिर्विशेषः ॥ ९९ ॥

एकस्य युगपदनेकत्र वृत्तिरपरो विशेषः ॥

एककार्य्येणानेककार्य्यसिद्धिरन्यो विशेषः ॥

उत्तरोत्तरोत्कर्षः सारः॥१००॥

कार्यकारणयोर्भिन्नदेशत्वमसङ्गतिः॥ १०१॥

अन्यत्र चिकीर्षितस्यान्यत्र करणमपराऽसङ्गतिः॥

कार्यान्तरप्रकृतस्य तद्विरुद्धकार्यकरणमन्यासङ्गतिः॥ दोषगुणयोर्गुणदोषत्वकल्पनं लेशः ॥ १०२॥ अन्यगुणदोषाभ्यामन्यदोषगुणकथनमुल्लासः ॥ १०३ ॥ अन्यगुणदोषयोरप्रयोजकत्वकथनमवज्ञा ॥ १०४ ॥

गुणविशेषानुषङ्गाद्दोषस्य प्रार्थनमनुज्ञा ॥१०५॥



सम्बन्धानुरूप्यं समः ॥ १०६॥

अयोग्यसम्बन्धोविषमः ॥ १०७ ॥

इष्टप्राप्त्यभावविशिष्टानिष्टप्राप्तिरपरो विषमः ॥ कार्यकारणयोर्गुणक्रियान्यतरविरोधेऽन्यो विषमः ॥

उपादेयस्यापि कुतश्चिद्दोषात्तिरस्कारः .... ॥१०८॥

कार्यान्तरहेतोस्तविरुद्धकार्ये जनकत्वं व्याघातः॥१०९॥

इष्टार्थविरुद्धे प्रयत्नो विचित्रम् ॥ ११० ॥ परस्परमनपेक्षमाणानामलङ्काराणामेकवाक्यवृत्तित्वं संसृष्टिः ॥ १११॥ अलङ्कारस्यालङ्कारान्तरसापेक्षत्वेऽङ्गाङ्गिभावः सङ्करः ११२ साधकबाधकप्रमाणाभावादन्यतरालङ्कारनिणर्याभावे सन्देहरूपः सङ्करो द्वितीयः ॥ ११३ ॥

शब्दार्थालङ्करणयोरेकपदवृत्तित्वं तृतीयः सङ्करः ॥११४॥

रसस्य पराङ्गत्वे रसवदलङ्कारः ॥ ११५ ॥

भावस्य पराङ्गत्वे प्रेयोनामालङ्कारः ॥ ११६ ॥

रसाभासभावाभासयोः पराङ्गत्वे ऊर्ज्जस्वी ॥ ११७ ॥

भावशान्तेःपराङ्गत्वे समाहितम् ॥ ११८॥

भावोदयभावसन्धिभावशबलत्वानां पराङ्गत्वेतन्नामान एव त्रयोऽलङ्काराः शास्त्रकारैः संज्ञान्तरानुक्तेः ॥ ११९॥

इति ।



**श्रीविश्वेश्वरपण्डितविरचितः**

**अलङ्कारप्रदीपः।**

श्रीगणेशाय नमः ॥

ॐ नमः सकलगोपवधूनां स्वात्मनि प्रवणितप्रणयाय ॥घर्मवासरगमाऽवसरोद्यद्वारिवाहरुचिराय चिराय ॥१॥

विधाय वाचस्पतये धराया लक्ष्मीधरायाभिमतं प्रणामम् ॥

[विश्वेश्वरोऽर्थं[^1]विशदं वितन्वन् करोत्यलङ्कारकुलपदीपम्॥२॥

[^1]: "अर्थम् अर्थालङ्कारम्। शब्दालङ्काराणां यमकानुप्रासादीनामन्यत्र विस्तरतो निरूपितत्त्वादर्थालङ्काराणामेव विशदीकरणे यत्नः।"

तत्र-

**चमत्कारप्रयोजकं सादृश्यवर्णनमुपमा ॥१॥**

सा च पूर्णा लुप्ता चेति द्विविधा । यत्रोपमानमुपमेयं सामान्यधर्म इवादिपदं चेति चतुष्टयमुपात्तं सा पूर्णा।

यथा-

विकसितमभिरामतमं रदनद्युतिकेसरं रुचिरपत्रम् ॥ अलकश्यामलमाननमलिमलिनं नलिनमिव तस्याः ॥

धर्माभिधाने च बहवः प्रकाराः। अत्रोक्ताः षट् । विकसितमित्युपचारः[^2]। पद्मे पत्रविभागात्मकमुख्यविकाशः, मुखे तूपचारादुल्लासविशेषः । अभिरामेत्यनुगामित्वम्[^3]रदनद्युतिवत्केसराणि यत्रेति पद्मपक्षे, रदनद्युतय एव केसराणि यत्रेति मुखपक्षे

[^2]: "उपचारः सादृश्यलक्षणा।"

[^3]: "उपमानोपमेयोभवानुगतत्वम् ।"





इति समासभेदः । पत्रपदस्य दलपरत्वं कस्तूर्यादिपत्रलेखापरत्वं चेति श्लेषः ।
कुन्तलभ्रमरयोर्विम्बप्रतिविम्बभावः[^4] । स च वस्तुतो भिन्नयोरन्योन्यसादृश्यादभिन्नतयाध्यवसितयोः प्रयोगः । श्यामलत्वं मालिन्यं चाभिन्नतया तद्विशेष्यतयोपात्तमिति । वस्तुप्रतिवस्तुभावः[^5]

[^4]: "अत्र उपमेयवृत्तिधर्मस्य बिम्बता उपमानवृत्तिधर्मस्य च प्रतिविम्बतेत्यालङ्कारिकसम्प्रदायः।"

इवादिपदयोगे इवार्थकवतिप्रत्यये चोपमा श्रौती, तल्यादियोगे तुल्यार्थकवतिप्रत्यये च आर्थीति सिद्धान्तः । आर्थी यथा पूर्वश्लोके "अवलाया अलिमलिननलिनतुल्यम्" इति पाठे इति बोध्यम् ।

[^5]: "प्रतियोगिभेदेन एकस्यैव धर्मस्य द्विरुपादानं वस्तुप्रतिवस्तुभावः। स च शुद्धो न सम्भवति किन्तु विम्बप्रतिबिम्बभावे विशेषणतया विशेष्यतया वा। प्रकृते च एक एव धर्मः श्यामलमलिनपदाभ्यां विशेष्यतया निर्दिष्टः । केचित् 'विमलं वदनं तस्या निष्कलङ्कमृगाङ्कति' इत्यादौशुद्धोऽपि वस्तुप्रतिवस्तुभावः सम्भवति. वैमल्यनिष्कलङ्कत्वयोर्भेदाभावेन बिम्बप्रतिबिम्बभावाभावात् इत्याहुः ॥"

लुप्ता[^6] त्रिविधा-एकलुप्ता द्विलुप्ता त्रिलुप्ता चेति । तत्राद्या त्रिधा-धर्मलुप्ता वाचकलुप्तोपमानलुप्ता चेति । धर्मलुप्ता पञ्चधा[^7]

[^6]: "अत्र प्रयोगाभावरूपो लोपो विवक्षितो न तु सर्वथाऽभावरूपः अन्यथोपमाया एवानिष्पत्तेः । स च क्वचिच्छास्त्रकृतः क्वचिच्च कवयित्रिच्छाकृत इति बोध्यम् ।"

यथा-

[^7]: "वाक्य-समासगतत्वेन द्विविधा श्रौती,वाक्य-समास-तद्धितगतत्वेन त्रिविधा आर्थी इतिमिलित्वा धर्मलोपे पञ्चविधा लुप्तोपमा ।"

मध्यं यथा विहायस्तडिदिव तनुरक्षि तुल्यमब्जेन ॥

अधरः सुधासधर्मा कुशेशयाक्षि ! त्वमुर्वशीदेश्या ॥



उपमानिरूपणम्

अत्र वाक्ये समासे च श्रौत्यार्थी च । तद्धिते आर्थी च स्पष्टा । तद्धिते श्रौत्या धर्मलुप्ताया असम्भवात् । वाचकलुप्ता षड्विधा । यथा-

वियुक्ताश्चाम्पेयान्यहह दहनीयन्ति, मलया-

निलाः श्वासायन्ते तव, नवसुधाधाममधुरे ॥

शरव्ययित्यन्तर्मदनविशिखस्तस्य, भवतीं

रतिश्लेषं श्लिष्यन् कुसुमशरचारं चरतु सः ॥

अत्र श्वासायन्त इति कर्तरि क्यङ् । सुधाधाममधुरे इति

"उपमानानि सामान्यवचनैः" (२।१।५५) इति समासभेदः । दहनीयन्ति शरव्यीयन्तीति कर्मण्यधिकरणे क्यच् । रतिश्लेषं श्लिष्यन्निति कर्मणि णमुल् । कुसुमशरचारं चरत्वितिकर्तरि णमुल् ।

उपमानलुप्ता द्विधा । यथा-

चेतःसंवननं[^8] च विद्म इह तत् त्वं गीयसे यत्समा

[^8]: "संवननं वशीकरणम् वशक्रिया संवननम् इत्यमरात् ।"

नेत्रासेचनकं[^9] च यस्य भवती कल्याणि तुल्या भवेत् ॥

[^9]: "तदासेचनेकं तृप्तेर्नास्त्यन्तो यस्य दर्शनात् । इत्यमरः ।"

तेन त्वत्कुचजातरूपकलशे विन्यस्यमानो मुदा

यूनस्तस्य नवप्रवालतु करः पुष्पाशुगीयत्ययम् ॥

अत्र पूर्वार्द्धे समासे वाक्ये चोपमानमप्रयुक्तम् । द्विलुप्ता पञ्चविधा । क्विप्समासयोर्धर्मवाचकलुप्ता यथा - "नवप्रवालतु कर" इति । अत्राचारार्थकस्य क्विप इव शब्दस्य च लोपात् । अग्रिमपद्ये च 'विम्बाधर' इति । अत्रोत्तरपपदलोपिसमासे सदृशपदलोपे (वाचक) धर्माप्रयोगयोः सत्वात् । पुष्पाशुगीयतीति क्यचि वाचकोपमेयलुप्ता । पुष्पाशुगमिवात्मानमाचरतीत्यर्थे उपमेयस्यात्मान इवशब्दस्य च प्रयोगाभावात् ।





त्वद्बिम्बाधरवृत्तेः साम्यस्य निरूपको यः स्यात् ॥

यत्सादृश्यं दृश्यपि स दृश्यते नैव हरिणाक्षि ! ॥

अत्र वाक्ये समासे च धर्मोपमानलुप्ता । त्रिलप्ता यथा-'हरिणाक्षि' इति । हरिणस्याक्षिणी इवाक्षिणी यस्याइति धर्मोपमानवाचकलुप्ता । इत्थमेकोनविंशतिभेदा लुप्ता ।

एकस्मिन्नुपमेये बहूपमानसादृश्यं मालोपमा।

यथा-

रमन्ते मालायामिव कुसुममय्यां मधुकरा-

श्चमत्कारोद्रेकादिव रुचि चकोरा हिमरुचः॥

सरस्यां सौरभ्यादिव वरतनु ! श्वेतगरुतो

भवत्यामेतस्यां मम हृदयवृत्तिव्यतिकराः॥

पूर्वपूर्वोपमायामुपमेयस्योत्तरोत्तरोपमायामुपमानत्वेन कथनं रशनोपमा।

यथा--

अधर इवोक्तिर्मधुरा तनुलक्ष्मीरुक्तिवद्विशदवर्णा ।

तनुरिव मनोहरा दृग्दृगिवमृगाक्ष्याः सुदुःसहो विरहः ॥

आरोप्यस्यारोपविषयतादात्म्यापत्त्या प्रकृतोपयोगः परिणामः ।२।

यथा-

बालेयं सविलासं विवलितवदना विलोकयति ।

कमनीयतैकनिधिना प्रसेदुषा नेत्रनलिनेन ॥

नेत्रमिव नलिनमिति रूपकस्वीकारे नलिनस्य विशेष्यतया वीक्षणानुपयोगः । न चोपमा, नेत्रं नलिनमिवेति समासस्य दुर्लभत्वात् कमनीयेत्यादिसामान्यधर्मप्रयोगात् । “उपमितं व्याघ्रादिभिः सामान्याप्रयोगे"(२।११।५६) इति सूत्रात् । अतो नलिनस्य





उदाहरणानन्वयासमालङ्काराः

नेत्रतादात्म्यापत्यैव प्रकृतोपयोगः।

सामान्येन निरूपितस्य विशेषेण निरूपणमुदाहरणम्[^10] ॥ ३॥

[^10]: "विशेषेण सामान्यसमर्थनरूपार्थान्तरन्यासभेदेन नास्य गतार्थता, यथेवदृष्टान्तादिशब्दघटितत्वादस्य तद्रहितत्वाच्चार्थान्तरन्यासस्य।इवशब्दघटितस्थले उपमया गतार्थत्वशङ्कापि न कार्या,लक्षणयेवादेः सामान्यविशेषात्मकवाक्यार्थयोरवयवावयविभावपरत्वेन उपमाप्रयोजकसादृश्यासमुल्लासात् । इवादिरहितस्थले आर्थेनानेनैवोपपत्तौनार्थान्तरन्यास आश्रयणीय इति न वक्तव्यम् । द्वयोर्वैलक्षण्यस्य जागरूकत्वात् । तथाहि- यत्र विशेषवाक्यार्थेन सामान्यवाक्यार्थः समर्थ्यतेतत्र द्वयी गतिर्भवति । अनुवाद्यांशे विशेषत्वं विधेयांशस्तु सामान्यगत इत्येका,उभयांशेऽपि विशेषत्वमित्यन्या । तत्र पूर्वा उदाहरणालङ्कारस्य विषयः । अन्या अर्थान्तरन्यासस्य इत्यादि रसगङ्गाधरे उदाहरणालङ्कारप्रकरणे अर्थान्तरन्यासप्रकरणे च प्रतिपादितम् ।"

यथा--

हेयः सन्नपि विषयः स्वरूपतोऽस्मि-

न्नादेयो भवति समीहितानुकूलः ॥

चन्द्रास्ये ! हृदयकदर्थनानिदानं

सम्भोगानुगुणतयेव विप्रलम्भः ॥

उपमानोपमेययोर्ज्ञायमानमैक्यमनन्वयः ॥ ४॥  
यथा--

तत्तत्सुन्दरभावभावकधियां सन्दाननं, मन्दिरं

मन्दाक्षस्य, विलासमानभवनं, शीलैकशालायिता ॥ अन्यस्माद्विषयान्मनोनयनयोर्व्यावृत्तिमातन्वती

लोकेऽस्मिन्वरवर्णिनि ! त्वमिव मे सत्यंत्वमाभाससे ॥ **सर्वथैवोपमाननिषेधोऽसमः ।५।**

यथा--



भवदौपम्यनिरूपकमभिदधतांबालिशा बहुशः ॥

इह सहृदयो रहस्यं व्याहरति न किञ्चिदस्तीति ॥

**परस्परसादृश्यमुपमेयोपमा ।६।**

**यथा**-

मदनमतिवेलयन्ती दिक्ष्ववदातत्वमादधती।

त्वं चन्द्रिकेव विदिता वरवर्णिनि ! चन्द्रिका त्वमिव ॥

अनन्वये उपमानान्तरव्यवच्छेदो व्यङ्ग्यः, असमे वाच्यः,

उपमेयोपमायां तृतीयोपमानव्यवच्छेदो व्यङ्ग्यइति विशेषः । **प्रकृतेऽप्रकृततादात्म्यसम्भावनमुत्प्रेक्षा। ७ ।**

सा त्रिविधा । स्वरूपहेतुफलभेदात् ।

स्वरूपोत्प्रेक्षा यथा--

नवजपाकुसुमद्युतिपाटलो विधुमुखि ! प्रतिभाति तवाधरः।

तरुणतातरुणा नवपल्लवो विशदतामुपनीत इव स्वयम् ॥

अत्राधरे तादात्म्येन पल्लवस्यारोपः॥

हेतूत्प्रेक्षा यथा-

अंहस्संहतियोगादिव मुक्तानां हिमे सरोजानाम् ॥

मलिनं मण्डलमिन्दोरवदातं तव मुखं सुकृतैः॥

अत्र स्वकृतादृष्टविशेषो मुखलावण्यहेतुः तत्र तादात्म्येन कमलसुकृतस्यारोपः । एवमन्यदप्यूत्द्यम् ।

फलोत्प्रेक्षा यथा--

चक्षुस्त्वदीक्षणोत्सुकमाकर्णितभवदुदन्तवृन्देन ॥

तस्याः श्रोत्रेण समं मिलितुमिव तदन्तिकं याति ॥

अत्र तदन्तिकगमनफलं तत्संयोगः तत्र वृत्तान्तश्रवणेच्छाजन्यत्वस्य तादात्म्येनारोपः ८॥

सादृश्यनिबन्धनः प्रकृतसंशयः सन्देहः । ८।



वितर्क-विकल्प-रूपकनिरूपणम्

यथा--

प्रसूनसमवायिभिर्मलयजस्य चारम्भकै-

र्मृणालपरमाणुभिः किमु कलाभिरिन्दोः किमु ।

व्यधायि किमु वेधसा कुसुमधन्वनाऽहो इति

प्रिये तव कलेवरं समवलोक्य सन्दिह्यते ॥

संशयोत्तरमनिर्णये ऊहो वितर्कः ।९।

यथा--

किमेतद्राजीवं रजनिषु तदुल्लासरहितं

सुधांशोर्बिम्बं किं तदपि च कलङ्कं कलयति ॥

किमादर्शः स्पर्शो भवति कठिनोऽस्येति दयिता-

मुखं साक्षात्कुर्वन्सहृदयजनोऽभ्यूहतितमाम् ॥

अत्र यदीदं कमलं स्यात्तर्हि रात्रावुल्लासवन्न स्यात् इति तर्कस्यापातात् यो रात्रावुल्लासाभावः स च मुखे नास्तीतितात्पर्यम्।

विरुद्धयोः पाक्षिकी प्राप्तिर्विकल्पः।१०।

यथा--

जीवनहेतोर्दयिततमस्य प्राणस्य वैष सखि ! ॥

आगमने गमने वा दिवसं समुपैत्यवधिरद्य ॥

अत्र प्रियतमस्यागमनं प्राणगमनं वेत्यन्यतरस्यपाक्षिकी प्राप्तिः ॥१०॥ **उपमेये उपमानतादात्म्यारोपो रूपकम् ॥११॥**

तच्च द्विविधम् । सावयवनिरवयवभेदात् । तत्र सावयवं द्विधा । (समस्तवस्तुविषयमेकदेशविवर्ति च । ) सर्वेषामारोप्यारोपविषयाणां शब्दोपात्तत्वे समस्तुवस्तुविषयम् ।

यथा--



कस्तूरिकातिमिरतो मलिनीयमानौ

वामेक्षणे ! भवदुरोरुहचक्रवाकौ ॥

हाराग्रहीरकसुधानिधिपद्मराग-

भानू निरीक्ष्य भवतो न मिथः पृथग्वा ॥

यत्र[^11] केचिदिच्छावहाः केचिदार्थास्तदेकशविवर्त्ति। यथा-

[^11]: "इच्छावहाः, ऐच्छिकाः शब्दोपात्ता इतियावत् ॥"

चुम्बिता[^12] सुमनसामनेहसा स्नेहसारसदृशं वनस्थली ॥

[^12]: "सुमनसामनेहसा, वसन्तेन ।"

आतनोति कलकण्ठकूजितं सीत्कृतं कुवलयाक्षि! भावय ॥

अत्र वसन्ते आरोप्यो नायकः, वनस्थल्यां नायिका चेति द्वयमर्थगम्यम् । पिकरवे सीत्कृतारोपेण तदाक्षेपः।

निरवयवं यथा--

प्रगल्भेभ्योऽप्यन्तःकरणतलरत्वापहरणे

यतस्तेभ्यस्तेभ्यो भजति विषयेभ्यो विमुखताम् ॥

शरद्राकाजैवातृकमुखि ! विना त्वां प्रियतमो

निपीतायाः सोऽयं त्वदधरसुधाया मधुरिमा ॥

अत्रैक एवारोपः।

एकस्मिन्नुपमेये बहूपमानतादात्म्यारोपो मालारूपकम् ।

यथा--

पुष्पेषोर्वीरयात्राजयपटहरवोऽपूर्वशृङ्गारसूत्र-

व्याख्याभाष्यप्रपञ्चस्तरुणिमकरिणो बृंहितस्यानुबन्धः ॥ सौन्दर्यैकप्रशस्तिर्निधुवनकलहोपक्रमस्वस्तिवादः ।

श्रुत्योः पीयूषपूरो जयति कलकलं कामिनीकाञ्चिदाम्नः ॥

आरोपान्तरसापेक्ष आरोपः परम्परितम् ।



परम्परितरूपक रत्नावल्यौ

।

(तच्च श्लिष्टाश्लिष्टशब्दनिबन्धनत्वेन द्विविधम् )

यथा--

रागोत्तरेण रजनी निधिना कलानां

सौरभ्यवैभववता परिरभ्यमाणा ॥

उत्सार्यमाणतिमिरोत्करकेशपाशा

ताराः प्रसूननिवहानिव निर्जहाति ॥

अत्र कलानिधिपदं श्लिष्टम् ।

श्लेषाभावे यथा--

अन्तर्निगूढमपि गुम्फितगूढभाव-

कोलाहलं कलहहालहलं सहेलम् ॥

सद्योऽपसारयति भीरु ! रसालवीरु-

द्बद्धावधानमधुपध्वनिसिद्धमन्त्रः॥

अत्र(कलहे) विषारोपस्तदपनायकत्वेन भ्रमरगुञ्जिते मन्त्रारोपे निमित्तम् ।

प्रसिद्धक्रमाणामेकत्रोपनिबन्धनं रत्नावली । १२ ।

यथा-

लक्षमनङ्गस्य[^13] मतं कलेवरं तव सुधांशुमुखि ! ।

[^13]: "लक्षं शरव्ये सङ्ख्यायामिति विश्वः । अब्जं कमलं तद्वत्सुकुमारत्वात् । पक्षे शतकोटिसङ्ख्या । परार्धंश्रेष्ठम् । पक्षे सङ्ख्यान्तरानपकृष्टसङ्ख्याविशेषः।"

अब्जंपुनस्तनुभृतां ततः परार्द्धं सहृदयानाम् ॥

अत्र लक्षादिसङ्ख्यानां श्लेषेण निबन्धनम् । **प्रकृतनिषेधविशिष्टस्तदन्यारोपोऽपह्नुतिः। १३ ।**

निषेधो द्विधा शाब्द आर्थश्च ।

शाब्दे निषेधे यथा--



सुन्दरि ! नेन्दुरयं किमु नभोऽङ्गणे तारतण्डुलजिघत्सुः । हरिहयहरिन्महेलाहेलापारावतः स्फुरति ॥

आर्थे यथा--

ताटङ्कमौक्तिकमिषाद्वरतनु ! नक्षत्रपङ्तिरियम् ॥

किमपि परिष्कुरुते तव शब्दग्रहसाधनं गगनम्[^14] ॥

[^14]: "शब्दसाक्षात्कारहेतुभूतमाकाशं श्रोत्रेन्द्रियमितियावत् । कर्णशष्कुल्यवच्छिन्ननभस एव श्रोत्रत्वात्।"

अत्र मिषपदेन नैतानि मौक्तिकानि किंतु श्रोत्रस्याकाशात्मकतया तदीयनक्षत्राणीति गम्यते । अत्रैव कैतवापन्हुतिरिति व्यवहारः । क्वचित्सहेतुको विषयनिषेधः[^15]

यथा--

[^15]: "यस्मिन् विषयिणि धर्मिणि यो विषयो धर्मस्तस्य निषेधः । अयमेव कुबलयानन्दे हेत्वपह्नुतित्वेनोक्तः।"

न वयमवयवार्थस्यान्वयादन्वयामो[^16]

मतिमिह हिमधामाभेदमुद्गाहमानाम्[^17] ॥

[^16]: "अन्वयाम इति अनुदात्तेत्त्वप्रयुक्तात्मनेपदानित्यत्वश्रयणेन अय गतौ इत्यस्य, इट किट कटी इत्यत्र प्रश्लिष्टस्य ईधातोर्वाऽनुपूर्वस्य रूपमिति ध्येयम्।"

[^17]: "हिमधामाभेदम् हिमाभिन्नंधाम यस्य स तदभेदम् ।"

विरहिनयनमीनत्रासदाने निदानं

गगनसरसि खेलन्व्यंसकोऽयं चकास्ति[^18] ॥

[^18]: "व्यंसको धूर्तः।"

अत्र चन्द्रे चन्द्रत्वनिषेधे आल्हादकत्वाभावो हेतुरुक्तः । क्वचिद्विषयहेतूक्तावपि विषयनिषेधः ।

यथा--

प्रकाशादाशानां तिमिरनिकुरम्बाणि तिरय-



भ्रान्त्यपह्नुति-छेकापह्नुति-निश्चयालङ्काराः।

त्यशक्यं सङ्कोचं गमयति समूहं जलरुहाम् ॥

तथापि प्रज्ञैवं हृदि सहृदयानामुदयते

विधुर्नायं किन्तु प्रणयिनि ! मुखं ते विधुरिति ॥

स्वकीयतात्पर्य्यख्यापनेन परभ्रान्तिखण्डनंभ्रान्त्यपह्नुतिः ॥१॥

यथा--

दूरीकरोति कुचयोः सिचयोपराग[^19]-

[^19]: "सिचयस्य वस्त्रस्य उपरागं सम्बन्धम् ।"

मासञ्जयत्यवयवेषु परागयोगम्[^20] ।

[^20]: "परागः धूलिः सुरतश्रमशान्तिनिमित्तककर्पूरादिचूर्णेच ॥"

किं भेजिषे विषयतां मलयानिलस्य

मुग्धे ! न, किन्तु हृदयाभिमतस्य तस्य ॥

**परकीयप्रमाखण्डनाय स्वतात्पर्यस्यान्यथाकरणं छेकापह्नुतिः ।२।**

यथा--

आकुलयति कुचमुकुलं चुम्बति बिम्बाधरं दृशौ स्पृशति ।

दयिततमः किमधिगतो न हि सहचरि ! विभ्रमन्भ्रमरः ॥**अप्रकृतनिषेधविशिष्टप्रकृतस्थापनं निश्चयः ॥ १४ ॥**

यथा-

तीरे[^21] तरणिसुतायास्तमालविथीयमुल्लसति ।

[^21]: "अत्र कालिन्दीतीरलग्नतमालमालायां कालिन्दीभ्रात्या नावं गवेषयन्तं पान्थंप्रति कयाचित् तद्भ्रमखण्डनेन तरणोपायो नापेक्षित इति प्रतिपाद्यते।"

किमिति त्वरया दूरादध्वग ! नावं गवेषयसि ॥

अत्र तमालमालायां भ्रान्त्या प्रसक्तं यमुनातादात्म्यं नि-



षिध्य वस्तुतस्तमालमालातादात्म्यस्य स्थापनम् ॥

शब्दैक्ये सत्यनेकार्थकथनं श्लेषः

**॥१५॥**

स च द्विधा । अभङ्गसभङ्गभेदात् ।

यथा-

पूर्वा[^22] हरिदपि तमसा श्यामेयमकारि जृम्भमाणेन ।

[^22]: "अत्र हरित् दिक् हरितवर्णा च, श्यामा नायिका कृष्णरूपा च, कलानिधिश्चन्द्रो विदग्धश्च, रागं रक्तवर्णत्वं अनुरागं चइति एकानुपूर्वीमद्भिः पदैर्भिन्नार्थप्रतिपादनादभङ्गश्लेषः ।"

तस्यामेव कलानिधिराधास्यति रागमुद्गच्छन् ॥

अत्रैकानुपूर्वीकपदानामेव भिन्नार्थकत्वम् । द्वितीयो भिन्नानुपूर्वीकशब्दबोद्ध्यान्यार्थकः । स चाष्टधा । वर्ण-पद-लिङ्ग-भाषा-प्रकृति-प्रत्यय-विभक्ति-वचनभेदात्। वर्णश्लेषो यथा-

खञ्जनमञ्जुलनयने ! त्वया समासञ्जितो यदसौ।

तेन तदीयावयवा बाधांदधतीति साधीयः॥

अत्र असु-असिशब्दयोरसाविति सप्तम्येकवचने तुल्यम् ।

पदश्लेषो यथा-

अलकावलोकने तवसारम्भा[^23] मम दृगुत्सुकिता।

[^23]: "सारम्भा कृतोपक्रमा सा रम्भा स्वर्वेश्या, अममदृक् ममत्वशून्यदृष्टिः, निकषाभवं समपिस्थं चेलं वस्त्रं तेन प० निकषाभवोराक्षसः चेलः कुत्सितार्थः रावणेनेत्यर्थः । उत्तरकाण्डगेयं कथा।"

उपरुद्धा निकषाभवचेलेन बतान्तरा मिलता ॥

अत्रालकानाम् अलकाया वेत्यादिपदभेदः ।

लिङ्गभेदो यथा-

दधती मदनविकारं कमलानां मालिकामुपहसन्ती ।

यूनां मनो हरन्ती सुतनु ! त्वं च त्वदीयनेत्रे च ॥



श्लेष-समासोक्त्यलङ्कारौ।

भाषाश्लेषो यथा--

साहसकी सरसं तं मोहं मा गच्छ भण सुमासवहम् ।

इत्याहेत्यभिदधतीं दयिततमो मानिनीमनुनिनीषन् ॥

अत्र तं पूर्वकालीनं मद्विषयकं (रसं) मोघं व्यर्थं कस्मात्कथयसि, मा आगच्छ आगमन(प्रयोजन)स्य मत्परिरम्भादेर्दुर्लभत्वात् , भण मा शपथमिति नायिकावाक्यार्थः। साहसकी साहसयुक्ता, सरसं साभिनिवेशं, मोहं मदपराधभ्रमं मा गच्छ माप्नुहि सुमानां पुष्पाणाम् आसः क्षेपः तद्वहं तद्वत्सुकुमारं यथा स्यात्तथा भण न तु निष्ठुरमिति नायकवाक्यार्थः ।

प्रकृत्यादिचतुष्टयश्लेषो यथा-

माकन्दः[^24] इति षष्ठीनिषेधः । अत्र प्रत्ययश्लेषः । समायास्यतः इति षष्ठ्यन्तं मलयानिलस्य इत्यस्य विशेषणं, क्रियापदं वा । अत्र च विभक्तिश्लेषः । गाते इति गाङ् गतौ इत्यस्य एकवचने बहुवचने च तुल्यं रूपम् । अत्र वचनश्लेषः । श्रमं, खेदम्।") कुसुमं प्रधास्यति मधुप्रस्यन्दमिन्दिन्दिरः

[^24]: "प्रधास्यति इति धाञो धेटश्च रूपम् । अत्र प्रकृतिश्लेषः । श्रोतारः इति श्रुधातोर्लुटि, तृनि च बहुवचने रूपम् । तृन्पक्षे 'नलोकाव्ययनिष्ठाखलर्थतृनाम् (२।३ । ६९

श्रोतारः पिककूजितानि परमामार्तिंगमिष्यन्ति च ॥

प्रत्यक्षं मलयानिलस्य सुरभिस्पर्शौसमायास्यतः

सञ्चिन्त्येति मनो वियुक्तसुतनोः सख्यश्च गाते श्रमम् ॥ **प्रकृतवृत्तान्तेनाप्रकृतप्रतीतिः समासोक्तिः ॥१६॥**

यथा--

ऊर्ध्वीकृत्य ग्रीवां चकोरि ! किं वा दिदृक्षसे चन्द्रम् । अयथास्थानस्थापितपञ्जररुद्धं न वेत्सि स्वम् ॥

अत्र प्रकृतचकोरीव्यवहारेण क्वचिदनुरक्तायाः पराधीन-



नायिकायाः प्रतीतिः । अत्र प्रकृतेऽप्रकृतनायिकादिव्यवहार एवारोप्यत इति सर्वस्वकारादयः। नायिकात्वादिकमप्यारोप्यत इति रसगङ्गाधरादयः॥ **अन्वयानुपपत्त्या सादृश्यपर्यवसानं निदर्शना । १७।**

यथा--

वदनमधि विधुविधुन्तुदमृधमाधुर्य्यंदधाति वाष्पाम्बु । कज्जलमलिनितमक्ष्णोरम्बुजरोलम्बसम्बलनम् ॥

अन्यदीयधर्मस्यान्येन धारणानुपपत्त्या सादृश्यसिद्धिः ॥

**क्रियया हेतुहेतुमद्भावप्रतीतिर्द्वितीया निदर्शना ।**

यथा--

मुधैव विरुणद्धि योऽधिकगुणेन सार्द्धं, स तन्निरूपितपराभवं भजति भावये भामिनि ! ॥

भवद्वदनभव्यतां समभिमन्यमानो विधुः

कपोलफलके तव प्रतिफलन् पराभूयते ॥

अत्र स्वोत्कृष्टविरोधः पराभवहेतुरिति सामान्यकार्यकारणभावः पूर्वार्द्धप्रतिपाद्यः। तत्रोत्तरार्द्धं दृष्टान्तः। तत्र वदनं गुणाधिकविशेषः चन्द्रोऽपकृष्टविशेषः । कार्यमुभयत्र पराभव एव ।

**प्रकृतमनुपन्यस्यतत्स्थानीयवाक्यार्थान्तरोपन्यासो ललितम्** **॥१८॥**

यथा--

मधुरतामवधेहि मधोरिमां मलयमारुतमाकलयाबले ! ॥

किमितिनावदधासि मुधाऽबुधे ! विधिवशान्निधिमाहितसन्निधिम् ॥

अत्रस्वयमागतं नायकं किमित्युपेक्षसे इति प्रकृतमनभिधाय तत्समजातीयस्य स्वयमुपस्थितनिधिं कस्मान्नाद्रियसे इत्यस्यो-



अप्रस्तुतप्रशंसालङ्कारः ।

पन्यासः॥

**अप्रकृतवृत्तान्तेन प्रकृतप्रतीतिरप्रस्तुतप्रशंसा ॥१९॥**

सा च पञ्चविधा । कार्ये प्रस्तुते कारणस्योक्तिर्यथा-

धुरि मधुरिमधराणामधीयते मधु मुधैव वैधेयाः[^25]

बिम्बाधरं वधूनामभिदधति विशुद्धधीनिधयः ॥

[^25]: "मुर्खवैधेयवालिशा इत्यमरः ।"

अत्र नायिकामात्राऽऽसक्तौ वाच्यायां तद्धेतोरधरमाधुर्यस्याभिधानम् ।

कारणे प्रस्तुते कार्यस्योक्तिर्यथा--

जृम्भायामम्भोरुहवदनाया भवदवेक्षणभवायाम् । पुलकोदञ्चितकञ्चुकसन्धिभिराबन्धि चटचटाशब्दः ॥

अत्र सा त्वय्यत्यन्तमनुरक्तेतिवक्तव्ये तत्कार्यमुक्तम् ।

सामान्याभिधाने विशेषाभिधानं यथा---

शिञ्जानेन[^26] समञ्जसमिह मञ्जीरेण खञ्जनाक्षि ! कृतम् । क्षणमलिगुञ्जितविरही दुरवस्थः स्यादशोककुसुमौघः ॥

[^26]: "अत्र दोहदाय विहिताशोकचरणताडना का चित्केन चिदुच्यते । आकस्मिकचरणतलताडनोत्पन्नानां पुष्पाणां तदानीं भ्रमरसंयोगाभावेन तद्गुञ्जितहीनतया शोभाविशेषहानिः स्यात् । नूपुरकूजितसम्पत्त्यातु उत्पत्तिकालावच्छेदेनैव भ्रमरध्वनिसजातीयध्वनिसम्बन्धात्तत्प्रयुक्त वैजात्यहानिर्न भवतीति भावः ।"

अत्र यद्व्यतिरेको यदीयविलक्षणशोभाव्यतिरेकप्रयोजक-

स्तद्रहितस्य तस्य जन्मानर्थकमिति सामान्ये भ्रमरगुञ्जिताभावेऽशोककुसुमानां शोभाराहित्यमापादितम् ।

विशेषे प्रस्तुते सामान्याभिधानं यथा--

कुसुमशरवश्यमनसो नूतनकुवलयदलद्रोहिनयनायाः।

तन्वि! विभावय दयिते नैव विरुध्यासितुं युक्तम् ॥



अत्र कामार्तायास्तव दयितानादरो न युक्त इति विशेषे वाच्ये ईदृश्या नायिकाया दयितानादरणं न युक्तमिति सामान्यमुक्तम् ।

तुल्ये वाच्ये तुल्याभिधानं यथा--

अस्माभिरेव विहितस्तव लवलि ! लवङ्गसंसर्गः ।

अधुना वेल्लितविटपा मुखमप्यस्मिन्निवर्तयसि ॥

अत्र नायकसङ्घटनोत्तरं दूतीमनाद्रियमाणायां नायिकायां तत्सदृशी लवली उक्ता।

**प्रस्तुतवृत्तान्तेन प्रस्तुतप्रतीतिः प्रस्तुताङ्कुरः ॥२०॥**

यथा--

लोभेन त्वद्बिम्बाधररसपीयूषपानस्य ।

संविहितचरणपातस्तं[^27] रागी यावकः श्रयति ॥

[^27]: "पातः संयोगः प्रणामश्च । रागी रक्तवर्णः स्नेहवांश्च । यावकः अलक्तकः,यौति मिश्रीभवितुमर्हतीति च।"

अत्र यावकप्रक्रमे चरणसम्बन्धानन्तरमधरसम्बन्धोक्त्या प्रस्तुतस्य प्रणामानन्तरसम्भोगार्थिनो नायकस्य वृत्तान्तप्रतीतिः।

**प्रस्तुताप्रस्तुतयोः सर्वथैवाभेदप्रतीतिरतिशयोक्तिः** **२१॥**

यथा--

विलसति परिच्छिन्नं व्योम स्तनन्धयममुष्टिना

मिहिरमिलनादव्याकोशं कुशेशयकोरकम् ।

अहनि रजनावेकाकारं सुधानिधिमण्डलं

भुवि विजयते दृश्या विद्युन्महान्तमनेहसम् ॥

अत्र नायिकाया मध्यकुचमुखतनूनां व्योमाद्युपमानवाचकपदैरेव गौणवृत्याऽभिधानम् ।

**तस्यैवान्यत्वाभिधानं भेदकातिशयोक्तिः । १ ।**



अतिशयोक्तिभेदाः ।

यथा--

विच्छित्तिरत्यन्तविलक्षणेयमनन्यजोज्जृम्भितमन्यदेव[^28]।

[^28]: "अनन्यजः कामः।"

अन्यानि दृग्भङ्गतरङ्गितानि तस्या विजातीयमथोक्तिजातम् ॥

**असम्बन्धे सम्बन्धकल्पनं सम्बन्धातिशयोक्तिः** **।२।**

यथा--

निशि भवदास्यसमुद्भवपरिमलमाजिघ्रदेकजातीयम् ।

पद्मस्मितमनुमिनुते कोककुलं केलिवापीषु ॥

अत्र चक्रवाकानां तादृशानुमित्यसम्बन्धेऽपि तादृशसम्बन्ध उक्तः। **सम्बन्धेऽप्यसम्बन्धकथनं द्वितीयाऽसम्बन्धातिशयोक्तिः ।३।**

यथा--

तुन्दपरिमृजमिदं ते मुखरुचिपानाच्चकोरकुलम् ।

राकायामपि चन्द्रज्योत्स्नापानाय नो यतते ॥

अत्र ज्योत्स्नास्वादनयत्नसम्बन्धेऽप्यसम्बन्ध उक्तः।**कार्यकारणयोर्यौगपद्यमक्रमातिशयोक्तिः।४।**

यथा---

निपतितं गजगामिनि ! मामकं

तव कलेवरवीरूधि लोचनम् ।

अपि हृदि क्षणमाप्य तदैव मे

निपतिता रतिनायकासायकाः ॥

**हेतुप्रसक्तावेव कार्योत्पत्तिकथनं चपलातिशयोक्तिः ॥५॥**

यथा--

गेहपतावायास्यति दयिततमे च प्रवत्स्यति गृहिण्याः ।

तनुतोदयेन तत्क्षणमनर्थबीजं समर्थितप्रायम् ॥



अत्रप्रियप्रवाससम्भावनायामेव तत्कार्यतनुत्वस्योत्पत्तेः कथनम्। **कारणात्प्रागेव कार्योत्पत्तिकथनमत्यन्तातिशयोक्तिः।६।**

यथा-

प्रययुर्मदीयहृदयाद्गुणा विवेकादयः प्रथमम् ।

सर्वस्वं मदनस्य न्यविशत् स्वान्तं ततश्चरमम् ॥

**केन चिदापादकेन कस्य चिदापादनं सम्भावनम्** **॥२२॥**

यथा-

बाले ! स्युर्यदि जातुचित्सुमनसांमाला विमर्दक्षमा

बिभ्राणा यदि सौरभं सहजतः स्युर्जातरूपस्रजः ॥

चैतन्यं यदि वा कदापि बिभृयुः श्रीखण्डपाञ्चालिका-

स्तर्ह्यन्येन निरूपितं तव तनुः सादृश्यमासादयेत् ॥

**कस्य चिदर्थस्य मिथ्यात्वसिद्धये मिथ्याभूतार्थान्तरोपकल्पनं मिथ्याध्यवसितिः ॥२३॥**

यथा-

गगनतललक्ष्मीकमलपरिमलकमनीयतनुर्मृगाक्षि[^29] ! पुमान् ॥

[^29]: "अत्र मध्यगतसावयवत्वस्य मिथ्यात्वसिद्धये बन्ध्यासुतादिमिथ्याभूतार्थान्तरकल्पनम् ।"

बन्ध्यासुतं प्रति वदेत्तवावलग्नस्य सावयवभावम् ॥

**उत्कर्षानुपपादनेऽप्युत्कर्षहेतुत्वकथनं प्रौढोक्तिः॥२४॥**

यथा-

शशाङ्कसमवायिभिः शकलितैः कलङ्कोज्झितैः

कृते[^30] सुमुखि ! चत्वरे यदि सरोवरं रोहति ॥

[^30]: "कृते निर्मिते।"

ततो भवति पद्मिनी यदि तया समारभ्यते



**हेतूल्लेखालङ्कारौ।**

प्रसूनममुना समं तव मुखं तदाचक्ष्महे[^31]॥

[^31]: "अत्र निष्कलङ्कचन्द्रखण्डानि निमित्तकारणानि तद्गता धावल्यादिगुणाः कार्यभूतकमलगतशुभ्रतादेस्तदतिशयस्य वान हेतवस्तथापि तद्धेतुत्वकल्पनम्"

अत्र निमित्तकारणगुणानां कार्य्यगुणे तदुत्कर्षे वानुपपादकत्वेऽपि तदुपपादकत्वोक्तिः।

**कार्यकारणयोरभेदाभिधानं हेतुः** **। २५ ।**

यथा--

आकृष्टिर्हृदयस्य विस्मयप्ततेःसृष्टिर्दृशोर्बन्धनं

प्रोल्लासो मकरध्वजस्य जगतीवामभ्रुवां न्यक्कृतिः।

उद्रेकः प्रमदस्य[^32] विभ्रमभुवो निर्दम्भमुज्जृम्भणं

[^32]: "प्रमदो हर्षः।"

प्रत्यासत्तिरसौ रसस्य जयति त्रस्यत्कुरङ्गेक्षणा ।

**हेतुहेतुमद्भाववर्णनं द्वितीयो हेतुः।१।**

यथा--

प्रालेयांशोः कलायामुपहतिमतये दृश्यतावश्यतायां

मालानां कौसुमीनामपि मृदुतरताव्यत्ययप्रत्ययाय ॥

अप्रामाण्याय वाण्यास्त्रिदिवमृगदृशां रूपवत्तापराया

विस्तारायाद्भुतानामिह भुवि भुवने भाससे भामिनि ! त्वम् ॥ एकस्यानेकसमवेतभिन्नभिन्नप्रकारकज्ञानविषयत्ववर्णनमुल्लेखः **॥ २६ ॥** यथा--

सङ्केतकुञ्जभवने प्रतिसञ्चरन्ती-

मालोक्य सुभ्रु ! भवतीं गहनान्धकारे।

चाम्पेयकोरकमयी स्रगिति द्विरेफाः

सौदामिनीति कलयन्ति मुदं मयूराः ॥



अत्र ज्ञानं भ्रमरूपम् ।

प्रमारूपं यथा--

श्रोत्रेण कोकिलवधूकलकूजितेति

घ्राणेन भासुरसरोरुहसौरभेति ॥

राजीवरम्यनयने ! रसनेन ताव-

द्विज्ञायसे ननु सुधामधुराधरेति ॥

**एकस्याप्येकवृत्त्यनेकप्रकारकज्ञानविषयत्ववर्णनमपर उल्लेखः ।१।**

यथा--

चित्राङ्गदा[^33] भुजयुगे तनुसन्निवेशे

[^33]: "श्लेषसङ्कीर्णमिदम् । चित्राङ्गदा काचिदङ्गना विचित्रकेयूरवती च । पाञ्चालिका द्रौपदी पुत्तलिका च । अथवा पञ्चमेव पाञ्चं विस्तृतम् अलिकं ललाटं यस्याः सा, पचि विस्तारे इत्यस्य पचाद्यजन्तस्य स्वार्थेऽण् । पृषती हरिणी । सत्या सत्यभामा ऋता च सत्यभाषिणीति यावत् । रोहिणी वसुदेवपत्नी रक्तवर्णा च । विनता गरुडप्रसूः विनयवती च । छाया सूर्यप्रिया अनातपश्च।"

पाञ्चालिका दृशि पृषत्यसि वाचि सत्या।

रोहिण्यसि त्वमधरे विनता विनीतौ

छाया मनोभवविकारमहानिदाघे॥

**साम्याभिप्रायके वाक्यद्वये एकधर्मोपादानं प्रतिवस्तूपमा** **॥२७॥**

यथा--

ईर्ष्याकषायितमपितेवदनमिदं मां धिनोत्येव ।

इन्दुरुदयारुणिम्नाभिन्नोऽपि मुदे चकोराणाम् ॥

अत्र धिविप्रीणने इति धातुपाठात् धिनोतीति तिङन्तेन, 'मुदे'इत्यनेन च प्रीतिजनकत्वरूपैकधर्मोक्तिः ।



दृष्टान्त-दीपकालङ्कारौ।

**तत्रैव बिम्बप्रतिबिम्बभावेन भिन्नधर्मोपादानं दृष्टान्तः॥२८॥**

यथा--

भुवनेषु भवन्तु भव्यभेदा नयनासेचनकं त्वसि त्वमेव ।

कुसुमानि वहन्तु वीरुधोऽन्या नलिनी केलिविलासभूरलीनाम् ॥

अत्र नयनासेचनकत्वं केलिभूमित्वं चेति भिन्नधर्मोक्तिः । **प्रकृताप्रकृतानामेकधर्मान्वयो दीपकम्** **॥ २९ ॥**

यथा-

अतिसौरभवल्लिभिः[^34]पिकानां

[^34]: "अतिसौरभः सहकारः।"

नलिनीभिश्च कलाः शिलीमुखानाम् ।

महिलाभिरनाविला विलासा

बहुवेलं हि विलक्षणा ध्रियन्ते ॥

अत्र महिलाविलासाः प्रकृताः (कोकिलानां भ्रमराणां च कला अप्रकृताः )तेषां कर्मत्वेन ध्रियन्ते इत्येकक्रियान्वयः ।

**एककारकस्यानेकक्रियान्वयः कारकदीपकम्** **। १ ।**

यथा-

त्वामात्मीयविहारसौधसविधावस्थायिरथ्यामुख--

प्रत्यासत्तिभृता पथा विधिवशादालोक्य सञ्चारिणम् ।

तत्र प्रक्षिपतीक्षणं वितनुते पाणौकपोलस्थलीं

ध्यायत्युत्पुलकायते शिथिलतामायाति मुह्यत्यपि ॥

**रूपान्तरेण पूर्वात्तस्य कारकस्य उत्तरत्रान्यरूपेणान्वयो मालादीपकम्** **॥२॥** यथा--

नलिनी केलिसरस्या तयाम्बुजं तेन मकरन्दः।

तेन मरुत्तेनाङ्गं विरहिण्यास्तेन लभ्यते लाभः ॥



पूर्वं कर्मत्वेनान्विताया नलिन्या उत्तरत्र कर्तृत्वेनान्वयः।

**क्रियाया द्विरभिधानमावृत्तिः (त्तिदीपकम् ) ॥३०॥**

शब्दावृत्तिर्यथा--

जलदाः प्रचलाकिनां कुलानि[^35]

स्तनितैरुन्मदयन्ति सान्द्रमन्द्रैः।

[^35]: "प्रचलाकिनो मयूराः।"

इषवोऽनिमिषध्वजस्य चामी[^36]

हृदयान्युन्मदयन्ति हन्त यूनाम् ॥

[^36]: "अनिमिषध्वजः मीनध्वजः काम इत्यर्थः ।"

उन्मदानि कुर्वन्ति हर्षयन्ति चेत्यर्थभेदः ।

अर्थावृत्तिर्यथा--

पिदधति करभोरु ! पुष्करान्तं[^37]

कलय कुलानि मुदा वलाहकानाम् ।

[^37]: "पुष्करान्तम् आकाशप्रदेशम् ।"

भुवमपि तिरयन्ति सातिरेकं

मलिनतमानि तमालकाननानि ॥

उभयावृत्तिर्यथा--

विकसति कदम्बकुसुमे मधुव्रता मधु धयन्त्यधुना।

सहृदयधुर्य्या मधुरं धयन्ति बिम्बाधरं वधूनाम् ॥

**प्रकृतानामप्रकृतानामेव वा एकधर्मान्वयस्तुल्ययोगिता** **३१**

यथा--

धाराधरे गगनसीममलीमसत्व-

सम्पादके समभिवर्षति वारिजाक्षि!।

कल्लोलिनीषु कुसुमेषु च केतकीना-

मध्यन्यहृत्सु च विभाति रजोऽभियुक्तिः ॥



तुल्ययोगिता-व्यतिरेकालङ्कारौ।

अत्र वर्षावर्णने प्रकृतानां केतकादीनां रजोरूपैकधर्मसम्बन्धः । अप्रकृतानां यथा-

अधरकरचरणवृत्तिं तरुणि ! तवोत्पश्यतामरुणिमानम् ।

हिङ्गुललोहितकमहारजनानां हीयते महिमा ॥

**सपक्षविपक्षयोर्वृत्तिसामान्यमन्या तुल्ययोगिता ॥१॥**

यथा--

ज्योत्स्नारसानुभूतिप्रोल्लसदङ्गाररुचिभाजः[^38]।

[^38]: "अत्र चक्रवाकाणां विरहितया ज्योत्स्नारसे वह्निबुद्धिः सन्तापजनकत्वात्, चकोराणां ज्योत्स्नारसास्वादने सत्यपि स्वाभाविकी स्फुलिङ्गास्वादनेच्छा जायत इति तात्पर्यं बोध्यम् ।"

हिमदीधितिना विहिताः सुतनु ! चकोराश्च चक्रवाकाश्च ॥**उपमानादुपमेयस्योत्कर्षवर्णनं व्यतिरेकः** **। ३२ ।**

स च चतुर्विंशतिभेदः । शाब्दे साम्ये चत्वारो भेदाः।

उत्कर्षापकर्षहेतूक्तौ, उत्कर्षमात्रहेतूक्तौ, अपकर्षमात्रहेतूक्तौ, उभयमात्रहेत्वनुक्तौचेति । एवमार्थे साम्ये, आक्षिप्ते चेति द्वादश भेदाः । तेषां श्लिष्टत्वेद्वादशेति मिलित्वा चतुर्विंशतिभेदाः ।

तत्र शाब्दे साम्ये यथा---

त्वद्वक्रेरुचिरब्जवत्पुनरवच्छिन्नाऽनवच्छिन्नता-

भिन्ना धूमलतेव भाति कबरी भूयोऽभिरामा दृशोः।

श्रीरोष्ठस्य च पद्मरागदलवत्तत्सौकुमार्योज्झितं

किञ्चित्कालिकवक्रतां न वहति भ्रूश्चापलेखा यथा ॥

आर्थे साम्ये यथा--

दृश्यं दर्पणवत्कपोलफलकं प्रातः शुभं सर्वदा

मुक्ताभिः सदृशा लसन्ति दशना रन्ध्रानुबन्धत्यजः ॥

कुम्भेनापि पयोधरावुपमितावन्तः स शून्यः परं



रम्भास्तम्भवदूरुयुग्ममहिमैकाश्लोषयोग्यं तु तत् ॥

आक्षिप्ते साम्ये यथा--

नाभिः सुभ्रु! सरःसनाभिरसकौमन्द्रा सदा जातु त-

द्रोमालिर्यमुनामसूयितवती नो वक्रतामञ्चति ।

मध्यं व्योमविरोधि दृश्यपदवींतज्जातु नोद्गाहते

पाणिः पल्लवमभ्यसूयति परं राजीवसंयोगभाक् ॥

एतत्क्रमेणैव द्वादश श्लिष्टभेदाः । यथा--

राजीवे इव ते पदे विसदृशी ते दृश्यभूते इमे मृद्व्यस्त्वङ्गुलयोऽतिलोहितमणिज्योतिःशलाका इव ।

तिस्रोऽमूर्वलयोऽपि वीचय इव प्रायेण ते नीचगाः

श्रीरुच्चैर्बिसवद्रुचिर्नियमतो दोष्प्रोचनोष्प्रोदये ॥(?)

कण्ठः कम्बुसमोविहाय हृदयं तस्यास्यसङ्गृह्यगो-(?)

र्नासेयं तिलपुष्पवद्वहति नो मालिन्यमस्याःफलम् ।

भालं चेन्दुदलोपमं भवति तदृश्यं तु पक्षान्तरे

दृक्कञ्जप्रतिमा शिलीमुखततेस्तादात्म्यमस्यां पुनः ॥

व्याहारा विहसन्ति कोकिलकलान्ध्वन्यात्मवर्णा ध्वनीन्

कौमुद्या मदहृत्स्मितं बहुलमप्यासाद्य विद्योतते ।

दृग्भङ्गी जलजस्रजां विजयिनी साकूतभावत्यजां

माधुर्य्येविरुणद्धि सुन्दरि ! सुधां दृष्ट्या प्रपेया तनुः ॥

**अभिधातुमिष्टस्यापि विशेषलाभार्थोनिषेध आक्षेपः** **३३॥**

स द्विविधः । वक्ष्यमाणविषय उक्तविषयश्चेति । आद्योयथा-

कुमुदामिन्दति माद्यति कौमुदी

वहति गन्धवहो मलयोद्भवः ।

किमथवाभिहितैः क्रियते हितैः

सहृदयैरहितग्रहिले जने ॥



**आक्षेपालङ्कारभेदाः ।**

अत्रैतादृशसमये मानं मुञ्चेति अभिधित्सितमेव प्रतिषिद्धम् । तथाचावश्यं मानस्त्याज्य इति व्यङ्ग्यम् । द्वितीयो यथा-

मनो मैवं कार्षीरतिपरुषितं मानिनि ! रुषा

दृशौ मैवं नैषीरपि कलुषतामश्रुपृषतैः ॥

करेण स्प्राक्षीर्मा मृदिततिलकं गण्डफलकं

कृतं वा संवादैः सुहृदभिहितानीहितहृदाम्[^39] ॥

[^39]: "मित्रोक्तेषु अनिष्टधियामित्यर्थः।"

अत्रोक्त्वापि तत्प्रतिषेधः कृतः[^40] ।

[^40]: "अत्र 'यत्र वक्तुमुपक्रान्तः पूर्वार्थो निषिध्यते स वक्ष्यमाणविषयः । यत्र तु उक्त्वा तद्वचनवैयर्थ्यमुच्यते स उक्तविषय' इति द्विविधस्याक्षेपस्य स्वरूपं बोध्यम् ।"

**उपमेयेनोपमानवैयर्थ्योक्तिरन्य[^41] आक्षेपः ॥१॥**

[^41]: "काव्यप्रकाशकार इममाक्षेपभेदम् उपमानाक्षेपरूपप्रतीपभेदेऽन्तरयामास ।"

यथा-

वैफल्याकलिता बलाहककला तावत्कलापे स्थिते

केशानां सति ते मुखे कुमुदिनीकान्ते वृथैक्यं ततः ॥

व्याहारेषु पिकाङ्गनाकलकलः कोलाहलः केवलं

पानाच्चेन्मदकृत्कलेवरलता हालापि हालाहलम् ॥

**अर्थान्तरतात्पर्यको निषेधोऽपर आक्षेपः** **॥२॥**

यथा-

कृतोत्साहां किञ्चिद्विषयकविजिज्ञापयिषया

तदीयामालिं मा गुणविधिनिषेधात्स्म जगणः ॥भवत्साक्षात्काराधिकरणमुपक्रम्य समयं

धियां धारा तस्यां विषयमपरं नो विषहते ॥

अत्र तत्सखीत्वेन ज्ञायमानायास्तत्सखीत्वेन ज्ञाननिषेधो



बाधितः सन् नाहं तत्पक्षपाततया ब्रवीमीत्यर्थे पर्यवसन्नः।

**निषेधफलको विधिराक्षेपान्तरम् ॥३॥**

यथा-

ऋजुहृदयया मया तव मृष्यन्त्या तावदपराधान् ॥

दृष्टान्तः स्वयमेव स्वहस्तितस्तत्सजातीये ॥

अत्र पूर्ववदन्यानप्यपराधानहं सहिष्ये अतो मत्प्रातिकूल्यंयथेष्टं क्रियतामिति विधिः स्पष्टः । अद्यपर्यन्तं सहनेऽप्यतः परं न सहिष्ये तस्मादपराधं मा कार्षीरिति तात्पर्य्यम् ॥

**विना हेतुं कार्योत्पत्तिर्विभावना ॥ ३४ ॥**

सा च द्विविधा । उक्तनिमित्ताऽनुक्तनिमित्ता च । आद्यायथा-

नो तावन्मलयानिलेन तरलायन्ते लवङ्गीलता

माकन्दे मुकुलाकुले कलकलं कुर्वन्ति नो कोकिलाः॥

नो वा चम्पकसम्पदा वनभुवः सम्पन्नशम्पान्वया[^42]

जातं प्रोषितभर्तृकाजनमनश्चैतन्यमन्यादृशम् ॥

[^42]: "शम्पा विद्युत् । शम्पा शतह्रदाहादिन्यैरावत्यः क्षणप्रभाः।  इत्यमरः"

अत्र वसन्तानाविर्भावेऽपि विरहिणीनां मनोविकार उक्तः।

विरहरूपं तन्निमित्तं च प्रोषितपदेनोपात्तम् । द्वितीया यथा-

अतिरोधतिरोहिता दृशोः श्री-

रविभक्तावयवं कृशं शरीरम् ॥

अपरागपराहतौ प्रियायाः

प्रतिभातः परिपाण्डुरौ कपोलौ।

अत्र विरहहेत्वनुक्तिः ।

**हेतुसत्वेऽपि कार्यानुक्तिर्विशेषोक्तिः॥ ३५ ॥**

यथा--

व्याहारानवहेलयस्यपि वयस्यानां वयस्याग्रहा-[^43]


[^43]: "वयसि यौवने ।"


**यथासंख्यार्थान्तरन्यासालङ्कारौ ।**

न्नोगृह्णासि गिरः प्रियस्य कियतीर्निर्मायमायस्यतः ॥

एते चेतसि केतकीसुमनसामामोदतो मेदुरा

उन्मादं पवना अपीह न मनाक्तन्वन्ति तन्वङ्गि! ते ॥

अत्र प्रस्तुतहेतुसत्वेऽपि तदनुत्पत्तिः ।

**निर्देशक्रमेण पदार्थान्वयो यथासङ्ख्यम् ॥ ३६ ॥**

यथा-

युवत्वे बालत्वेऽप्युपजिगमिषानिर्जिगमिषे

स्तने मध्ये वास्या महिमतनिमानौ निवसतः॥

गिरि श्रोणीभागेऽपि च मधुरभारातिगुरुते

दृशोर्भङ्गेचेतस्यपि कुटिलताविभ्रभरौ ॥

**सामान्यविशेषाभ्यां विशेषसामान्यसमर्थनमर्थान्तरन्यासः** **॥३७॥**

प्रत्येकं द्विधा । साधर्म्यवैधर्म्यभेदात् । आद्यंसाधर्म्येण यथा-

ओजायते यथेन्दुर्ग्लायति तस्यास्तथा वदनम् ॥

न खलु विपक्षसमृद्धौ परितोषंयान्त्यपि विपत्स्थाः[^44] ।

[^44]: "विपदापन्नेऽपि परितोषः इति पाठान्तरम् ।"

तदेव वैधर्म्येण यथा-

यौवनविहितविमर्दनमपि बालत्वं[^45]कुरङ्गनयनायाः ।

[^45]: "बालत्वं शैशवं केशवृत्तिजातिश्च । यौवनप्रागभावाधिकरणतया तत्साधारणे तस्याः शरीरे स्थितमपि यौवनागमे तत्र स्थातुमसमर्थेस्वासाधारणाश्रयेषु बालेष्वेवबालत्वं स्थितंयतः स्वपरसाधारणविषये आसितुं दुष्करं भवतीत्यर्थः ।"

बालेष्वेवावर्त्ततचिराय साधारणे दुरासम् ॥

अत्र तुरीयचरणस्य विपर्ययः - स्वासाधारणविषये चिरं स्थातुं शक्यम् इति तेन पूर्वसमाधानम् ।



द्वितीयं साधर्म्येण यथा,

महतामुपसङ्ग्रहेण दोषा

अपि सम्बिभ्रति भूरिभव्यभावम् ।

कुचसीमनि मत्तकाशिनीनां

कठिनत्वं कलयन्ति कौतुकाय॥

तदेव वैधर्म्येण यथा-

अधरे तव माधुरीनिधाने

हृदयं तस्य सदैव सानुबन्धम् ।

विषयेषु निसर्गसुन्दरेषु

प्रवणत्वं न नवीनमिन्द्रियाणाम् ॥

अत्रोत्तरार्द्धस्य विपर्यय इन्द्रियाणां विषयाभिमुख्यं स्वाभाविकमिति तेन पूर्वसमाधानम् ।

विशेषसमर्थकस्य सामान्यस्य विशेषान्तरेण समर्थनं विकस्वरः **॥ ३८॥**

यथा--

जातच्छायतया कपोलभुवि ते वाच्छन्मुखस्य श्रियं कर्णालम्बितकेतकक्रकचभाक् शीतद्युतिर्भिद्यते ।

आकाङ्क्षाकिल बाधितेऽपि विषये भाति प्रयासैकभू-

र्बालस्येव सुधाकरस्य समुपादित्सा मुहुः पाणिना ॥

आपाताद्विरोधमानं विरोधाभासः **॥ ३९॥**

स दशविधः । जातेः जातिगुणक्रियाद्रव्यैः, गुणस्य गुणक्रियाद्रव्यैः, क्रियायाः क्रियाद्रव्याभ्यां, द्रव्यस्य द्रव्येणेति ।

यथा-

कर्पूरं वन्हिरुष्णो मरुदपि तपनं चन्दनं क्ष्वेड इन्दुः

सा श्यामा पाण्डुरुच्छुष्यति सजलमुखं मन्मथोऽप्यप्रमेयः ।



स्वभावोक्ति-व्यानस्तुती।

चेतः शून्यायते चोल्लिखति च किमपि प्रेक्ष्यसे सर्वतस्त्वं

वैदेही सापि जाता विरहकपटतो रावणेनोपरुद्धा॥

अत्र कर्पूरं वह्निरिति जात्योर्विरोधः। मरुदुष्ण इति जातिगुणयोः। चन्दनं तपनमिति जातिक्रिययोः। इन्दुर्विषमिति जातिद्रव्ययोः। एककाले चन्द्रव्यक्तिभेदाभावेनचन्द्रत्वस्यात्र जातित्वेनाभिमतत्वात् । एवमग्रेऽपि बोध्यम् । श्यामा पाण्डुरिति गुणयोः । अश्रुजलसंयोगवन्मुखं शुष्यतीति गुणक्रिययोः।त्वं[^46] सर्वत्र दृश्यस इति क्रियाद्रव्ययोः । सापि वैदेहीतिद्रव्ययोरिति विवेकः । अपिशब्दत्वे शाब्दो विरोधः तदभावे त्वार्थ इति सिद्धान्तः।

[^46]: "अत्र-मन्मथोऽप्यप्रमेय इति गुणद्रव्ययोः । शून्यायते च उल्लिखति च इति क्रिययोः । इत्यपेक्षितम् ।"

**रम्यस्वभाववर्णनं स्वभावोक्तिः॥४०॥**

यथा-

उद्वेल्लद्भुजवल्लरीव्यतिकरप्रोक्षिप्तकूर्पासक-

प्रत्यन्तावरणव्युदासविशदीभूतार्द्धवक्षोरुहम् । दूरादायतरोमवल्लिविततस्कन्धोन्नमत्कन्धरं

किञ्चित्कोरकितेक्षणं विनयते रम्भोरु ! ते जृम्भणम् ॥**स्तुतिनिन्दातात्पर्यकनिन्दास्तुत्यभिधानं व्याजस्तुतिः॥४१॥**

यथा-

प्रेयसः प्रणयभूरहमेवेत्याकलय्य वरगात्रि ! न दृप्येः । कान्तसौहृदमनन्तरमस्ति त्वद्विपक्षयुवतीनिवहेऽपि ॥

अत्र त्वस्मिन्प्रणये विषयत्वेऽपि सपत्नीजनं प्रति तत् न बध्नातीत्यतो निर्दोषासीति स्तुतिपर्यवसानम् ।



सोढा व्रणा यदधरे च पयोधरे च

दौर्बल्यमभ्युपगतं च तनूलतायाम् ।

दूति ! त्वया सुविहितं सुहृदोऽनुरूपं

सिद्धौ विधेयविषयस्य विधिः प्रमाणम् ॥

अत्र निन्दायाम्[^47] ।

[^47]: "पर्यवसानमिति शेषः ।"

**अन्यनिन्दया अन्यनिन्दाभिव्यक्तिर्व्याजनिन्दा** **॥४२॥**

यथा-

त्वं तावदाचर जनेषु वियोगभाजा-

मात्मोचितानि मलयानिल ! चापलानि ।

वाच्यः स एव तु परं भगवानगस्त्यो

यो वृद्धिसम्मुखमरुन्ध मुधैव विन्ध्यम्॥

अत्रागस्त्यस्य निन्दया मलयानिलस्य निन्दा ।

**उभयोश्चमत्कार्येकधर्मान्वयः सहोक्तिः ॥४३॥**

यथा-

क्षीयन्ते सह निःसहैरवयवैस्तत्पूर्वपूर्वक्षणाः

प्राणात्याहितशङ्कयापि समुपागच्छन्ति हन्तोत्तराः।

सन्तस्तेऽपि निरन्तरायरुदितश्वासैः सहैवासते

त्वद्दत्तावधिवासरे व्यवधिना स्तोकेन युक्ते सति ॥

किञ्चिद्विना कस्यचिदप्राशस्त्यप्राशस्त्यान्यतराभिधानं विनोक्तिः**॥४४॥**यथा-

भवद्विषयतां विना सुमुखि ! ते मृषा चाक्षुषं-

विना तव वचःसुधामपि मुधा श्रवस्सम्भवः । त्वदीयपरिरम्भणानुभवमाधुरीमन्तरा



विनोक्ति-परिवृत्ति-काव्यलिङ्गानि ।

कलापिकलकाकली कलयते न कौतूहलम् ॥

तुहिनरहितेव नलिनी विकल्पजालैरनाकुलेव सती ।

हृदयदयितस्य विरहं विहाय रम्या वरारोहा ॥ **नित्यसम्बन्धानामसम्बन्धवचनमन्या[^48] विनोक्तिः॥१॥**

[^48]: "नित्यः सम्बन्धो येषामिति विग्रहः।"

यथा--

बिभ्रद्भासामभावं स्फुरति हिमरूचिर्दृश्यमाने त्वदास्ये

बिम्बोष्ठे स्वाद्यमानेमधुरिमविधुरा बुध्यते सा सुधापि ।

एवं तावद्भवत्या अनघमवयवे मार्दवं संविभाव्य

प्रव्यक्तं सौकुमार्य्यातिशयविरहवद्भाति मन्दारदाम[^49] ॥

[^49]: "विरहवदिति मतुबन्तो न वत्यन्तः।"

**किञ्चिदत्त्वा कस्यचिदुपादानं परिवृत्तिः ॥४५॥**

यथा-

प्रदाय नवयौवनं कुसुमधन्वना तावकं

मृगाङ्कमुखि ! मानसं सदृशमात्मसान्निर्मितम् ।

मदीयहृदयं त्वया समुपगृह्य मह्यं पुनः

प्रसह्य जडतातनुक्षितिरुंजः प्रसादीकृताः॥

पूर्वत्र सदृशयोर्विनिमय उत्तरत्रासदृशयोः ।

**भूतभाविविशेषप्रत्यक्षं भाविकम्** **॥ ४६॥**

यथा-

त्वां पश्यन्नवतीर्णांविहारवापीविभागमगात् ।

पूर्वापरकालीनालङ्कृतिशोभां विभावयाम्येव ॥

हेतूक्तिः काव्यलिङ्गम् ॥४७॥

यथा--

दृष्ट्वा बलाहकगलद्बलवज्जलौघै-



रन्तर्हितानि सहसा सरसीरुहाणि।

नेत्रारविन्दयुगलं पथिकाङ्गनाया

वाष्पैः पयोधरपिधानमिवातनोति ॥

अत्रोत्तरार्द्धाभिधेयं प्रति पूर्वार्द्धंहेतुरवान्तरवाक्यार्थतयोक्तः। स्वतन्त्रवाक्यार्थत्वेन यथा--

तत्तद्व्यक्तितया निवेदनमनैश्वर्य्यादसम्भावितं

सन्देशार्थकमेकदेशकथनं ब्रूयादियत्तामिव ।

सामान्यानुगमोऽपि पर्यवसितोयत्किञ्चिदादाय त-

त्किंप्राणप्रियविप्रयोगरुजतां लेखे लिखेयं सखि ! ॥

अत्र विरहव्यथानिवेदनानुपपत्तौ वाक्यत्रयेण हेतूपन्यासः ।

**वाच्यस्यापि भङ्ग्यन्तरेणाभिधानं पर्यायोक्तम्** **॥४८॥**

यथा-

सन्तप्तं त्वददर्शनेन हृदयं शेते स्वतापोर्मिषु

त्यक्तं त्वत्परिचुम्बनैरपि कराम्भोजे कपोलद्वयम् । त्वद्विश्लेषविशेषशोषविवशं वक्षोजकुम्भद्वयं विस्वस्तालकजालशैवललतामालम्बतेसुभ्रुवः ॥

अत्र विरहे तत्कार्यस्यावश्याभिधेयत्वादुक्तरीत्या विरहावस्थाभिधानम् ।

**व्याजेनेष्टसाधनं द्वितीयं पर्यायोक्तम् ॥१॥**

यथा-

पुरस्तादालीनां कृतपरिकरा मानकलहेऽ-

प्यमत्वा निर्वाहं प्रियतमपुरस्सूक्तिसुधया ।

समुद्दिश्य प्राणप्रणयितममुत्तंसकमणिं

तथाऽसावत्याक्षीत्प्रणिपतति दीपोपरि यथा ॥

अत्र सम्भोगप्रतिबन्धकसखीनिस्सारणार्थं दीपनिर्वापणे-



अनुकूलोदात्तात्युक्तयः।

न सम्भोगरूपेष्टसाधनम् ।

**आनुकूल्यपर्य्यवसायिप्रातिकूल्यमनुकूलम्** **॥४९॥**

यथा-

किञ्चित्तिर्यगवेक्षणे सहजतो नीतेऽन्यथासिद्धतां

कर्णोत्तंसकुशेशये प्रणिहिते मूर्ध्नाधृते सादरम् ।

तात्पर्ये सति पर्यवस्यति विधौ नेत्यान्तिकानां गिरां

सा मानाद्व्यधित स्वयंभुजलताबन्धं प्रसादोचितम् ॥ **वस्तुनोऽतिशयविशेषकथनमुदात्तम्** **॥ ५० ॥**

यथा-

लीलापूर्वकमिन्द्रनीलनिलयादभ्रंलिहाद्बिभ्रमा-

न्निर्यान्तीं जलदोदरादिव नवां सौदामिनीं कामिनीम् ।

पश्यन्तीभिरदभ्रमभ्रसमये दत्तावधीनां प्रियै--

रालीभिः सुदृशामभूयत भृशायस्यन्मनोवृत्तिभिः ॥

**महतामङ्गत्वकथनं[^50] द्वितीयमुदात्तम्** **॥१॥**

[^50]: "महताम् उत्कृष्टानां वर्णनीयनिष्ठाङ्गित्वप्रतियोगित्वरूपस्य अङ्गत्वस्य कथनं द्वितीयमुदात्तमित्यर्थः।"

यथा-

कालिन्दीयं[^51] सहचरि ! तमालनीलायमानतीरान्ता।

[^51]: "सङ्केतस्थानं सूचयन्त्याः कस्याश्चित्काञ्चित्प्रत्युक्तिः । यत्र तादृशसंयमवतःपराशरस्यापि मनःक्षोभोदयादगम्यागमनं जातं तत्र का वार्ताऽन्येषामिति भावः ।"

कैवर्तककन्यायां पराशरो यत्र रतिमापत् ॥

**अद्भुतशौर्यादिवर्णनमत्युक्तिः** **॥५१॥**

यथा-

आकाशं स्मरशासितुः कलयता कामेन कायान्तरं यन्नक्षत्रमयप्रसूनविशिखैर्विष्वक्समाविध्यत।



तस्यैते पतयालवोऽप्यवयवा धाराधराणां छला-

न्निःश्वासानिलरंहसा विरहिणां मन्येऽन्तराले धृताः॥

**एकहेतुत्वेऽपि हेत्वन्तरोक्तिः समुच्चयः ॥ ५२ ॥**

यथा-

पूर्वं चाक्षुषमेव तद्विषयकं चेतोऽपहारक्षमं

तद्वृत्तेरथ चाक्षुषस्य विषयीभावस्य वा का कथा । वैलक्षण्यमपाङ्गभङ्गविषयं तत्रापि मन्दस्मितं

किं वाच्यं गमनक्षणे विवलितग्रीवं पुनर्वीक्षणम् ॥

**गुणक्रियायौगपद्यमपरः समुच्चयः**[^52] **॥ १॥**

[^52]: "अत्रगुणौ च क्रिये च गुणक्रियाः गुणश्च क्रिया च गुणक्रिये गुणक्रियाश्च गुणक्रिये च गुणक्रियाः तासां योगपद्यम् इति विग्रहो बोध्यः। एवं च गुणयोः क्रिययोर्गुणक्रिययोश्च यौगपद्येऽपरः समुच्चय इत्यर्थः। अत्र च सङ्ख्याविशेषोऽविवक्षितः। तेन गुणानां क्रियाणां वा यौगपद्येऽपि भवति।"

यथा-

हरिति लोहितता तडितां गुणै-

र्मलिनता च विहायसि वारिदैः।

विशदता विपिनेषु च केतकैः

प्रवसतां हृदि चोत्सुकताऽभवत् ॥

श्रवणाभिमुखं परिप्लवत्वं

गतवानेष च तावको दृगन्तः ।

मदनोऽपि शरासनं व्यकर्ष-

द्विशिखाश्चानशिरे मनो मदीयम् ॥

व्याहरन्ति सहसा सहकारा-

नोकहेषु परपुष्टसमूहाः।

बिभ्रते च मलिनत्वमिदानी-



**पर्यायानुमानालङ्कारौ।**

मध्वनीनवनिताहृदयानि ॥

एकस्यानेकर्त्रानेकस्यैकत्र वा क्रमेण वृत्तिःपर्य्यायद्वम् ॥ ५३॥

आद्योयथा-

कुचयोर्द्वयेऽर्द्धचन्द्रस्पर्शिनि[^53] वैमुख्यमर्हमेतस्याः ।

[^53]: "सौभाग्यं सूचयन्त्याः कस्याश्चित्काञ्चित्प्रति कथनम् । अर्धचन्द्रो नखक्षतविशेषो गलहस्तश्च। वैमुख्यं वृत्तत्वं पराङ्मुखत्वं च । तद्व्यतिरेकेऽपि अर्धचन्द्राभावेऽपि सपत्नीनांस्वस्मिन्नायकाननुरागमाशङ्क्यपराङ्मुखत्वम् ।"

चित्रं प्रतियुवतीनां तद्व्यतिरेकेऽपि यत्तदभूत् ॥

अत्र वैमुख्यस्य कुचवृत्तेस्तदुत्तरं सपत्नीषु वृत्तिः ।

द्वितीयो यथा-

अपहाय[^54] कुटिलमीक्षणमृजुकविलोकेन सूचयसि मानम् ।

[^54]: "मानं गोपयन्तीं काञ्चित्प्रति कस्यचिदुक्तिरियम् । अतन्त्रम् अविवक्षितम् । विकृतिः सार्वदिकावस्थावैपरीत्यम् । तथा चाभिमुखदर्शनान्मानो नास्तीति न वाच्यम् । सर्वदा कुटिलदर्शनहीनायाः कटाक्षमुन्मुच्य दर्शनेन मानस्यानुमानादिति भावः ।"

ऋजुकुटिलत्वमतन्त्रं प्राहास्वरसं तु विकृतिरेव ॥

अत्रैकस्यामेव नायिकायां पूर्वं कुटिलस्य पश्चात्सरलस्य दर्शनस्य वृत्तिः।

**व्याप्येन व्यापकज्ञानमनुमानम् ॥ ५४॥**

यथा-

अन्योन्याभिमतार्थकोविदतया स्वान्तात्मनोरेकक-

व्यापारव्यभिचारहानिनियतेःप्राणेन्द्रियाणामपि ।

अन्योन्यप्रतियोगिकस्य विरहे भेदस्य संसाधिते

साधीयो युवयोर्वियोगधिषणा भ्रान्तित्वमालम्बते ॥



अत्रेमौ भिन्नाविति भ्रमः भेदाभाववति भेदप्रकारकत्वा-

दितिहेतुविशेषणसिद्ध्यर्थं चेमौ भेदाभाववन्तौ सर्वदा समान-

विषयज्ञानादिमत्वादित्यनुमितिः । द्वयोरपि कल्पितव्याप्तिमूल- ' कत्वादलङ्कारकत्वम् ।

**चमत्कारिसाक्षात्कारः प्रत्यक्षम् ॥ ५५॥**

यथा-

पीयूषद्युतिमणिशालभञ्जिका वा

किं प्रेयोविरहितमत्तकाशिनीति ।

सन्देहेऽभ्युदयति निश्चिकाय शोषा-

द्वारीणां स्तनकमले निपातुकानाम् ॥

अत्र वारिशोषेण तापकत्वमनुमाय ततो विरहित्वव्याप्यतापकत्वज्ञानरूपविशेषदर्शनसत्वेनेयं विरहिणीति प्रत्यक्षम् ।

**अतिदेशवाक्यार्थजन्यं ज्ञानमुपमितिः ॥५६॥**

यथा-

लीलावने कुसुमितेषु महीरुहेषु

तं सिन्दुवारतरुमिन्दुमुखि ! प्रतीहि ॥

स्वच्छन्दसेवितमनोभवकेलिखेद-

स्वेदानुबिन्दुसदृशाः स्तबका यदीयाः ॥

अत्र स्वेदबिन्दुमुकुलवान् सिन्दुवार इत्यतिदेशवाक्यार्थज्ञानादयं सिन्दुवारपदवाच्य इत्युपमितिः।

**आप्तवाक्यं शब्दः** **॥ ५७॥**

**यथा** -

रोहिण्याः[^55] सुत उल्मुकमजनयदिति तावदाप्तवचः ।

[^55]: "विरहिण्या उक्तिरियम् । बलरामपुत्र उल्मुकसंज्ञइति पुराणे प्रसिद्धम् । तद्दयितादेव रोहिणीप्रियाच्चन्द्रात्तस्योल्मुकस्यअलातस्य उत्पत्तिस्तु अध्यक्षसंसिद्धा प्रत्यक्षेणानूभूयते चन्द्रकिरणानामङ्गारवदुष्णस्पर्शत्वानुभवादिति भावः । अङ्गारोऽलात उमुल्कमित्यमरः।"



अर्थापत्यनुपलब्ध्यैतिह्यालङ्काराः ।

तद्दयितादेव पुनस्तज्जनिरध्यक्षसंसिद्धा ॥

उ**पपाद्येनोपपादककल्पनमर्थापत्तिः ॥५८ ॥**

यथा--

अस्मत्सख्यङ्कपालीविरहसहकृतां पीवरोत्तुङ्गनारी-

वक्षोजाश्लेषमुद्रां दधदतिविशदां वक्षसा लक्ष्यसे त्वम् ।

आश्चर्य्यंपर्यवस्यत्यपि नियतमसद्दम्भमम्भोरुहाक्ष्याः

सम्भोगे यत्परस्याः शठ ! शपथशतैः श्राम्यसीत्यप्यसम्यक् ॥

अत्र तस्याङ्गनासम्भुक्तत्वं विनानुपपद्यमानम् एतत्सम्भो-

गरहितत्वे सति सम्भोगचिन्हत्वमन्याङ्गनासम्भोगमाक्षिपति ।

**प्रतियोगिभिन्नायां प्रतियोगिप्रत्यक्षसामग्र्यांसत्यां प्रतियोगिनोऽप्रत्यक्षमनुपलब्धिः ॥५९॥**

यथा-

परितो निपुणं निरूपयन्त्या

सहचर्य्यासह सुभ्रुवा निकुञ्जम् ।

अनिरीक्षणतः प्रियस्य तस्मि-

न्विरहं तस्य विभाव्य हा व्यषादि ॥

**सम्भवो यथा- ॥ ६०॥**

त्वद्वक्षोरुहयुगले विभाति शोभा

माणिक्याभरणभुवां भरेण भासाम् ।

भूभृत्त्वेसति शिखरस्य सम्प्रयोगः

पीयूषद्युतिमुखि ! सम्भवं बिभर्ति॥

अदृष्टवक्तृकः प्रवाद एवैतिह्यम् **॥ ६१ ॥**



यथा-

स्फुरदलकत्वं युक्तं रोहणवृक्षस्य रोहिणीशमुखि !।

वैश्रवणस्य निवासो वृद्धैरभिधीयते यदयम् ॥

**साभिप्रायविशेषणत्वं परिकरः ॥६२॥**

यथा-

उपनिबन्ध्यतयाधिकमन्थरा

विधुरतां दधतो विधुतावधिम् ।

निरवकाशितपैशुनशासनाः

सहृदयप्रणयाः सखि ! दुर्लभाः॥

**विशेष्यस्यसाभिप्रायकत्वं परिकराङ्कुरः ॥ ६३॥**

यथा-

कण्टकभरेण भवतीमावृणुते कुसुमसायकोऽप्येताम् । अधरकुचस्मितपल्लवगुलुच्छकुसुमा हि वीरुदसि ॥

अत्र कुसुमसायकेतिविशेष्यसमर्पकपदं साकूतम् । कुसुमार्थिनि लतारक्षणस्यावश्यकत्वलाभात् ।

**रहस्यप्रकाशप्रतिबन्धकवाक्यं व्याजोक्तिः॥६४॥**

यथा-

कुचाभोगं भृङ्गाः कमलमुकुलत्वाकलनया

दशन्त्येते दन्तच्छदमपि शुकाः बिम्बरभसात् ।

विना मां प्रत्यग्रं कुसुमितमिदानीमुपवनं

प्रयाता स्वीयानां फलमविनयानामनुभव ॥

**तादृशी[^56] क्रिया युक्तिः ॥ ६५ ॥**

[^56]: "तादृशी, रहस्यप्रकाशप्रतिबन्धिकेत्यर्थः ।"

सा यथा-

सध्रीची दयितस्य सन्निधिमसम्बाधेन गत्वाऽध्वना

मार्गप्रस्मृतिकैतवेन रहसि स्थित्वा यथामानसम् ।

उद्यत्केतककण्टकाकुलतया प्राप्यव्रणेनाध्वना



पिधान-सूक्ष्म-गूढोक्तयः।

मार्गप्रस्मृतिकैतवेन कुशला दूती परावर्तते ॥

**ज्ञातपररहस्यप्रकाशनं पिधानम् ॥ ६६ ॥**

यथा-

पाणिना स्वमधरंपिदधानं

वीक्ष्य वल्लभतमं हरिणाक्षी।

तत्कपोलतलवर्तिगृहीत्वा

केतकीदलमबीजयदेनम् ॥

प्रतिभया ज्ञातस्यार्थस्यान्यानवगम्यप्रकारेण प्रकाशनं सूक्ष्मम् ॥ ६७ ॥

यथा-

कामुके किमपि केलिकन्दुकं

पाणिना स्पृशति भावपूर्वकम् ।

अन्तरा निजमुरोरुहद्वयं

कामिनी न्यधित मौक्तिकावलिम् ॥

स्वभावेनाध्यवसिते कन्दुके करन्यासेन सम्भोगसमयं

जिज्ञासमाने यूनि चक्रवाकाध्यवसिते स्तनद्वये मुक्तावलिदानेन चक्रवाकविच्छेदाधिकरणसमयस्तथेति विदग्धयुवत्या व्यञ्जितम्। **अन्यतात्पर्य्येणान्यं प्रति कथनं गुच्छोक्तिः[^57]॥६८॥**

[^57]: "गूढोक्तिरित्युचितम्। तथा च कुवलयानन्दे-गूढोक्तिरन्योद्देश्यं चेद्यदन्यं प्रति कथ्यते । इति।"

यथा-

कीचकवृन्दं सहचरि ! भीमेन ज्वलनतेजसा दग्धम् ॥

येनाकारि विहाराकाङ्क्षा निभृतैव कान्तायाः[^58] ॥

[^58]: "कुलटायाः सखीं प्रति कस्याश्चिदुक्तिः । महता ज्वलनमयेन तेजसा वंशवनं दग्धं, येन नायिकाया अभिसरणं गुप्तमेव स्थापितमिति विवक्षितार्थः । वन्हिसदृशप्रभावेन भीमसेनेन कीचककुलं नाशितं येन द्रौपद्या विहाराकाङ्क्षाविहितेति यथाश्रुतार्थः।"



अत्र सख्याः सख्यन्तरं प्रति विराटपर्वकथोक्तिः । उप-

नायकं प्रति सङ्केतस्थानस्य विघटितत्वादन्यत्स्थलमन्विष्यतामिति व्यङ्गयम् ।

**गुप्तार्थस्य कविना स्फुटीकरणं विवृतोक्तिः॥६९॥**

यथा-

आरामातिशयेक्षणप्रकरणे नीतेन साक्षाक्रिया-

मेकामप्यतिसौरभेण तरुणोत्तंसेनतस्या भुवः ।

मूर्द्ध्नःसीमनि मञ्जरीं कलयता मन्दानिलावेल्लितां

चेतो मे हृतमित्युदाहृतवती साकूतमालीं वधूः॥

अत्र व्यङ्ग्योऽप्युपनायकदर्शनरूपोऽर्थः साकूतमिति कविना वाच्यप्रायतां नीतः।

**लोकप्रवादानुकारो लोकोक्तिः ॥ ७० ॥**

यथा-

आपातप्रणयातिमात्रहृतयानालोचयन्त्या पतिं

चित्तं न्यासि यया मया त्वयि शठे साहं विहेयाधुना ।

को वा पर्यनुयुज्यते वद परः किं वा त्वदावेदितै-

र्नेत्रे विध्यति यो हि तस्य पुरतोऽकिञ्चित्करं रोदनम् ॥

**अर्थान्तरगर्भालोकोक्तिरेव छेकोक्तिः ॥७१ ॥**

यथा-

सहचरि ! शरत्कालीनेयं वतायतकौमुदी

हृदयनियमो रत्याः पत्या प्रसह्य न सह्यते ।

तदभिसरणं तस्यैवास्मिन्ननेहसि युज्यते

कथय कलमाः केनोप्यन्ते निहत्य मृगानिह ॥

अत्र तुर्यपादे लोकोक्तिः। मृगशब्दस्यान्वेषकव्यञ्जकतया पिशुनानादरो व्यङ्ग्यः।



**वक्रोक्तिरलङ्कारः।**

श्लेषण[^59] यथा-

[^59]: "इतः पूर्वं वक्रोक्तेर्लक्षणमपेक्षितं तत् त्रुटितं भाति। तल्लक्षणं च-एकेनान्याभिप्रायेणोक्तं वाक्यं यद्यन्येनान्याभिप्रायकं कल्प्यते तदा वक्रोक्तियोगाद्वक्रोक्तिः । सा च श्लेषेण काक्वा वा । श्लेषेऽप्यविकृतश्लेषवक्रोक्तिर्विकृतश्लेषवक्रोक्तिरिति । अत्र "

अब्दोऽभ्यागमनावधिः सुतनु ! मे संयोगविश्लेषयो-

र्नैयत्याद्वचसां कुतः प्रियतम ! प्रस्ताव एतादृशाम् ।

स्थैर्यं[^60] नन्वित एव निश्चितमुरीकार्यं मृगाक्षि ! त्वया

[^60]: "पक्षे इतः कामत इत्यर्थः।"

निघ्नत्वे मदनस्य सत्यसति वा प्राणेश ! तद्व्याहतम् ॥

अत्र वर्षोत्तरमागन्तव्यमिति नायकतात्पर्य्यम् । नायिकया तु

अब्दपदस्य मेघार्थकत्वम् अवधिपदस्यापादानार्थकत्वं च विवक्षित्वा

मेघादागत इति तदर्थं कल्पयित्वा विभागस्य संयोगपूर्वकत्वान्मेघसंयोगाभावेतव तस्मादागमनमनुपपन्नमित्युक्तम् । नायिकया स्थैर्यपदेन नायकाभिमतं द्वितीयक्षणनाशाभावरूपं च स्थैर्य्यमभिप्रेत्य मदनपारतन्त्र्येसति विश्लेषदुःखमावश्यकम्

तदभावे तु सौगतत्वापत्त्यास्थैर्य्यस्वीकरणमनुपपन्नम् तस्य क्षणभङ्गवादित्वादित्युक्तम् ।

किञ्चिदंशत्यागेन यथा-

व्रतापलापमादत्ते तत्क्षतित्रासवाञ्जनः ।

प्रियैवमेव वच्मि त्वां सर्वाद्यव्यञ्जनं विना ॥

स्वक्रोधचिह्नं गोपयन्त्यां प्रियायां पूर्वार्द्धेनायकस्योक्तिः ।

तदपरं[^61] रतापलापं त्वमेव करोषीत्यर्थकतया तयोक्तम् ।

[^61]: "तदपवंइति पाठोऽपेक्षितः । वकाररहितमिति तदर्थः ।"



काक्वायथा-

परपुष्टगिरः प्रमाणनीया दयितोक्तीरवमत्य किं त्वयैवम् ।

इदमेव वचः सखि ! स्वकीयं मम सन्देशतया नयापि तस्मै ॥

प्रियानुनयेन मानमपरित्यजन्त्या पिकशब्देन तत्परित्यागो नार्हइति सखीवाक्यार्थः । स्वप्रियाया अन्यनायिकाया उक्तीरनादृत्य परस्यां तद्भिन्नायां मयि पुष्टा दाक्षिण्यमात्रेण प्रयुक्तागिरःकिं त्वया प्रमाणनीया अपि तु नैवेति नायिकातात्पर्यम्।

**नाम्नामवयवार्थान्तरकल्पनं निरुक्तिः ॥ ७३ ॥**

यथा-

वृक्षावतंस ! सहकार ! वसन्तलक्ष्मी-

सर्वस्व ! दुष्प्रसह ! भामतिलङ्घ्यसौरीम् ।

यद्भासि चक्षुषि जनस्य वियोगभाज-

स्तेनातिसौरभ इति स्फुटसंज्ञकोऽसि ॥

सूर्यस्येयं सौरी सौरी चासौ भा च सौरभा तामतिक्रान्तोऽतिसौरभः ततोऽपि(प्रचण्ड इति) यावत् । इदं पदभङ्गेनोदाहरणम् । अतिशयितं सौरभं यस्येति तदर्थप्रसिद्धेः।

अभङ्गेन यथा-

असमाः शरा रतिपतेर्वैलक्षण्याच्छरान्तरापेक्षात् ।

सङ्ख्यावैषम्यादिति पुनरनुभूत्या विसम्वादि ॥

असमाः शरा यस्येत्यसमशरः इति कामनामधेयम् । तत्रासमत्वं पश्चसङ्ख्यत्वं पीडाविशेषानुपपादकत्वेन दूषयित्वा शरान्तरापेक्षयाधिकदुःखजनकत्वरूपमसमत्वं व्यवस्थापितम् । **अन्यार्थाभिप्रायो निषेधो निषेधः ॥ ७४ ॥**

यथा-

न बिभीहि ममोपकण्ठमेतुं

न च जिह्रीहि विभाव्य पूर्ववृत्तम् ।



निषेध-विध्यसम्भव-परिसङ्ख्यालङ्काराः।

दयिता तव सा भवत्यहं किं

भवताहं निकृतास्मि सास्मि किं वा ॥

अल्पेऽपराधे परकीयया तिरस्कृतं नायकं प्रति स्वकीयोक्तिः । तस्यां स्वभेदस्य स्वस्मिंस्तद्भेदस्य च सत्वात्तद्वचनमनुपयुक्तं सत् तस्यां तदपराधासहिष्णुत्वं[^62]च व्यञ्जयति ।

[^62]: "अत्र 'स्वस्मिंस्तत्सहिष्णुत्वं' इत्यपेक्षितं चकारानुरोधात् ।"

**तादृशं विधानं विधिः ॥ ७५ ॥**

यथा-

कान्ताकुचाकलितकुङ्कुमसङ्करेण

वक्षोऽनुरञ्जितमिदं विषहे समक्षम् ।

चित्रं तथापि पिदधासि निजापराधं

किं वा विधेयमथवा मम वल्लभोऽसि ॥

अत्र वल्लभे वल्लभत्वविधानं ममानन्यगतिकत्वान्मिथ्याभूतमपि त्वदुक्तं मन्तव्यमेवेत्यत्र पर्य्यवसन्नम् ।

**कार्यस्य कुतश्चिदसम्भवाभिधानमसम्भवः ॥ ७६ ॥**

व्यापारा हितहेतवः सहचरीव्यूहेहिता हेलिता

यस्यार्थे न समर्थितानि वचनान्यायस्यतः प्रेयसः ।

को नामाकलयेदयं दृढतरारूढिंसमारूढिवा-

न्मानः कोकिलकूजितैः कलकलाकारैर्निकारिष्यते ॥

इतरनिषेधफलकं वचनं परिसङ्ख्या ॥ ७७ ॥

(इतरनिषेधो वाच्यो व्यङ्ग्यश्च । वाच्यो)

यथा-

वर्षासु रजोयोगः सरित्सु निर्भाति न हरित्सु ।

सुन्दरि सचन्द्रकमिदं केकिकुलं नान्तरिक्षतलम्[^63] ॥

[^63]: "रजः रेणुः आर्तवं च । चन्द्रकःमेचकः शशी च।"



व्यङ्ग्यो यथा-

अङ्गुलीष्वहृदयाक्षरमुद्राचापलं घनमिदं प्रतिभाति ।

तीक्ष्णता कररुहस्य शिखायां मत्तकाशिनि ! विभाति भवत्याः ॥

**उत्तरकारणोक्तिः[^64] कारणमाला ॥ ७८ ॥**

[^64]: "अत्र 'पूर्वे पूर्वे' इत्यपेक्षितम् । “कारणमाला प्रोक्ता पूर्वे पूर्वे यथोत्तरं हेतौ"

यथा-

तारुण्याद्भवति मदो मदात्परेषामाभाति प्रतिपदमप्रयोजकत्वम् । एतस्मात्तदवमतिस्तयेतरेषां विद्वेषः सुतनु ! ततो निजापकर्षः ॥

परस्परोपकारकथनमन्योन्यम् ॥७९ ॥

यथा--

यौवनेन तनुवीरुद्भुता यौवनं च तनुवीरुधा तव ।

भासते मधुमवाप्य माधवी रोचते मधुरुपेत्य माधवीम् ॥

**उत्तरे एव प्रश्नोन्नयनमुत्तरम् ॥८०॥**

यथा-

आरज्यत्तपनीयगौरवपुषां प्रेयोवियोगानलो-

त्तप्तानामवलोकिनो मृगदृशामुद्योतचन्द्रद्विषाम्[^65] ।

[^65]: "'अवलोकिन' इत्यस्य 'व्याधा' इत्यनेन सम्बन्धः।"

दावोपद्रवशङ्कया परिहृतारण्यप्रयाणोद्यमा

यद्व्याधाः सखि ! भाग्यजृम्भितमिदं पल्लीभुवां सुभ्रुवाम् ॥

अत्र[^66] व्याधीं प्रति कस्यचिदुपनायकस्यार्थे तव पतिर्वनं गतो न वेति सख्याः प्रश्नोऽवगम्यते ।

[^66]: "व्याधीं व्याधस्त्रियम्।"

**सति प्रश्नेऽसकृदपूर्वोत्तरकथनमप्युत्तरम् ॥ १ ॥**

यथा-

कश्चन्द्रो वरतनु ! तावकीनमास्यं

किं बिम्बं सुतनु ! रदच्छदं त्वदीयम् ।



तद्गुणानुगुणपूर्वरूपालङ्काराः ।

का वीणा प्रणयिनि ! कण्ठकन्दली ते

को मेरुः कमलमुखि ! स्तनस्तवायम् ॥

वस्त्वन्तरगुणनिमित्तकः स्वगुणत्यागस्तद्गुणः ॥ ८१॥

यथा-

भवनं तपनीयमयं चम्पकमयमखिलमपि कुसुमम् । कुङ्कुममयमनुलेपनमाभाति भवत्प्रभाभारैः ॥

अत्र विजातीयवर्णानां देहप्रभासम्बन्धः।

तादृशः स्वगुणातिशयोऽनुगुणः ॥ ८२ ॥

यथा-

खञ्जननयने ! पुञ्जीभवदञ्जनमञ्जुलैरधुना ।

मालिन्यमाकलयति द्वैगुण्यं गगनगामि जीमूतैः ॥

अत्राकाशवृत्तेर्मालिन्यस्य मेघयोगादुत्कर्षः।

पुनः स्वगुणप्राप्तिस्तादृश्येव पूर्वरूपम् ॥ ८३ ॥

यथा-

त्वत्पाणिपल्लवरुचा वरगात्रि ! मुक्ता-

दामापि लोहितपदं प्रतिपद्य सार्थम् ।

सद्यः समागमवशात्स्मितकौमुदीनां

दीनायते न किमपि स्वगुणोदयस्य ॥

अत्र करकान्त्या प्राप्तारुण्यस्यस्मितप्रभया श्वैत्यापत्तिः ।

**अवस्थाभेदेऽपि पूर्वावस्थासाम्यमन्यत्पूर्वरूपम् ॥१॥**

यथा-

अग्निशिखावृतदेहा सदैव सा नयनमुद्रयाकुलिता।

अयि याति त्वद्विरहापत्तावपि पान्थ ! पूर्वदशाम्[^67] ॥

[^67]: "अग्निशिखा विरहानलज्वाला, अग्निशिखं कुङ्कुमम् । अथ कुङ्कुमम् । काश्मीरजन्माग्निशिखम् । इत्यमरः ।"

अत्र श्लेषवशादवस्थाद्वयैकरूप्यम् ।



अन्यगुणापसङ्क्रमो[^68]ऽतद्गुणः ॥ ८४ ॥

[^68]: "अपसङ्क्रमः = असम्बन्धः ।"

यथा-

मृगमदचन्दनकुङ्कुमपङ्कैरपि सङ्करापन्ना।

वरतनु ! तवतनुवीरुत्काञ्चनपाञ्चालिकैवेयम्॥

अत्र विजातीयवर्णानुलेपनयोगेऽपि देहस्य स्वगुणतादवस्थ्यम् । **गुणसाम्याद्भेदानवभासो मीलितम् ॥ ८५ ॥**

यथा-

भावितमपि भवदीये तापिततपनीयकमनीये।

काश्मीरपङ्कलेपं कलेवरे नावकलयामः ॥

हेत्वन्तरेण भेदप्रतीतिरुन्मीलितम् ॥८६॥

यथा-

रदनच्छदभाभराभिभूतस्तरुणि ! व्यक्तमलक्तकद्रवोऽयम् । दशनद्युतिभिर्निवदेनीयः सरसं केसरसन्निवेशभाग्भिः ॥ **विजातीयव्यक्तितादात्म्यप्रत्ययः सामान्यम् ॥८७॥**

यथा-

चाम्पेयमालिकोरसि तव तनुभासैवलम्भिताभिभवम् ॥

मिलितापि मीलितेयं मिलिन्दमालेन्द्रनीलगुलिकाभिः ॥

हेत्वन्तरेण[^69] तत्प्रमा विशेषकम् **॥ ८८ ॥**

[^69]: "तत्प्रमा = तस्य विजातीयव्यक्तितादात्म्यापन्नस्य प्रकृतस्य प्रमा।"

यथा-

कङ्केल्लिकिशलयोपरि पिहितं तव पाणिमरुणिम्ना । सरणरणकङ्कणगणोद्गुणच्छणत्करणमेव विगणयति ॥ **कारणान्तरसमवधानात्कार्यसौकर्य्यंसमाधिः ॥८९ ॥**

यथा-



प्रहर्षण-विषादनाधिकालङ्काराः।

पयोधरपिधानतां गमितयोररालभ्रुवो

भजामि भुजंवीरुधोरपनयाय यावत्स्पृहाम् ॥

कुशेशयतया धियं कलयता कुलेनालिनां

व्यधीयत तदानने किमपि तावदास्कन्दनम् ॥

इष्टादधिकलाभः प्रहर्षणम् ॥९०॥

यथा-

सुतनुमनुसमाजमाजिहानामहमगमं समहं दिदृक्षमाणः[^70] । जनसमुदयनोदनादशङ्कं स्वयमनया भुजपञ्जरेण बद्धः ॥

[^70]: "समहं सोत्सवम् ।"

विरुद्धप्राप्तिर्विषादनम् ॥९१॥

यथा-

आयाति वल्लभतमेऽभिमुखं मृगाक्षी

यावन्निभालयति सस्मितमास्यमस्य ।

तावद्विपक्षरमणीवदनारविन्द-

दत्तां ददर्श नवयावकरागमुद्राम् ॥

आधाराधेययोरेव परस्पराधिक्यमधिकम् ॥ ९२॥

यथा-

कौमुद्यामुद्यतायां विशदयितुमिदं दिक्कदम्बं पदानि

न्यस्यन्त्याः केलिकुञ्जाभिमुखमभिमतासादने सादरायाः ।

अद्वैतापन्नपुष्पायुधविविधसमुल्लासपुण्यास्तरुण्याः

धारावाहिस्पृहाया मुद उदयभृतो मानसे नैव मान्ति ॥

अत्राऽऽधेयस्याधिक्यम् ।



विरोधिपक्षापकारः प्रत्यनीकम् ॥ ९३ ॥

यथा-

अधिवासरमात्मनोऽभिभूतिंमिहिरेणोपहितामिवासहित्वा।

विजितं जलजं प्रिये ! त्वदीयाननतादात्म्यवता सुधाकरेण ॥

**सूक्ष्मादप्याधारादाधेयस्य सूक्ष्मत्वकथनमल्पम् ॥९४॥**

यथा-

बालाया दिनयौवनाभिसरणेऽवश्यायबिन्दूपमा

याः स्वेदोदकविप्रुषः समभवन्वक्षोजयोरन्तरे।

ता एव प्रियदर्शनोल्लसितयोर्मध्ये तयोः सङ्कटा-

दुत्सृज्य स्वदशांविशन्ति नलिनीनालोल्लसत्सूत्रवत् ॥

अत्र स्वभावपीवरयोः स्तनयोरन्तरस्य सूक्ष्मतया तदन्त-

र्वर्तिस्वेदकणानां सूक्ष्मत्वे तदपेक्षयापि स्तनान्तरसूक्ष्मत्वं स्तनोल्लासवशादुक्तं तेन स्वेदकणानां सूक्ष्मतमत्वसिद्धिः ।

**पूर्वपूर्वविशेषणानामुत्तरोत्तरं विशेष्यत्वोक्तिरेकावली ९५**

यथा -

सम्प्ररूढनवयौवनमङ्गं यौवनं जनितचित्तविकारम् ।

चञ्चलीकृतदृशोऽपि विकारा मानसं च गमयन्ति दृशोऽस्याः॥

**चमत्कारिस्मृतिः स्मरणम् ॥९६॥**

यथा--

श्रमवारिपृषन्निषिक्तगण्डस्थलमालम्बितचूर्णकुन्तलास्यम् । पुरुषायितमायतेक्षणायाः श्वसितेन स्फुरिताधरं स्मरामि॥

**रम्यभ्रमो भ्रान्तिमान् ॥९७॥**

यथा-

दृक्पाते स्वकुलस्य मन्दहसिते किञ्जल्कराजेर्भ्रमा-

दप्रामाण्यमधुच्युतिश्रवणतो गन्धोपलब्धेरपि ।



प्रतीपविशेषालङ्कारौ।

पद्मत्वप्रतिपत्तिमाकलयता भृङ्गेण जैवातृक-

भ्रातृश्रीमुखि ! शेमुषी तव मुखं पातुं समाधीयते ॥

**उपमानतिरस्कारः प्रतीपम् ॥९८॥**

स च त्रिविधः । उपमेयेनोपमानस्यानर्थक्यं, तस्योपमेयत्वकथनम्, उपमेयत्वस्यापि प्रतिषेधश्च । क्रमेणोदाहरणानि ।

वाणी चेच्छ्रवणे कृतार्थयति तद्राक्षारसः क्षारव-[^71]

न्निर्बन्धोऽपि मुधैव गन्धफलिकां प्रत्यङ्गमस्या यदि ।[^72]

[^71]: "अत्र तच्छब्दस्य तर्हीत्यर्थः । एवं तृतीयचरणेऽपि।"

वक्रंचेदवलोक्यते तदफलोदर्कादिदृक्षा विधो-

[^72]: "गन्धफलिकां चम्पककलिकां प्रति । 'अथ चाम्पेयश्चम्पको हेमपुष्पकः । एतस्य कलिका गन्धफली स्यात्' इत्यमरः ।"

र्वक्षोजौ यदि तर्हि गर्हिततमा मेरोरवाप्तिस्पृहा ॥

रमणीयपदार्थसार्थपूर्णं भुवनं भावनया विभाव्य तस्याः । वदनप्रतियोगिकोपमाया अनुरूपं शशिनं निरूपयामः ॥

विवेकवैकल्यमनेकशाखं कल्याणि ! पर्याकलनीयमेषाम् ।

मुखेन पीयुषमयूखमब्जं दृशा रतिं ये तुलयन्ति तन्वा ॥

**आधारं[^73] विनापि वृत्तिर्विशेषः ॥ ९९ ॥**

[^73]: "अत्र आधारपदं प्रसिद्धाधारपरं बोध्यम्।"

यथा-

स्नेहस्य संवरणगोचरता रसावि-



र्भावोऽनिरुद्धविषयः सुरताभिलाषः ।

अप्यन्तरेण तपतींजनकात्मजां वा

बाणोद्भवामपि वसन्ति नवाङ्गनायाम् ॥

एकस्य युगपदनेकत्र वृत्तिरपरो विशेषः ॥१॥

मानसे विरमसे न कदाचिल्लक्षसे नयनयोरनुलग्ना ।

व्याहृतिं न विजहासि मुहूर्तं भाससे वपुषि सुभ्रु ! निषण्णा ॥

एककार्य्येणानेककार्य्यसिद्धिरन्यो विशेषः ॥२॥

यथा-

लावण्येन विलक्षणेन चरितैःसाध्व्या असाधारणैः

कान्त्यां केनचिदद्भुतेन भवतीमातन्वता वेधसा ।

नीता लोचनगोचरं भुवि सतां पुष्पायुधप्रेयसी

वैदेही विहितान्यदेहसहिता विद्युत्कृता स्थायिनी ॥

**उत्तरोत्तरोत्कर्षः सारः॥ १००॥**

यथा-

सारं जन्तुषु मानुषं वपुरिदं तत्रेन्द्रियाणीन्द्रिय-

ग्रामेऽमी विषयास्त्वमेषु सुमुखि ! त्वय्युद्धतं यौवनम् ।

लावण्यातिशयोऽत्र तत्र मदनस्तस्मिन्विलासोदय-

स्तस्मिन्नुन्नमितभ्रुवः स्मितभृतः साकूतदृग्भङ्गयः ॥**कार्यकारणयोर्भिन्नदेशत्वमसङ्गतिः ॥ १०१॥**

यथा-

त्वं श्यामा[^74] ज्वलति त्वयं मयि शशी रम्भोपमौ तावका-

[^74]: "श्यामा रात्रिः अप्रसूता वनिता च । तथा च मेदिनी-  श्यामो वटे प्रयागस्य वारिदे वृद्धदारके।  पिके च कृष्णहरितोः पुंसि स्यात्तद्वति त्रिषु॥मरीचे सिन्धुलवणे क्लीबंस्त्री शारिवौषधे।  अप्रसूताङ्गनायां च प्रियङ्गावपि चोच्यते ॥  यमुनायां त्रियामायां कृष्णत्रिवृतिकौषधौ । इति ।"



असङ्गति-लेशालङ्कारौ।

वूरू जाड्यसमन्वयो मयि घनश्रीस्त्वं दृशोरम्बु मे।

कुम्भत्वं बिभृतस्तवोरसिरुहौ शून्यान्तरत्वं तु मे

पाणौ ते तरुणि ! स्फुरत्यरुणता तापो मयीत्यद्भुतम् ॥[^75]

अन्यत्र चिकीर्षितस्यान्यत्रकरणमपराऽसङ्गतिः ॥१॥

[^75]: "अरुणता सूर्यता रक्तवर्णता च 'अरुणः सूर्यभेदे स्याद्वर्णभेदेऽपि च त्रिषु' इत्यमरात् ।"

यथा-

सहावलेहं[^76] स्पृहयन्वयस्ते स्मरः सपत्नीजनमेवमाधात् ।

[^76]: "सहावहेलम्इति सहावलेशम्इति वा पाठो भवेत् ।"

त्वदीक्षणस्य श्रवणाभिमुख्यमिच्छन्व्यधत्त स्वधनुर्गुणस्य ॥**कार्यान्तरप्रकृतस्य तद्विरुद्धकार्यकरणमन्यासङ्गतिः॥२॥**

यथा--

नवीनवरवर्णिनीवदनचन्द्रमोमण्डले

विधातुमभिवाञ्छता किमपि नेत्रसंयोजनम् ।

निरूपय कुतूहलं प्रियतमेन नेत्रं मुखा-[^77]

द्व्यधीयत विदूरगं करकुशेशयेन स्वयम् ॥

[^77]: "नेत्रं धस्त्रम् 'स्याज्जटांशुकयोर्नेत्रम्' इत्यमरात् ।"

दोषगुणयोर्गुणर्दोषत्वकल्पनं लेशः॥१०२॥

यथा-

राजीवभ्रमभृति सुभ्रु! भृङ्गपूगे त्वद्वक्रंरुजति कृतः प्रदीपभङ्गः। विज्ञायाशयमपरं ययुर्वयस्याः सम्पन्नं रह इह दोषवैभवेन ॥

अत्र भ्रमराणां सखीनां च भ्रान्त्या एकान्तसम्पत्याभ्रा-



न्तेर्दोषभूताया अपि गुणत्वेनाभिधानम् । (गुणस्य दोषत्वेनाभिधानं)

यथा--

केतक्यो जनयन्ति ते दृशि रजोराजीभिरुच्चै रुजं

व्याधूता मरुता लताः किसलयैराघातमातन्वते।

सङ्केतस्थलमप्यतिव्यवहितं तुर्यांशशेषा निशा

सोऽयं ते जघनस्तनस्य[^78] गुरुणो गौराङ्गि ! बोध्यो गुणः ॥

[^78]: " जघनस्तनस्य इति प्राण्यङ्गत्वादेकवद्भावेन प्रयोगः।"

अत्र जघनस्तनगौरवस्य वस्तुतो गुणस्यापि शीघ्रगमनप्रतिकूलत्वाद्दोषत्वेनोक्तिः। **अन्यगुणदोषाभ्यामन्यदोषगुणकथनमुल्लासः ॥१०३॥**

यथा--

यत्तव स्तनसरोजगुलुच्छे सङ्गतोऽपि वरवर्णिनि ! हारः।

भाति रागरहितः प्रतिवेलं तत्तदीयमहहाऽहृदयत्वम् ॥

श्वश्रूरश्रूद्गमनजननी यातरो जातरोषाः

प्राचुर्य्येण प्रतियुवतयो रन्ध्रबद्धावधानाः ।

दूरावस्थे हृदयदयिते सर्वमेतन्मृगाक्ष्याः

शीलं साक्षादनुगुणतया यामिकप्रायमासीत् ॥ **अन्यगुणदोषयोरप्रयोजकत्वकथनमवज्ञा ॥१०४॥**

यथा--

अनया विहिते प्रियावमाने परितुष्यन्तु विपक्षसारसाक्ष्यः। गुणगौरवयोगयोग्यगर्वानुगुणं स्यादियतैव किं विधेयम् ॥

प्रतिसुभ्रुवामदभ्रा भवन्तु निःश्वासमातरिश्वानः।

स्वगुणानुरूपमनया दयिततमो नमयितव्य एवायम् ॥ **गुणविशेषानुषङ्गाद्दोषस्य प्रार्थनमनुज्ञा ॥ १०५ ॥**



समविषमालङ्कारौ।

यथा-

मा विरम षट्पद ! दश रदनच्छदमिन्दुवदनायाः। सरभससीत्कृतकरधुतिनयनविकाराः किमन्यथा प्रेक्ष्याः॥

**सम्बन्धानुरूप्यं[^79] समः ॥१०६ ॥**

[^79]: "अनुरूपसम्बन्ध इत्यर्थः। परस्परसम्बन्धानुरूपयोः सम्बन्धइति यावत् । स च सम्बन्धः सतोरसतोश्चेति द्विविधः समालङ्कारः।"

यथा-

कामनीयकमनन्यसमानं बिभ्रतोर्गुणगणानगणेयान् ।

सङ्गमेन सदृशेन विधिर्वा नूनमप्रतिहतप्रतिपत्तिः ॥

अत्र सतोर्योगः।

यथा वा-

हृदयाद्बहिर्निहितयोवैर्मुख्यभृतोर्नितान्तनिष्ठुरयोः । स्तनमौक्तिकदाम्नोरयमनुरूपो भवति सम्बन्धः ॥

असत्वमारोपितं न तु वास्तवमित्यन्यदेतत् ।

अयोग्यसम्बन्धो विषमः ॥ १०७ ॥

यथा-

केयं नितान्तसुकुमारशरीरवीरु-

द्भीरुर्धवप्रहितवारिरुहासहिष्णुः।

झञ्झानिलाभिहतवैद्युतहेतिदीप्त-

धारासु वारिदनिशासु च कोऽभिसारः॥

अत्रद्वाभ्यां किम्पदाभ्यां तन्नायिकाव्यक्तेःतादृशाभिसारस्य च सम्बन्धानौचित्यं द्योत्यम् ॥

इष्टप्राप्त्यभावविशिष्टानिष्टप्राप्तिरपरो[^80] विषमः॥१॥

[^80]: "अत्र इष्टप्राप्त्यभावानिष्टप्राप्त्योर्मिलितयोः प्रत्येकमपि विषयत्वं बोध्यम् । अलङ्कारकौस्तुभादौ तथैव प्रतिपादनात् । इहाप्युदाहरणानां तेनैव क्रमेण दत्तत्वात् ।"





इष्टप्राप्त्यभावमात्रं यथा-

बाले ! विलासालयजालरन्ध्रकृतप्रवेशान्विधुरश्मिदण्डान् ।

मृणालबुद्ध्या दशतो मरालकुलस्य दृश्यो विफलप्रयासः ॥

अनिष्टप्राप्तिमात्रं यथा-

श्रवणकोकनदं स्पृहयन्नयं तव कपोलतले निपतत्यलिः।

न चलितुं बत पिण्डितकुङ्कुमद्रवनिबद्धपदः पदमप्यलम् ॥

उभयं यथा-

विभ्रष्टं भूमिभागेऽभिसरणरभसादायताक्ष्याः सरस्या-

स्तीरे मञ्जीरमारादरुणमणिमयं भासमानं प्रभाभिः।

चुम्बन्तश्चक्रवाका दिवसकरसमारम्भकालीनभास्व[^81]

द्बिम्बभ्रान्त्या भजन्ते रुजमतिरभसाद्भावयन्तोऽभिघातम् ॥

[^81]: "दिवसेति-दिवसकरस्य समारम्भकालीनं = उदयकालिकं भास्वत्=दीप्तिमत् यत् बिम्बं तस्य भ्रान्त्या।"

**कार्यकारणयोर्गुणक्रियान्यतरविरोधेऽन्यो विषमः ॥२॥**

यथा-

तामरसकुसुमकिसलयचन्द्रमसां हिततमास्तवावयवाः।

तेषु त्वं समवेता शिशिरे शिशिरेतरस्पर्शा॥

वरवर्णिनि ! बाहुवल्लरीयं भवदीया भवतीह कण्टकारिः ।

जनितं परिरम्भणं तया मे मदनाजिह्मगकण्टकं हिनस्ति ॥

उपादेयस्यापि कुतश्चिद्दोषात्तिरस्कारः....॥१०८॥

यथा-

प्रियान्यव्यावृत्तिः परिजनभयं स्वस्य विभुता

गुणा भासन्तेऽमी सखि ! यदपि माने बहुविधाः ।



व्याघात-विचित्र-संसृष्टयः ।

तथापि प्रारब्धप्रणयपरिपाटीषु विषया-

न्तराणां सञ्चारोऽनुपममपकर्षंध्वनयति॥

अत्र स्वोत्कर्षोपपादकस्यापि मानस्य प्रणयव्यवधायकत्वा-

दनादरणीयत्वम् ।

कार्यान्तरहेतोस्तद्विरुद्धकार्ये जनकत्वं व्याघातः॥१०९॥

यथा-

प्रेयोमनीषितनिराकरणप्रयत्नोबिम्बाधरस्फुरणमीक्षणवक्रभावः ।

अन्यत्र रागविहतेरनुमापकानि तानि त्वयि प्रणयितामनुमापयन्ति॥

अत्र रागाभावानुमापकत्वेन प्रसिद्धानां रागानुमापकत्वम् ।

इष्टार्थविरुद्धे प्रयत्नो विचित्रम् ॥ ११० ॥

यथा-

विरोधिनीनां वरवर्णिनीनामपेक्षया स्वातिशयं विधातुम् ।

चित्रं कुरङ्गाक्षि ! गणं गुणानामनारतं स्वापचयं तनोषि ॥

अत्र स्वोत्कृष्टिमिच्छन्त्या गुणस्य स्वस्यापचयकरणं गुणा-

पचयस्य स्वापकर्षहेतुत्वात् अविच्छेदेन स्वापचयो वृद्धिर्यस्येत्यविरोधः।

परस्परमनपेक्षमाणानामलङ्काराणामेकवाक्यवृत्तित्वं संसृष्टिः ॥१११॥

यथा-

इयमिन्दुमुखी गुणं विपक्षप्रतिलोमं दधती तिलोत्तमायाः ।

स्वतनुप्रभया दिगन्तगानां तिमिराणामचिरान्निरासहेतुः॥

अत्रेन्दुमुखीत्युपमा, तिलोत्तमाया गुणं दधतीति निदर्शना,

'उत्तरार्द्धेऽसम्बन्धे सम्बन्धरूपातिशयोक्तिः, एतेषां परस्परनिरपेक्षत्वात्संसृष्टिः।



अलङ्कारस्यालङ्कारान्तरसापेक्षत्वेऽङ्गाङ्गिभावः सङ्करः ११२

यथा-

केशकलापः प्रकरं समुद्गिरन् कुन्दमुकुलानाम् ।

प्रियपरिरम्भानन्दाद्भातितरां वाष्पविप्रुषइवोज्झन् ॥

अत्र तृतीयचरणोक्तकाव्यलिङ्गमुपजीव्य कुन्दमुकुलेषु

वाष्पवर्षबिन्दूत्प्रेक्षासिद्धिः।

**साधकबाधकप्रमाणाभावादन्यतरालङ्कारनिणर्याभावे सन्देहरूपः सङ्करो द्वितीयः ॥ ११३ ॥**

यथा-

भ्राम्यन्तीभिरनन्तरं मधुकरश्रेणीभिरम्भोरुहं

रम्भोरुप्रणयात्प्रियेण(सहसा) हस्तेन संमार्ज्यते ।

तत्सम्बन्धभृतां परस्परविभागाय प्रयासस्पृशां

पत्राणामवलोकनेन विगतप्राया निशा ज्ञायताम् ॥

अत्र किं मानत्यागो विधीयतामित्यर्थस्य रात्रिर्गतेतिभङ्ग्यन्तरेणाभिधानात्पर्यायोक्तम्, किं वा मधुकराम्भोरुहपदाभ्यामलकमुखप्रतीतेरतिशयोक्तिः, किं वाऽप्रस्तुतेन कमलमार्जनेन प्रस्तुतस्य मुखमार्जनस्यावगमात्प्रस्तुताङ्कुर इति सन्देहः । **शब्दार्थालङ्करणयोरेकपदवृत्तित्वं तृतीयः सङ्करः॥११४॥**

यथा-

सविलासमावलितलोलतारका नवयौवनोदयविकारघूर्णिताः ।

हृदयं न कस्य मदयन्ति भङ्गयो घनसारसारसदृशां दृशां तव ॥

अत्र तुर्यचरणे उपमानुप्रासौ । वर्णसाम्यमनुप्रासः।

**रसस्य पराङ्गत्वे रसवदलङ्कारः ॥ ११५ ॥**

यथा



प्रेय ऊर्जस्विनौ।

प्रत्येकावयवसमूहसन्निवेशे माधुर्य्येवयसि विभूषणे विलासे ।

शोभायामपि तव तन्वि! यन्निदानं जानीमस्तदितरदन्यजन्यहेतोः[^82]

अत्राद्भुतरसः शृङ्गारस्याङ्गम् ।

[^82]: "अन्यजन्यहेतोः =अन्यंअवयवसन्निवेशादर्भिन्नं यत् जन्यं कार्यं तस्य यो हेतुः कारणं तस्मात्, इतरत्=भिन्नम् अलौकिकमितियावत् ।"

**भावस्य पराङ्गत्वे प्रेयोनामालङ्कारः॥ ११६ ॥**

यथा-

उन्नीताः प्रगुणा गुणाश्चरणयोः प्रह्वीकृतो वल्लभो

विध्वस्तश्च विपक्षयौवतमदः सौभाग्यमुद्भावितम् ।

अस्मिन्याति कुहूरुतां कुहुरुतैः काले सकोलाहलं

निर्बन्धादनिबन्धनाद्विरम तद्दीर्घानुबन्धादितः॥

अत्र सखीनिष्ठनायिकाविषयकभावः शृङ्गारस्याङ्गम् ।

**रसाभासभावाभासयोः पराङ्गत्वे ऊर्ज्जस्वी॥११७॥**

यथा--

भजत्याविर्भावं मलिनिमनि सीमासु हरितां

गुलुच्छावस्थानं कुवलयकलापे कलयति।

मनः केलीकुञ्जेनयनमिदमीयेऽध्वनि तनु-

र्गृहाचारे सज्जत्यभिसृतिपटूनां विधुमुखि ! ॥

अत्राभिसारिकानिष्ठरसाभासो नायकनिष्ठशृङ्गारस्य ।

दूति ! त्वं कृतिनी मम प्रियतमप्रेक्षोत्सवानन्वभू-

र्विश्रम्भादित आशु भास्वति तपत्यास्वादयन्त्यातपम् ।

स्वेदस्य व्यजनानिलैरवयवालस्यस्य संवाहनैः

साकूतं करपल्लवेन रजसांकुर्यां तवापक्रियाम् ॥

अत्र नायकं सम्भुज्यागतायां वैरिण्यां दूत्यां नायिकारति-



र्भावाभासरूपा नायिकानिष्ठनायकविषयशृङ्गारस्य ।

भावशान्तेःपराङ्गत्वं समाहितम् ॥११८॥

यथा-

स्मारंस्मारमतिक्रमान् प्रणयिनः कृत्वाऽऽलिभिः सम्मतिं

यो मध्येहृदयं कुशेशयदृशां संवासितो वासरम् । विश्लेषाकुलचक्रवातरुणीकूजासमाकर्णनैः

सायं कुण्डलनेव[^83]तस्य विहिता मानस्य हारच्छलात् ॥

[^83]: " कुण्डलना= वैयर्थ्यसूचिका रेखावेष्टना।"

अत्र क्रोधशान्तिः शृङ्गारस्य ।

भावोदयभावसन्धिभावशबलत्वानां पराङ्गत्वेतन्नामान एव त्रयोऽलङ्काराः शास्त्रकारैः संज्ञान्तरानुक्तेः११९॥

यथा--

प्रियश्रोत्रोपान्तात्किशलयमशोकस्य कुतुक-

ग्रहाद्यज्जग्राह प्रथममनुरागाङ्कुरमिव ।

तदेव प्रोन्मीलन्नवरदपदं गण्डफलकं

विलोक्य व्यत्याक्षीन्मदनदहनाजिह्मगमिव ॥[^84]

अत्र क्रोधोदयः पराङ्गम् ।

[^84]: "मदनदद्दनेति शिवसम्बोधनम् । अजिह्मगः सर्प इत्यर्थः ।"

इच्छन्त्या[^85] हृदयप्रियं प्रियसखीसम्प्रेरणात्प्रस्थिति-

[^85]: "अत्र हृदयप्रियमिति प्रतिशब्दाध्याहारेणोपपादनीयम् । हृदयप्रियं प्रति सखी-इति पाठो वा बोध्यः।"

मन्दाक्षातिशयात्ततो विमुखतामासादयन्त्या पुनः ॥

उत्कम्पो हृदि चम्पकीयमुकुलोत्तंसःप्रतिच्छायया

भात्यात्मेव चिरादनिर्णयवशाद्दोलायमानो मुहुः ॥

औत्सुक्यलज्जयोः सन्धिः पराङ्गम् ।



भावोदय-भावसन्धि-भावशबलोदाहरणानि।

लावण्यं त्रिजगद्विलक्षणमिदं चेतस्त्वमेधि स्थिरं

संवादि स्पृहया विधेर्विलसितं दौर्जन्यमन्यादृशम् ।

स्यामस्या[^86] नयनत्रिभागविषयो नन्वेतदेवाधिकं

[^86]: "अस्या नयनत्रिभागाविषयः स्याम् इत्यन्वयः । पार्वत्याः कटाक्षगोचरो भवेयम् इत्यर्थः।"

दुर्बोधाः परबुद्धयो भगवते पुष्पायुधायोन्नमः ॥

अत्र विस्मयमतिहर्षशङ्कौत्सुक्यधृतिदैन्यासूयानां

शबलत्वं गौरीविषयकशिवनिष्ठशृङ्गारस्याङ्गमिति शिवम् । पुरातनानप्यधुनातनांश्च महानिबन्धानवधार्य्यसम्यक् ।

अयं कृतोऽलङ्करणप्रदीपो विद्वत्स्यमानैर्बहुमाननीयः॥

श्रीमन्महीमहिततत्तदसीमधीम-

न्मूर्द्धन्यताकलनसङ्गतधन्यताकः।

लक्ष्मीधरो यमुदसूतमुदं प्रसूतां

विश्वेश्वरस्य कृतिरस्य चिरस्य लोके ॥

इति पण्डितवरविश्वेश्वरकृतोऽलङ्कारप्रदीपः समाप्तः ॥




**हरिदाससंस्कृतग्रन्थमालासमाख्या**

काशीसंस्कृतसीरीज।

अस्यां काशी-संस्कृतग्रन्थमालायां बिभागशः प्रकाशिता भवति । एतस्यां प्राचीनाः नवीनाश्च दुर्लभाः सुलभाश्च अत्युपयुक्ताः संस्कृतग्रन्थाः काशिकराजकीयसंस्कृतपाठशालीयैः पण्डितैरन्यैरपि विद्वद्भिः संशोधिताः क्रमेण समुद्रिता भवन्ति । अस्यां प्रकाश्यमाणानां ग्रन्थानां मूल्यं सूचीपत्रे प्रकाशितं वर्तते । परं तु एतस्या नियमेनाऽविच्छिन्नतया निश्चितग्राहकमहाशयानां प्रतिमुद्राशतकं पञ्चविंशतिमुद्राः ( कमिशन) परावर्तिता भवेयुः मार्गव्ययश्च न पृथक् दातव्यो भवेत् ।

तत्र मुद्रित ग्रन्थनामानि ।                      
रु. आ. पा.

१ नलपाकःनलविरचितः । संपूर्णः (पाकशास्रम् १)...     १-८-०

२ संक्षेपशारीरकम् । रामतीर्थस्वामिकृता-

ऽन्बयार्थबोधिनीटीकासहितम्।   (वेदान्तः १)        १०-०-०

३ वैशेषिकदर्शनम् । सटीक-प्रशस्तपादभा-

ष्योपस्काराभ्यां समन्वितम् । (वैशेषिक १)  ...       ३-८-०

४ श्रीसूक्तम् । विद्यारण्यपृथ्वीधराद्याचार्य

कृतभाष्यत्रयेण टिप्पण्या च समलङ्कृतम् ( वैदिक १) ... ०-६-०

५ लघुशब्देन्दुशेखरः सटीकः तत्पुरुष-

समासादारभ्य कृदन्तान्तः     (व्याकरण १) ...    १०-०-०

६ कारिकावली मुक्ता० दिन० राम०

शब्दखण्डसहिता तथा "गुणनिरूपण"

दिनकरीय महामहोपाध्याय पं० लक्ष्मण-

शास्त्रीव्याख्या सहिता ।    (न्याय १)   ....      १०-०-०

७ पञ्चीकरणम् । वार्तिकाभरणालङ्कृत वार्तिकटीकया-तत्त्व

चन्द्रिका समवेत विवरणेन च समन्वितम् । (वेदान्त २)०-८-०

८ अलङ्कारप्रदीपः पण्डितवर विश्वेश्वर

पाण्डेयनिर्मितः।      (काव्य १)... ....          ०-८-०





पत्रादिप्रेषणस्थानम्-

हरिदासगुप्ता एण्ड सन्स,

मालिक, चौखम्बा संस्कृत सीरीज आफीस,

विद्याविलासप्रेस गोपालमंदिरलेन

**बनारससिटी।**


\]






















































































