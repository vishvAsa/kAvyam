+++
title = "21 विशेषालंकारः (४६)"

+++


## अथ विशेषालङ्कारसरः (४६)

## विशेषस्स्याद्विनाऽऽधारादाधेयं वर्ण्यते यदि ।

प्रख्याताधारमन्तरेणाधेयस्य विशिष्टावस्थितिवर्णनं विशेषालङ्कारः । अयं च
द्विविधः-- आधारान्तरगतत्वेनाधेयस्य वर्णनं निराधारत्वेन च ॥

तत्राद्या यथा--



## क्षीणेऽस्तगेऽपि चन्द्रे सान्द्रा शौरे तनोति तज्ज्योत्स्ना । तव वदने दीव्यन्तीवरहितमिन्दीवरामोदम् ॥ १३७३ ॥

वरं हितं च इन्दीवराणां आमोदं सौरभम्, पक्षे दीव्यन्तीवरहितमित्यत्र
दीव्यन्ती इवरहितमिति च्छेदः । इवरहितं इन्दीवरामोदं इन्दिरामोदमित्यर्थः ।
इन्दीवरामोदमित्यत्र दकारोत्तरवर्तिन ईकारस्य ह्रस्वे
वर्णाद्वितयात्मकत्वेन उत्तरस्य इकारस्य लोपेऽपि पूर्वस्य इकारस्य सद्भावेन
तथा निष्पत्तेः ॥ यद्वा ईवरहितमित्येव च्छेदः, तथाच ईवरहितं इन्दीवरामोदं
इन्द्रामोदमित्यर्थः । इन्दीवरामोदशब्दे दकारोत्तरवर्तिना ईकारेण सह
वकारस्य लोपे अवशिष्टदकाररेफसंयोगेन तथा निष्पत्तेरिति भावः ।
भगवद्दिव्यवदनज्योत्स्नायास्त्रैलोक्यैश्वर्यवितरणेनेन्द्रामोदविधानं
पुराणादिषु प्रसिद्धम् । भगवद्वदनश्रियः तदीयस्मितश्रियो वा
ज्योत्स्नात्वेनाध्यवसानम् । अत्र चन्द्ररूपप्रसिद्धाधारस्याभावेऽपि
तज्ज्योत्स्नारूपाधेयस्य भगवद्वदनलक्षणाधारान्तरगतत्वेन विशिष्टावस्थितिः ॥
यथावा



## लीनेऽपि जलधिमध्ये भानौ निखिलं तदीयरुचिजालम् । कमलोल्लासं कलयति कमलाक्षोरस्स्थमणिगतं सततम् ॥ १३७४ ॥

कमलोल्लासं कमलानां विकासं कमलाया हर्षं च । अत्रापि भानुरुचिजालस्य
प्रसिद्धाधाराभावेऽपि वर्णनीये कौस्तुभे विशिष्टावस्थानमुक्तम् ॥

यद्यप्यत्रोदाहरणद्वयेऽपि ज्योत्स्नारविरुचिजालजातीये एव
वर्णनीययोर्ज्योत्स्नारुचिजाले वर्ण्येते न तु ते एव । तथाऽपि भेदेऽप्यभेद
इत्यतिशयोक्तिबलादेकत्वाध्यवसायाददोषः । इन्दीवरामोदकमलोल्लासयोस्तु
श्लेषभित्तिकाभेदाध्यवसायमूलकातिशयोक्तिबलादेकत्वाध्यवसायः । न
चैवमतिशयोक्तिरेव स्यादिति वाच्यम् । तस्यास्सर्वालङ्कारप्राणप्रदतया
अलङ्कारान्तरबाधनायोगात्, अन्यथा
श्लिष्टपरम्परिताद्यनेकालङ्कारलोपप्रसङ्गात् । यथोक्तं भामहेन--

सैषा सर्वत्र वक्रोक्तिरनयाऽर्थो विभाव्यते ।
यत्नोऽस्यां कविभिः कार्यः कोऽलङ्कारस्तया विना ॥

इति । वक्रोक्तिः अतिशयोक्तिरित्यर्थः ॥

द्वितीयः प्रकारो यथा--



## नयनरुचाऽवयवरुचाऽप्यगगनजलदाननभ्रतटितश्च । दिशिदिशि परिविकिरन्ती दिशति फणीशाद्रिमणिवधूरमृतम् ॥ १३७५ ॥

अमृतं सलिलं निश्श्रेयसं च । अत्र गगनं विना अभ्राणां अभ्राणि विना तटितां
च निराधारतयैवावस्थानम् ॥

यथावा--



## सह रघुवीरेण गतं तदाश्रितं यच्चराचरं निखिलम् । तत्कीर्तेर्धाष्ट्यं कियदेका लोकान्निराश्रया चरति ॥ १३७६ ॥

पूर्वं रूपकसङ्कीर्णम् । इदं शुद्धं समासोक्तिसङ्कीर्णं वा ॥


_________


## द्वितीयविशेषः





## यत्रैकमेव युगपदनेकाधारसंश्रयम् । आधेयं वर्ण्यते सोऽपि विशेषः परिकीर्तितः ॥

यत्रैकमाधेयं परिच्छिन्नयत्किञ्चिदाधारस्थितमपि युगपदनेकाधारगतत्वेन
वर्ण्यते स द्वितीयो विशेषप्रकारः । वक्ष्यमाणपर्यायव्यावृत्तये युगपदिति ॥

यथा--



## शिरसि दिशां तत्त्वदृशां मनसि मुनीनां च वचसि सुकवीनाम् । त्वयि सन्त एव सुगुणाः पयसिजलोचन सदाऽपि विहरन्ते ॥ १३७७ ॥

यथावा--



## श्रुतिमौळौ नतमौळौ प्रतिभाति च यद्वृषाद्रिवरमौळौ । तत्पादपद्मयुगळं मत्पापततिं जगत्पतेर्हरताम् ॥ १३७८ ॥

अत्रादिमे पद्ये भगवतः कल्याणगुणानां द्वितीये पादपद्मयुगळस्य च
युगपदनेकाधारस्थितिः ॥

यथावा--



## श्रितकनकविमानं यं वीक्षेऽहिगिरो पुमांसममुमेव । वेद्मि विधाभेदाद्रविबिम्बे श्रितकनकधामानम् ॥ १३७९ ॥

यं अहिगिरौ श्रितकनकविमानं वीक्षे पश्यामि अमुमेव पुमांसं परमपुरुषं
रविबिम्बे विधाभेदात् प्रकारभेदात् श्रितकनकधामानं 'य एषोऽन्तरादित्ये
हिरण्मयः पुरुष' इति श्रुतहिरण्यवर्णं वेद्मि अयमेक एव परमपुरुष उभयत्र
स्थित इति जानामि । शेषाद्रौ जलदनीलवर्णत्वं रविबिम्बे तु
सुवर्णवर्णत्वमित्ययमेव विधाभेदः ।पक्षेश्रितकनकविमानशब्दमेव विधाभेदात् वि
धा इति वर्णमात्रवैलक्षण्यात् श्रितकनकधामानं श्रितकनकधामशब्दं वेद्मीति
चमत्कार एव पूर्वतो विशेषः ॥


_________


## तृतीयविशेषः





## किञ्चित्कार्यारम्भमात्रादन्यत्कार्यं सुदुष्करम् । कृतं निबध्यते यत्र विशेषस्सोऽपि सम्मतः॥

किञ्चित्कार्यमारभमाणस्यासम्भाविताशक्यकार्यान्तरनिर्वर्तनं तृतीयो
विशेषप्रकारः । एवञ्च एतदन्यतमत्वं विशेषालङ्कारसामान्यलक्षणमिति ध्येयम् ॥

यथा--



## सोपानपथे ददता गोपालेनापि पादमहिशैले ।

## उदलङ्घि साऽर्चिरादिकपदवी सहसाऽत्र कोनु सन्दिग्धाम् ॥ १३८० ॥

अत्र शेषाद्रिसोपानप्रथमपर्वणि
पदन्यसनरूपकिञ्चित्कार्यारम्भेणासम्भाविताशक्यतमार्चिरादिमार्गोल्लङ्गनरूपकार्यान्तरनिर्वर्तनं
निबद्धम् ॥

यथावा--



## मरुदशनवरधराधरशिरो हरे त्वं वतंसयसि सततम् । जगदखिलं शेखरितं भगवन् भवतेति भवति चित्रमिदम् ॥ १३८१ ॥

अत्र शेषगिरिमात्रावतंसनलक्षणकिञ्चित्कार्यारम्भेण
दुष्करतमाखिलजगच्छेखरवत्तानिष्पादनम् ॥

यथावा--



## त्वामेकं विश्वम्भर बिभ्राणो हृदि बिभर्मि विश्वमिदम् । ननु विश्वभरणनिपुणस्त्वं वाऽहं वा विमृश्य वद तावत् ॥ १३८२ ॥

अत्रैकभगवद्भरणकार्यारम्भेण दुष्करतमविश्वभरणकार्यान्तरकरणम् ।
विश्वम्भरेति साभिप्रायविशेष्यविन्यासरूपपरिकराङ्कुरोदञ्चितवैभवमिति विशेषः
॥

यथावा--



## अतिसुरभिगन्धमादनमतिवेलं रत्नसानुमहिशैलम् । सृजतेह चित्रकूटं बहवशैलाः कृताः क्षितौ विधिना ॥ १३८३ ॥

अत्यन्तं सुरभिणां चम्पककुसुमानां गन्धेन मादनं जनमानसविकारोत्पादकम् ।
पक्षे अतिसुरभि अतिमात्रमनोज्ञं गन्धमादनं तन्नामानं गिरिम् । रत्नानि
सानुषु यस्येति तं रत्नसानुम् । पक्षे सुमेरुम् । चित्राणि विस्मयावहानि
कूटानि शिखराणि यस्य तत्, चित्रकूटनामगिरिं च । ईदृशमहिशैलं सृजता विधिना
क्षितौ बहवश्शैलाः कृताः सृष्टाः ॥

यथावा--



## सुखपवनसर्वतोमुखशुचिविपुलं फणधराचलं सृजता । अन्यानि पद्मजनुषा युगपद्भूतानि ससृजिरे पञ्च ॥ १३८४ ॥

खं नभः, पवनः, सर्वतोमुखं सलिलम्, शुचिः अग्निः, विपुला भूश्च एतेषां
समाहारः, तत् शोभनं यस्य तत् सुखपवनसर्वतोमुखशुचिविपुलम् । पक्षे सुखं
पान्ति रक्षन्तीति सुखपानि सुखावहानि वनानि काननानि यस्मिन् सः, सर्वतोमुखः
विश्वतश्शिखरवान्, शुचिः शुद्धः, विपुलः विशालश्चेति विशेषणानां कर्मधारयः
। ईदृशं फणधराचलं सृजता । अन्यत्सुगमम् ॥ अत्र विलक्षणानां भूतानां
युगपत्सृष्टेश्श्रौतः क्रमो न विवक्षितः ॥

यथावा--



## महितमहारम्भाढ्यां बहुशोभाभृत्कृतस्थलां सृजता । अहिशैलधरां धात्रा विहिताऽनेकाप्सरस्सृष्टिः ॥ १६८५ ॥

महिताः महानां आरम्भाः तैः आढ्यां सम्पन्नाम् । पक्षे महिता पूजिता महती
रम्भा तन्नामा अप्सराः तया आढ्याम् । बहुशः भाभृन्ति कृतानि स्थलानि
यस्यास्ताम् । पक्षे बहुशोभां बिभर्तीति बहुशोभाभृत् कृतस्थला नामाप्सराः
यस्यां सेति । अहिशैलधरां सृजता धात्रा अनेकासां अप्सरसां स्वर्वेश्यानां
सृष्टिः, पक्षे अनेकेषां अप्सरसां जलाशयानां सृष्टिः विहितेति ॥ अत्र
'अतिसुरभिगन्धमादनम्' इत्याद्युदाहरणत्रये
शेषाद्रिसृष्टिरूपकिञ्चित्कार्यारम्भेण
नानाविधशैलादिसर्जनरूपदुष्करतरकार्यान्तरनिष्पादनं श्लेषोत्तम्भितं
निबद्धम् । मध्यपद्ये रत्नावळी चेति विशेषः ॥

इत्यलङ्कारमणिहारे विशेषालङ्कारसरः षट्चत्वारिंशः.




_________


