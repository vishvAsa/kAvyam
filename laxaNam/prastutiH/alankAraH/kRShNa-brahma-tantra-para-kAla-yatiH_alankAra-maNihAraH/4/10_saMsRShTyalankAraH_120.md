+++
title = "10 संसृष्ट्यलङ्कारः (१२०)"

+++


## अथ संसृष्टिसरः (१२०)


_________




अलङ्कृतीनां सर्वासां यथासम्भवमेळने ।
लौकिकीनामिवैतासां चारुताऽतिशयेक्षणात् ॥
नरसिंहप्रक्रियया भात्यलङ्कारता पृथक् ।
अतस्तन्निर्णयं प्राचां मतेनात्राभिदध्महे ॥

ननूक्तानामलङ्काराणामनेकेषामेकत्रावस्थाने किं तत्तदलङ्कारतैव? उताहो
नरसिंहन्यायेन समवायकृतमलङ्कारत्वम्? इति


_________


चेत् अत्र केचित्-- नालङ्कारान्तरं युक्तमभ्युपगन्तुम्,
प्रातिस्विकतत्तदलङ्कारतातिरेकेण सञ्ज्ञान्तरस्य विच्छित्तिविशेषस्य
चाभावादित्याहुः । अन्ये तु-- नरसिंहन्यायेनालङ्कारान्तरमेव । न च
सञ्ज्ञान्तरविच्छित्तिविशेषयोरभावः, असिद्धेः ।
संसृष्टिसङ्करसञ्ज्ञयोर्लौकिकालङ्काराणां
कनकमुक्ताप्रवाळहरिनीलमरकतादीनामन्योन्यविलक्षणशोभाधायकानां
मेळनकृतशोभातिशयवदिहापि मेळने विच्छित्तिविशेषसद्भावस्य च
सहृदयहृदयैकसाक्षिकत्वात् । अतो नरसिंहाकारेण मेळनमलङ्कारान्तरमेवेति ।
तदेतन्मतमवलम्ब्योक्तं ‘भात्यलङ्कारता पृथक्’ इति ॥



तिलतण्डुलसंसर्गरीत्या यत्रेतरेतरम् ।
संसृज्येरन्नलङ्कारास्सा संसृष्टिरितीर्यते ॥

तिलतण्डुलन्यायेन स्फुटावगम्यभेदालङ्कारमेळने संसृष्टिरित्यर्थः ॥



शब्दालङ्कारयोरर्थालङ्कृत्योश्च परस्परम् ।
उभयोरपि संसृष्टिरिति सा त्रिविधा मता ॥

तत्राद्या यथा--



## कलिकलुषशबलितमतिक्षितिपतिसेवातिवाहितायुरहम् । अधुना तव मधुनाशन विधुनानि क्लमभरं चरितमधुना ॥ २१३२ ॥

अत्र शब्दालङ्कारयोर्वक्ष्यमाणयोरनुप्रासयमकयोः
पूर्वोत्तरार्धगतयोरन्योन्यनिरपेक्षयोस्संसृष्टिः ॥

द्वितीया यथा--



वृषभूमिभृद्वतंसेन्दीवरमिन्दीवराप्तजैत्रमुखम् ।
श्रीवासनामधेयं तज्जगतां भागधेयमव्यान्नः ॥


_________


अत्र परम्परितरूपकोपमाकैतवापह्नुतीनामितरेतरनिरपेक्षाणामर्थालङ्काराणां
संसृष्टिः ॥

तृतीया यथा--



## पन्नगनगपावनवनराजीराजी तमालसालश्रीः । पापातुरमार्तं मां पापातु रमात्तमानसस्स पुमान् ॥

पन्नगनगस्य पावनानि यानि वनानि तेषां राज्यां श्रेण्यां राजत इति तथोक्तः
। तमालसालस्य श्रीरिव श्रीः यस्य स तथोक्तः । रमया श्रिया आत्तं वशीकृतं
मानसं यस्य स तथोक्तः स पुमान् परमपुरुषः पापैः आतुरं मां पापातु भृशं पातु
। यङ्लुक् । अत्र छेकानुप्रासवृत्त्यनुप्रासयमकानां शब्दालङ्काराणां
उपमापर्यायोक्तयोरर्थालङ्कारयोश्च संसृष्टिः ॥

यथावा--



## शरणं तमेव रमया भजामहे हेमजाभयाऽऽश्लिष्टम् । त्वां विपदि महत्यामपि वदेम वा वामदेव शरणमिति ॥ २१३५ ॥

हेमजा स्वर्णजन्या आभा प्रभा यस्यास्तथोक्तया हिरण्यवर्णयेत्यर्थः । रमया
आश्लिष्टं तमेव श्रीमन्तं नारायणमेव शरणं भजामहे प्रपद्यामहे । हे वामदेव
विरूपाक्ष! त्वां महत्यां विपद्यपि शरणमिति वदेम वा । न वदेमैवेत्यर्थः ।
शरणमित्युक्तेरपि सम्भावना न कार्या । किमुत शरणवरणकथेति भावः ‘महत्यापदि
सम्प्राप्ते स्मर्तव्यो भगवान् हरिः' इत्युक्तरीत्या तं श्रियःपतिमेव भजामो
न तु भवन्तम्प्रति रक्षेति वचनमपि वा वदामः । ‘नाहमुत्सृज्य
गोविन्दमन्यमाराधयामि भोः' इत्यम्बरीषव्रतनिष्णाता वयमिति भावः ।
रमयाऽऽश्लिष्टमित्यनेन भग


_________


वतस्सरसत्वं वामदेवेत्यनेन तद्व्यतिरेकि वक्रत्वं च सूच्यते । अत्र
पूर्वार्धोत्तरार्धयोः अक्षरपञ्चकानुलोम्यप्रातिलोम्यलक्षणशब्दालङ्कारौ
परिसङ्ख्यया अर्थालङ्कारेण संसृष्टौ ॥

इत्यलङ्कारमणिहारे संसृष्टिसरो विंशत्युत्तरशततमः.


_________


