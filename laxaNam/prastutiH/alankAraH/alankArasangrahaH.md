+++
title = "अलङ्कारसङ्ग्रहः"
domain = "साहित्यम्"
sub-domain = "अलङ्कारशास्त्रम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2621"
source_url = "https://www.ebharatisampat.in/read_chapter.php?bookid=MjYwODgzMTUxNjA2MTUy"

+++
[[अलङ्कारसङ्ग्रहः	Source: [EB](https://www.ebharatisampat.in/read_chapter.php?bookid=MjYwODgzMTUxNjA2MTUy)]]

\[

अलङ्कारसङ्ग्रहः  
   प्रथमः परिच्छेदः  
जगद्वैचित्र्यजननजागरूकपदद्वयम्।  
अवियोगरसाभिज्ञमाद्यं मिथुनमाश्रये ॥ 1 ॥  
समुल्लासरसाकारां तत्त्वकैरवकौमुदीम्।  
नमामि शारदां देवीं नामरूपाधिदेवताम् ॥ 2 ॥  
उद्दामफलदामुर्वीं गुर्वीमुदधिमेखलाम्।  
भक्तिभूमिपतिः शास्ति शिवपादाब्जषट्पदः ॥ 3 ॥  
तस्य पुत्रस्यागमहासमुद्रबिरुदाङ्कितः।  
सोमसूर्यकुलोत्तंसो महितो मन्मभूपतिः ॥ 4 ॥  
स कदाचित्सभामध्ये काव्यालापकथान्तरे।  
अपृच्छदमृतानन्दमादरेण कवीश्वरम् ॥ 5 ॥  
वर्णशुद्धिं काव्यवृत्तिं रसान् भावाननन्तरम्।  
नेतृभेदानलङ्कारान् दोषानपि च तद्गुणान् ॥ 6 ॥  
नाट्यधर्मान् रूपकोपरूपकाणां भिदा अपि।  
चाटुप्रबन्धभेदांश्च विक्षिप्तांस्तत्र तत्र तु ॥ 7 ॥  
सञ्चित्यैकत्र कथय सौकर्याय सतामिति।  
मया तत्प्रार्थितेनेत्थममृतानन्दयोगिना ॥ 8 ॥  
तन्त्रान्तरोदितानर्थान् वाक्यान्येव क्वचित्क्वचित्।  
सञ्चित्य क्रियते सम्यक् सर्वालङ्कारसङ्ग्रहः ॥ 9 ॥  
अकारादिक्षकारान्ता वर्णाः स्युः पदतां गताः।  
पदानि द्विविधानि स्युः सुप्तिङन्तविभेदतः ॥ 10 ॥  
सञ्चयांस्तिङ्सुबन्तानां वाक्यान्याहुर्विपश्चितः।  
तान्येव कविक्लृप्तानि सार्थानि सरसानि च ॥ 11 ॥  
सालङ्काराणि निर्दोषाण्याहुः काव्यं विपश्चितः।  
पद्यं गद्यं च मिश्रं च त्रिविधं काव्यमुच्यते ॥ 12 ॥  
पद्यं तु छन्दसा बद्धं गद्यं वाक्यकदम्बकम्।  
पद्यगद्यात्मिकं मिश्रं नाटकादिकमुच्यते ॥ 13 ॥  
सर्गबन्धं संस्कृतेन साश्वासं प्राकृतेन तु।  
तद्वयं च महाकाव्यं सेतुरामायणादिकम् ॥ 14 ॥  
गद्यं तु गदितं द्वेधा कथा चाख्यायिकेति च।  
कथा कल्पितवृत्तान्ता सत्यार्थाख्यायिका मता ॥ 15 ॥  
उच्छ्वासलम्बकाध्यायं गद्यते गद्ययोर्द्वयोः।  
मिश्रमङ्काद्युपेतं स्याद्भाषाभिर्बहुभिर्युतम् ॥ 16 ॥  
आशीर्नमस्क्रियावस्तुनिर्देशो वाऽपि तन्मुखम्।  
नगरार्णवशैलर्तुचन्द्रार्कोदयवर्णनैः ॥ 17 ॥  
उद्यानसलिलक्रीडामधुपानरतोत्सवैः।  
विप्रलंभैर्विवाहैश्च कुमारोदयवर्णनैः ॥ 18 ॥  
मन्त्रद्यूतप्रयाणाजिनायकाभ्युदयैरपि।  
अलङ्कृतमसङ्क्षिप्तं रसभावनिरन्तरम् ॥ 19 ॥  
चतुर्वर्गफलायत्तं चतुरोदात्तनायकम्।  
काव्यं कल्पान्तरस्थायि कल्प्यतेऽनल्पभूतये ॥ 20 ॥  
छन्दो यरतमैर्व्याप्तं तथा भजसनैरपि।  
गुरुणा लघुना व्याप्ता गणास्तल्लक्षणं यथा ॥ 21 ॥  
आदिमध्यावसानेषु यरता यान्ति लाघवम्।  
भजसा गौरवं यान्ति मनौ तु गुरुलाघवौ ॥ 22 ॥  
वर्णं गणं च काव्यस्य मुखे कुर्यात्सुशोभनम्।  
कर्तृनायकयोस्तेन कल्याणमुपजायते ॥ 23 ॥  
अन्यथानिष्टसम्पत्तिरनयोरेव संभवेत्।  
तद्वर्णानां गणानां च शुद्धिर्ज्ञेया क्रमाद्यथा ॥ 24 ॥  
आभ्यां भवति सम्प्रीतिर्मुदीभ्यां धनमुद्वयात्।  
ॠभ्यां लूभ्यामपख्यातिरेचः सुखकरा मताः ॥ 25 ॥  
बिन्दुसर्गङञाः सन्ति पदादौ न कदाचन।  
चतुर्भ्यः कादिवर्णेभ्यो लक्ष्मीरपयशस्तु चात् ॥ 26।  
प्रीतिः सौख्यं च छान्मित्रलाभो जाद्भयमृत्युकृत्।  
झष्टठाभ्यां खेददुःखे शोभाशोभकरौ डढौ ॥ 27 ॥  
भ्रमणं णात्सुखं तात्तु थाद्युद्धं सुखदौ दधौ।  
नः प्रतापी भयासौख्यमरणक्लेशदाहकृत् ॥ 28 ॥  
पवर्गो यस्तु लक्ष्मीदो रो दाही व्यसनं लवौ।  
शः सुखं तनुते षस्तु खेदं सः सुखदायकः ॥ 29 ॥  
हो दाहकृद्व्यसनदो लः क्षः सर्वसमृद्धिदः।  
एवं प्रत्येकतः प्रोक्तं वर्णानां वास्तवं फलम् ॥ 30 ॥  
संयोगः सर्वथा त्याज्यो वर्णानां क्षं विना मुखे।  
शुद्धमप्यन्यसंयुक्तमशुद्धमुपजायते ॥ 31 ॥  
यथा मधु घृतोन्मिश्रं विषतामेति वीर्यतः।  
गणानां तु फलं ज्ञेयं प्रत्येकं प्रोच्यते यथा ॥ 32 ॥  
यो वारिरूपो धनकृत् रोऽग्निर्दाहभयंकरः।  
ऐश्वर्यदो नाभसस्तो भः सौम्यः सुखदायकः ॥ 33 ॥  
जः सूर्यो रोगदः प्रोक्तः सो वायव्यः सुखप्रदः।  
शुभदो मो भूमिमयो नो गौर्धनकरो मतः ॥ 34 ॥  
देवतावाचकाः शब्दा ये च भद्रादिवाचकाः।  
ते सर्वे नैव निन्द्याः स्युर्लिपितो गणतोऽपि वा ॥ 35 ॥  
एवं वर्णगणव्याप्तिः समाना गद्यपद्ययोः।  
संस्कृते प्राकृतादौ च विज्ञेया विबुधोत्तमैः ॥ 36 ॥  
एवं विनिश्चितविनिर्मलवर्णवाक्यैर्हृद्यानवद्यरचितैर्नवगद्यपद्यैः।  
स्पूर्तिं प्रयातु भवतो भुवनेषु कीर्तिः कौतूहलेन विदुषां कोमराङ्कभीम ॥  
इत्यमृतानन्दयोगीन्द्रविरचितेऽलङ्कारसङ्ग्रहे वर्णगणविचारो नाम प्रथमः परिच्छेदः ॥  








॥ द्वितीयः परिच्छेदः ॥  
एवं वर्णगणव्याप्तिविचारणविचक्षणः।  
कवित्वकारकस्तोमसम्पन्नः कविरुच्यते ॥ 1 ॥  
रौचिको वाचिकस्त्वार्थः शिल्पको मार्दवानुगः।  
विवेकी भूषणार्थी च कवयः सप्त कीर्तिताः ॥ 2 ॥  
आवापोद्धारकृद्यान्मनसो रुचुरात्मनः।  
रौचिको वाचिकः शद्धवागाडम्बरकारकः ॥ 3 ॥  
आर्थोऽभिधेयचित्रार्थी शिल्पको द्वयचित्रकृत्।  
शब्दार्थमार्दवापेक्षी कविः स्यान्मार्दवानुगः ॥ 4 ॥  
शब्दार्थगुणदोषज्ञो महाकविमतानुगः।  
शास्त्रालङ्कारसंस्कारी विवेकी कविपुङ्गवः ॥ 5 ॥  
अलङ्कारैकनिष्ठो यो भूषणार्थी बुधैर्मतः।  
शक्तिर्निदानं काव्यस्य कथ्यते काव्यवेदिभिः ॥ 6 ॥  
शब्दच्छन्दोऽभिधानादिशास्त्रलोकावलोकनात्।  
नैपुण्यं कविशिक्षा च त्रितयं काव्यकारणम् ॥ 7 ॥  
न जातु जायते काव्यं यां विना कारणैरपि।  
शब्दच्छन्दोऽभिधानाद्यैः सा शक्तिरभिधीयते ॥ 8 ॥  
जातमप्यपहासाय कल्पते कविसन्ततेः।  
शब्दच्छन्दोऽभिधानानां न विधिः सङ्ग्रहादिह ॥ 9 ॥  
तेषां स्वरूपमन्यत्र बोद्धव्यं बुद्धिशालिभिः।  
वाक्यानां कविक्लृप्तानामर्थाः प्रोक्ताश्चतुर्विधाः ॥ 10 ॥  
मुख्यो लक्ष्यस्तथा गौणो व्यङ्ग्यश्चेतीह कथ्यते।  
स मुख्यः कथितः साक्षात्सङ्केतेनाभिधीयते ॥ 11 ॥  
जातिक्रियागुणद्रव्यभेदात्सोऽपि चतुर्विधः।  
गौश्चलो धवलो डित्थ इत्युदाहरणं मतम् ॥ 12।  
वाच्यार्थानुपपत्तौ यस्तत्सम्बन्धी प्रतीयते।  
प्रयोजनवशादन्यो लक्ष्योऽर्थो लक्षणा त्रिधा ॥ 13 ॥  
वाच्यार्थस्य परित्यागादन्योऽर्थो यत्र लक्ष्यते।  
सा जहल्लक्षणा ज्ञेया गङ्गायां घोष इत्यसौ ॥ 14 ॥  
वाच्यार्थस्यापरित्यागादन्योऽर्थो यत्र लक्ष्यते।  
अजहल्लक्षणा कुन्ताः प्रविशन्तीति सा मता ॥ 15 ॥  
जहती चाप्यजहती स्वार्थं या तूभयात्मिका ।  
सा छत्रिणो व्रजन्तीति तत्रोदाहरणं मतम् ॥ 16 ॥  
एकेण छत्रिणाऽन्येषां छत्रित्वमिह लक्ष्यते।  
स गौणो गुणसादृश्यादन्योऽर्थो यः प्रतीयते ॥ 17 ॥  
उदाहरणमेतस्य सिंहो माणवको यथा।  
मुख्यार्थबाधे तद्योगाद्व्यङ्ग्यो लक्ष्यस्य यत्फलम् ॥ 18 ॥  
नायं मुख्यो न वा लक्ष्यो लक्षणायाः फलं यतः।  
गङ्गा मुख्यस्तटं लक्ष्यो व्यङ्ग्यः शीतलतादिकम् ॥ 19 ॥  
अनेकवाचकः शब्दो यत्र वाक्ये व्यनक्ति तत्।  
व्यञ्जनं त्वभिधामूलं संयोगादिभिरुच्यते ॥ 20 ॥  
संयोगो विप्रयोगश्च साहचर्यं विरोधिता।  
अर्थः प्रकरणं लिङ्गं शब्दस्यान्यस्य सन्निधिः ॥ 21 ॥  
सामर्थ्यमौचिती देशः कालो व्यक्तिः स्वरादयः।  
शब्दार्थस्यानवच्छेदे विशेषस्मृतिहेतवः ॥ 22 ॥  
सवज्रो हरिरित्यस्त्रयोगादिन्द्रः प्रतीयते।  
अवज्रो हरिरित्यस्त्रवियोगादपि वासवः ॥ 23 ॥  
साहचर्याद्दाशरथी रामलक्ष्मणयोरिति।  
रामोऽर्जुनविरोधीति विरोधाद्भार्गवो मतः ॥ 24 ॥  
स्थाणुं भज जगद्वन्द्यमित्यर्थे न शिवो मतः।  
युष्मदर्थे प्रकरणाद्देवो जानाति मामिति ॥ 25 ॥  
कन्तुर्मीनध्वज इति लिङ्गात्कामः प्रतीयते।  
देवः पुरारिरित्यत्र शब्दसन्निधितः शिवे ॥ 26  
मत्तः पिको ध्वनत्यत्र सामर्थ्यात्सुरभावृतौ।  
औचित्यात्पातु वः शम्भुरिति साम्मुख्यमिष्यते ॥ 27 ॥  
अत्र देवो राजतीति देशाद्राजाऽवगम्यते।  
चित्रभानुर्विभातीति कालेनार्थोऽवसीयते ॥ 28 ॥  
रात्रौ चेदनलो ज्ञेयो दिवा चेत्तिग्मदीधितिः।  
मित्रं विभाति तु सुहृन्मित्रो भातीति भास्करः ॥ 29 ॥  
पुंनपुंसकयोर्व्यक्त्या व्यज्येते तौ यथाक्रमम् ॥  
स्वरेण व्यक्तिरर्थस्य वेदे काव्येषु न क्वचित् ॥ 30 ॥  
एतावन्मात्रनेत्रे ते चेष्टयाऽर्थो विभाव्यते।  
अर्थाश्च व्यञ्जकास्तत्र सहकारितया मताः ॥ 31 ॥  
निलीयमानैर्विहगैर्निमीलद्भिश्च पङ्कजैः।  
विकसन्त्या च मालत्या गतोऽस्तं ज्ञायते रविः ॥ 32 ॥  
वक्ताऽत्र यजमानश्चेत्कालो होमस्य गम्यते।  
विटश्चेदत्र बोद्धव्यो वेश्याभिगमनोद्यमे ॥ 33 ॥  
चपले लोचने नालं मनश्चालयितुं मम।  
इत्यर्थव्यक्तिरेतस्मिन् काक्वा वाक्येऽवसीयते ॥ 34 ॥  
इत्यादि तेषां विस्तारः सङ्ग्रहादिह नोच्यते।  
दिङ्मात्रं दर्शितं प्राज्ञैरनुक्तमवगम्यताम् ॥ 35 ॥  
विविधविहितवाक्यवृत्तिभेदैः कविवरकल्पितनव्यकाव्यबन्धैः।  
प्रभवतु भवतः प्रतापभानुः परमनिरङ्कुशनूत्नसाहसाङ्क ॥ 36 ॥  
इत्यमृतानन्दयोगीन्द्रविरचितेऽलङ्कारसङ्ग्रहे शब्दार्थनिर्णयो नाम द्वितीयः परिच्छेदः ॥  








तृतीयः परिच्छेदः  
आत्मनो मनसा योगे मनसस्त्विन्द्रियैः सह।  
इन्द्रियाणां तत्तदर्थैरिति ज्ञानोदयक्रमः ॥ 1 ॥  
ज्ञायमानैर्विभावाद्यैर्व्यक्तः स्थायी रसः स्मृतः।  
भावस्तु मनसोवृत्तिभेदः स्थैर्यमुपेयिवान् ॥ 2 ॥  
रतिर्हासस्तथा शोकः क्रोधोत्साहौ भयं तथा।  
जुगुप्साविस्मयशमाः स्थायीभावा नव क्रमात् ॥ 3 ॥  
शृङ्गारहास्यकरुणा रौद्रवीरभयानकाः।  
बीभत्साद्भुतशान्ताख्या रसभेदा नव क्रमात् ॥ 4 ॥  
पोष्यमाणा रतिर्भावैः शृङ्गार इति गीयते।  
एवमेव स्थायिनोऽन्ये रसतां प्राप्नुवन्ति हि ॥ 5 ॥  
नवनीतं यथा पाकाद्घृतत्वं प्रतिपद्यते।  
श्रूयमाणैर्विभावाद्यैः काव्येषु रससम्भवः ॥ 6 ॥  
दृश्यमानैः सदस्यानां नाटकेषु रसोदयः।  
विभावा अनुभावाश्च सात्विका व्यभिचारिणः ॥ 7 ॥  
श्रोतॄणां प्रेक्षकाणां च ते सर्वे रसपोषकाः।  
आलम्बनत्वेनोद्दीपनत्वेन द्विविधा मताः ॥ 8 ॥   
विभावाद्यैर्विशेषेण रसव्यक्तिस्तु भाव्यते।  
आलम्बनविभावः स यमालम्ब्य रसोदयः ॥ 9 ॥  
उद्दीप्यते रसो यैस्ते भावैरुद्दीपना मताः।  
उत्पन्नो यै रसो भावैर्भावकैरनुभूयते ॥ 10 ॥  
तेऽनुभावाः प्रकीर्त्यन्ते विभावा अङ्गसम्भवाः।  
सत्त्वं नाम मनोवृत्तिः सात्विकास्तत्समुद्भवाः ॥ 11 ॥  
स्तम्भः स्वेदोऽथ रोमाञ्चलयौ वैस्वर्यवेपथू।  
अश्रुवैवर्ण्यमित्यष्टौ भावाः प्रोक्ता मनीषिभिः ॥ 12 ॥  
भावे स्थायिन्यनैकान्त्याच्चरन्तो व्यभिचारिणः।  
उत्पद्यन्ते विलीयन्ते वारिधाविव वीचयः ॥ 13 ॥  
निर्वेदग्लानिशङ्काश्रमधृतिजडताहर्षदैन्योग्रचिन्ता  
त्रासोर्ष्यामर्षगर्वस्मृतिमरणमदाः सुप्तिनिद्रावबोधाः।  
व्रीडापस्मारमोहाः समतिरलसता वेगतर्कावहित्था  
व्याध्युन्मादौ विषादोत्सुकचपलयुता त्रिंशदेते त्रयश्च ॥ 14 ॥  
नटेषु रसभावानामालोक्यत्वान्न तत्त्वतः।  
रसः सामाजिकेष्वेव स्वस्वभावरसस्मृतेः ॥ 15 ॥  
प्राणिनामपि सर्वेषां लोके स्वाभाविको रसः।  
अन्योन्यालम्बनत्वं स्यात्कान्ताकामुकयो रसे ॥ 16 ॥  
उद्दीपनाः स्युः शृङ्गारे चन्द्रिकोपवनादयः।  
अनुभावाः प्रकीर्त्यन्ते कटाक्षक्षेपणादयः ॥ 17 ॥  
स्तम्भादयः सात्विकाः स्युर्दर्शनस्पर्शनादिषु।  
निर्वेदाद्या यथायोग्यं योज्याः सञ्चारिणोऽपि च ॥ 18 ॥  
सम्भोगो विप्रयोगश्च शृङ्गारो द्विविधो मतः।  
सम्भोगः सन्निकर्षः स्याद्भाषणाद्यैर्मिथो यथा ॥ 19 ॥  
व्रीडाकातरलोचनं विनमितं वक्त्रं विशद्वेपथू  
  हस्तौ हल्लकसोदरौ पुलकितौ स्पृष्टौ तवेमौ स्तनौ।  
तन्वी तारकिता तनुस्तनुतरैः स्वेदाम्भसां जालकैः  
  भावो भावजराज्यलक्ष्मिविदितो बाह्यैरलं डम्बरैः ॥ "  
विप्रलम्भोऽभिलाषेर्ष्याप्रवासाद्यैरनेकधा।  
उदाहरणमेतेषामष्टावस्थासु वक्ष्यते ॥ 20 ॥  
रत्युल्लाससमुद्भूता विद्यन्तेऽत्र दशा दश।  
चक्षुःप्रीतिर्मनस्सक्तिः सङ्कल्पो जागरस्तथा ॥ 21 ॥  
तनुता विषयद्वेषः त्रपानाशस्ततः परम्।  
मोहो मूर्छा मृतिरिति विज्ञेयाः प्रथमा यथा ॥ 22 ॥  
आदरादीक्षणं यच्च चक्षुःप्रीतिः प्रशस्यते।  
"सामिप्रपुल्लसरसीरुहकोणनिर्य-  
 न्मत्तद्विरेफमहिलागतिगर्वचोरैः।  
लज्जालसैर्ललितभावशतैः कटाक्षैः  
सा त्वामवैक्षत सखी मम मन्वभूप ॥ "  
चित्तासक्तिर्मुहुश्चिन्ता प्रतिकृत्यादिभिर्यथा ॥ 23 ॥  
"त्वां मन्वभूप लिखितुं त्रपयासमर्था  
  सा सन्निधौ मम चिरादलिखद्विचिन्त्य।  
पद्मद्वयं करिकरौ गगनं कवाटं  
  सम्भोरुहं युगयुगं शशिनं ततश्च ॥ "  
मनोरथैः प्रियव्याप्तिः सङ्कल्पः कथितो यथा।  
"आमीलिताक्षमलकाकुलफालभाग-  
 मास्विन्नगण्डमधरस्फुरणाभिरामम्।  
पाणौ निधाय वदनं परभागशालि  
 मन्मक्षितीश रतिमेति मनोरथैः सा ॥ "  
प्रियानवाप्त्या तच्चिन्तासातत्याज्जागरो यथा ॥ 24 ॥  
"राकाविधोरपि रवेरविशेषतोषा  
 सा जागरादपि सखी मम मन्मभूप।  
जानाति नान्तरमनन्यजबाणजालैः  
दीना निशादिवसयोर्दिननाथवंश ॥ "  
तदलाभात्तनोः कामज्वरेण तनुता यथा।  
"भक्तेशनन्दन! भवद्विरहे मृगाक्षी  
 मन्मक्षितीश मदनज्वरकर्शिताङ्गी।  
लब्धुं त्वदीयहृदये ललितेऽवकाशं  
 कार्श्यं निजं कलयते कमनीयमेव ॥ "  
अर्थान्तरासहिष्षुणुत्वं विषयद्वेषणं यथा ॥ 25 ॥  
"आलापमालिनिकरस्य निशम्य भीता  
मुग्धा विलोक्य वदनं मुकुरं जहाति।  
मन्दं न निश्वसिति मन्मथवेदनार्ता  
 कीरेन्दु मारुत भयात् किमु मन्मभूप ॥ "  
मानत्यागस्त्रपानाशो गौरवागणनाद्यथा।  
"मन्दा वहन्ति मलयाचलगन्धवाहाः  
 मत्ता नदन्ति मकरन्दरसेन भृङ्गाः।  
मानं जहाति मदनाशुगपातभीता  
 मन्मक्षितीश भजते न मरालयानम् ॥ "  
उन्मादश्चित्तवैकल्यान्मोह इत्युच्यते यथा ॥ 26 ॥   
"आलोलपल्लववतीमवलम्ब्य शाखा-  
 मागम्यतामिति शनैरनुनीय चूतम् ॥ "  
नेत्राम्बु सा त्यजति नेतुमपारयन्ती  
 कोपेन मन्मनृपते कोमराङ्कभीम ॥ "  
मुहुरुन्द्रियवैकल्यान्मूर्छा ज्ञानक्षयो यथा।  
"मुग्धा मुहुः पिहितमन्मथबाणपीडां  
  मूर्छां सखी मृगयते मम मन्मभूप।  
आज्ञातवेदनविशेषतया विवेकं  
  नाङ्गीकरोति नयने विनिमीलयन्ती ॥ "  
क्षणान्तरे प्राणहानिः प्रियालाभान्मृतिर्यथा ॥ 27 ॥  
"पुण्यं पुरातनमिहास्ति यदि त्वदीय-  
  मङ्कं विशङ्कमाधिरोढुमरालकेश्याः।  
कामो नयेन्न दशमीमियताप्यवस्थां  
   कालेन मन्मनृपते करुणापरक्ताम् ॥ "  
हास एव विभावाद्यैः पुष्टो हास्यत्वमागतः।  
विदूषकादिरालम्बो भावो हास्यरसो यथा ॥ 28 ॥  
"सम्मार्जनीसततसङ्गमनारपूतं  
 पाणिं पवित्रिकचे बहुतीर्थतोयैः।  
मन्मस्तकेऽर्पितवती मधुपानमत्ता  
 धिक्तस्य मानमिह किन्तु विमाननाय ॥ "  
उद्दीपनविभावाः स्युस्तद्भावाकारविक्रियाः।  
भावकाक्षिविकासाद्याः अनुभावाः प्रकीर्त्तिताः ॥ 29 ॥  
अश्रुवैवर्ण्यवैस्वर्यप्रमुखाः सात्त्विकाः स्मृताः।  
अत्र हासाश्रुमत्यादिभावाः सञ्चारिणो मताः ॥ 30 ॥  
उत्तमादिविभेदेन त्रिधा हास्यरसो मतः।  
स्मितं च हसितं चेतावनुभावाविहोत्तमे ॥ 31 ॥  
आद्यं विकासिगण्डं स्यादीषल्लक्ष्यरदं परम्।  
मध्यमं स्याद्विहसितं तथोपहसितं परम् ॥ 32 ॥  
मृदुस्वनं स्यात्प्रथमं शिरःकम्पं परं मतम्।  
अधमे चापहसितं तथाऽतिहसितं मतम् ॥ 33 ॥  
शिरःकम्पाश्रुमत्पूर्वं विक्षिप्ताङ्गं द्वितीयकम्।  
शोक एव विभावाद्यैः पुष्टः करुणतां गतः ॥ 34 ॥  
इष्टनाशादनिष्टाप्तेः करुणोऽपि द्विधा मतः।  
नष्टो वानिष्टयुक्तो वा बन्धुरालम्बनं यथा ॥ 35 ॥  
"कस्तवाद्य कथमर्पयेत्सुधां  
 नाथ नष्टनयनोऽसि साम्प्रतम्।  
हन्त वीतकरुणो हठात्कथं  
  यष्टिमन्धविधृतां यमोऽहरत् ॥ "  
"नृपतितनयभृत्यैर्नीयमानो नृशंसैः  
  पथिजनवति पश्चात्पाशबद्धस्वबाहुः।  
निशमयत विरागान्नीयतेऽसौ निहन्तुं  
  कमलजकुलजातः कैरवः कातरात्मा ॥ "  
उद्दीपनविभावाः स्युः स्वजनाक्रन्दनादयः।  
अनुभावास्तु निश्वासविलापरुदितादयः ॥ 36।  
स्तम्भाश्रुपातवैस्वर्यप्रमुखाः सात्त्विकाः स्फुटाः ।  
अत्रापस्मारदीनत्वमरणालस्यसम्भ्रमाः ॥ 37 ॥  
विषादजडतोन्मादचिन्ताद्या व्यभिचारिणः।  
क्रोध एव विभावाद्यैः पुष्टो रौद्रत्वमाप्तवान् ॥ 38 ॥  
मात्सर्यादपि च द्वेषाद्रौद्रोऽपि द्विविधो यथा।  
"आजन्मब्रह्मचारी पृथुलभुजशिलास्तम्भविभ्राजमान-  
 ज्याघातश्रेणिरेखान्तरितवसुमती चक्रजैत्रप्रशस्तिः।  
वक्षःपीठे धनास्त्रव्रणकिणकठिने सङ्क्षुवानः पृषक्तान्  
 प्राप्तो राजन्यगोष्ठीवनगजमृगयाकौतुकी जामदग्न्यः ॥ "  
"कृतमनुमतं दृष्टं वा यैरिदं गुरुपातकं  
 मनुजपशुभिर्निर्मर्यादैर्भवद्भिरुदायुधैः।  
नरकरिपुणा सार्थं तेषां सभीमकिरीटिना  
 मयमहमसृङ्भेदोमांसैः करोमि दिशां बलिम् ॥ "  
आलम्बनविभावौ द्वौ मात्सर्यद्वेषगोचरौ ॥ 39 ॥  
उद्दीपनविभावाः स्युस्तद्भाषाचेष्टितादयः।  
अनुभावा भ्रुकुट्यक्षिरागोष्ठस्पन्दनादयः ॥ 40 ॥  
स्वेदवैवर्ण्यवैस्वर्यप्रमुखाः सात्त्विका मताः।  
ईर्ष्यामर्षोग्रतागर्वमदाद्या व्यभिचारिणः ॥ 41 ॥  
उत्साहस्तु विभावाद्यैः पुष्टो वीररसो भवेत्।  
दानवीरो दयाविरो युद्धवीरस्त्रिधा यथा ॥ 42 ॥  
"दिङ्मातङ्गघटाविभक्तचतुराघाटा मही साध्यते  
 सिद्धा सा च वदन्त एव हि वयं रोमाञ्चिताः पश्यत।  
विप्राय प्रतिपाद्यते किमपरं रामाय तस्मै नमो  
 यस्मादाविरभूत्तदद्भुतमिदं तत्रैव चास्तं गतम् ॥ "  
"सिरामुखैस्पन्दत एव रक्त-  
 मद्यापि देहे मम मांसमस्ति।  
तृप्तिं न पश्यामि तथैव तावत्  
  किं भक्षणात्त्वं विरतो गरुत्मन्! ॥ "  
"क्षुद्राः संत्रासमेते विजहतहरयः क्षुण्णशक्रेभकुम्भाः  
 युष्मद्देहेषु लज्जां दधति परममी सायका निष्पतन्तः।  
सौमित्रे तिष्ठ पात्रं त्वमसि न हि रुषां नन्वहं मेघनादः  
 किञ्चिद्भूभङ्गलीलानियमितजलधिं राममन्वेषयामि ॥ "  
आद्ये सत्पात्रमालम्बो द्वितीये दीन उच्यते।  
वैरी तृतीये विज्ञेयः तत्र तूद्दीपनाः क्रमात् ॥ 43 ॥  
दानस्तुतिर्दीनवाक्यं रणभेरीस्वनादयः।  
अनुभावाः क्रमादस्य प्रसादार्थास्त्रसङ्ग्रहाः ॥ 44 ॥  
अत्र ज्ञेया यथायोग्यं सात्विकाः पुलकादयः।  
सञ्चारिणो गर्वहर्षामर्षधृत्यादयोऽपि च ॥ 45 ॥  
भयमेव विभावाद्यैर्भयानकरसो यथा।  
"नीलेन ते नीररुहाक्षि गात्रं  
चेलेन सञ्छादय चञ्चलाभम्।  
इतीरयन्त्यद्रिगुहासु लीनाः  
त्वद्वैरिणो वीक्ष्य तमोविघातम् ॥ "  
आलम्बनविभावाः स्युः शत्रुव्याघ्रोरगादयः ॥ 46 ॥  
उद्दीपनविभावाः स्युरत्र तद्गर्जनादयः।  
अनुभावास्तु वैवर्ण्यकम्पस्वेदादयो यथा ॥ 47 ॥  
त एव सात्त्विका भावास्तत्राष्टौ स्पष्टलक्षणाः।  
सञ्चारिणो मोहदैन्यत्राससम्भ्रमणादयः ॥ 48 ॥  
जुगुप्सैव विभावाद्यैर्याता बीभत्सतां द्विधा।  
जुगुप्स्यदर्शनादेको वैराग्यादपरो यथा ॥ 49 ॥  
"वङ्गक्षोणिभुजा पराक्रमयुजा निर्वासिता वैरिणः  
 सन्दिष्टाः प्रतिचत्वरं प्रतिमठं ये नूत्नकापालिकाः।  
पूयार्द्रव्रणसंस्पृशो व्यपनयन्तः सत्वरं मक्षिका  
 भिक्षाभक्तविकीर्णशाकशकलान्येकत्र सञ्चिन्वते ॥ "  
"चारशठचोरचेटकविटनटनिष्टीवनशरावम्।  
कश्चुम्बति कुलपुत्रो वेश्याधरपल्लवं मधुरमपि ॥ "  
आलम्बनविभावाः स्युरहृद्या ये जुगुप्सिताः।  
उद्दीपनविभावा ये पूतिगन्धादयो मताः ॥ 50 ॥  
अत्रानुभावा नासास्यकूणनावेगपूर्वकाः।  
ऊह्यास्तत्र यथायोग्यं सात्त्विकाः पुलकादयः ॥ 51 ॥  
सञ्चारिणो यथायोग्यं निर्वेदोद्वेजनादयः।  
विस्मयस्तु विभावाद्यैः पुष्टोऽभूदद्भुतो यथा ॥ 52 ॥  
"सूतः सायकसम्भवः समुदिताः सूताननेभ्यो हयाः  
 नेत्रे द्वे रथिनो रथाङ्‌गयुगलं युग्यान्तमृग्यो रथी।  
मौर्वी मूर्ध्नि रथस्थितो रथवहश्चापः शरव्यं त्रयं  
 योद्धुः कोशचरं तदेतदखिलं त्राणं रणं पातु नः ॥ "  
अलौकिकचमत्कारि वस्त्वालम्बनमिष्यते।  
उद्दीपनविभावाः स्युः अहोवादादिवर्णनाः ॥ 53 ॥  
अनुभावा नेत्रवक्त्रगण्डविस्फुरणादयः।  
सात्त्विकाः स्वेदरोमाञ्चप्रमुखाः समुदीरिताः ॥ 54 ॥  
हर्षवेगादयो भावाश्चात्र सञ्चारिणो मताः।  
शम एव विभावाद्यैः पुष्टः शान्तरसो यथा ॥ 55 ॥  
"आशायाः प्रशमय्य वेगमखिलं निर्णीय विश्वं जडं  
 नीत्वा शान्तपदे शनैस्तत इतो डोलायमानं मनः।  
कृत्वा चेतसि केवलं पशुपतेरैश्वर्यमव्याहतं  
  कोणे कुत्रचिदास्महे वयममी कोलाहलैः किं फलम् ॥ "  
अत्रालम्बनभावः स्याच्छम्भोस्तच्छाश्वतं पदम्।  
उद्दीपनास्तु वेदान्तवेदिसम्भाषणादयः ॥ 56 ॥  
अनुभावास्तु कथ्यन्ते समतादर्शनादयः।  
सात्विकाः स्तम्भरोमाञ्चप्रमुखाः परिकीर्तिताः ॥ 57 ॥  
सञ्चारिणोऽपि निर्वेदमतिधृत्यादयो मताः।  
शृङ्गार उत्पलाभः स्याद्विष्णुस्तस्याधिदेवता।58 ॥  
हास्यः सुधीशुभ्रवर्णो हेरम्बोऽस्याधिदेवता।  
कषायवर्णः करुणो यमस्तस्याधिदेवता ॥ 59 ॥  
रौद्रो जपारक्तवर्णो रुद्रस्तस्याधिदेवता।  
धूम्रो भयानकस्तस्य महाकालोऽधिदेवता ॥ 60 ॥  
बीभत्सो नीलमेघाभो नन्दी तस्याधिदेवता।  
अद्भुतः कनकच्छायो ब्रह्मा तस्याधिदेवता ॥ 61 ॥  
शान्तः स्फटिकवर्णः स्यात्परब्रह्माधिदेवता।  
हास्यः शृङ्गारसंभूतः करुणो रौद्रसंभवः ॥ 62 ॥  
वीरादद्भुत उत्पन्नो बीभत्सोत्थो भयानकः।  
शृङ्गारबीभत्सरसौ तथा वीरभयानकौ ॥ 63 ॥  
रौद्राद्भुतौ तथा हास्यकरुणौ वैरिणौ मिथः।  
शान्तः सर्वरसोत्कृष्टो न मैत्री न विरोधिता ॥ 64 ॥  
रसभावोचितवर्णैः कर्णामृतवाक्यकल्पितैः श्लोकैः।  
श्लोकैरपि लाल्यगुणो मानी निर्वेत्तु गण्डमन्मनृप ॥ 65 ॥  
इत्यमृतानन्दयोगीन्द्रविरचितेऽलङ्कारसङ्ग्रहे रसनिर्णयो नाम तृतीयः परिच्छेदः ॥  








॥ चतुर्थः परिच्छेदः ॥  
 विनयो दक्षता त्यागो माधुर्यं प्रियवादिता।  
 जनानुरागो वाग्मित्वं शौचं बुद्धिः कुलीनता ॥ 1 ॥  
 धैर्यं स्मृतिस्तथोत्साहो यौवनं मान एव च ।  
 शौर्यं दृढत्वं तेजश्च धर्मशास्त्रार्थकारिता ॥ 2 ॥  
 प्रज्ञा कलावेदिता च नेतृसाधारणा गुणाः।  
 एवंविधगुणोपेतो नायकः स चतुर्विधः ॥ 3 ॥  
 धीरोदात्तोऽथ ललितो धीरशान्तोद्धताविति।  
 क्षमावानतिगम्भीरो महासत्त्वोऽविकत्थनः ॥ 4 ॥  
 कृपालुरनहङ्कारो धीरोदात्तो मतो यथा।  
 "दधतो मङ्गलक्षौमे दधानस्य च वल्कले।  
 ददृशुर्विस्मितास्तस्य मुखरागं समं जनाः ॥ "  
 सचिवायत्तसिद्धिः स्यान्निश्चिन्तो भोगतत्परः ॥ 5 ॥  
 सुखी मृदुः कलासक्तः स्याद्धीरललितो यथा।  
 "गौरवाद्यदपि जातु मन्त्रिणां दर्शनं प्रकृतिकाङ्क्षितं ददौ।  
 तद्गवाक्षविवरावलम्बिना केवलेन चरणेन कल्पितम् ॥ "  
 शुचिर्विवेकी सुभगः सुप्रसन्नः सुखी मृदुः ॥ 6 ॥  
 द्विजातिको धीरशान्तो विलासी रसिको यथा।  
 "भूयोभूयः सविधनगरीरथ्यया पर्यटन्तं  
 दृष्ट्वा दृष्ट्वा भवनवलभीतुङ्गवातायनस्था।  
 साक्षात्कामं नवमिव रतिर्मालती माधव तं  
 गाढोत्कण्ठा ललितललितैरङ्गकैस्ताम्यतीति ॥ "  
  मायामात्सर्यवान् दृप्तश्चण्डश्चपलमानसः ॥ 7 ॥  
 विकत्थनो वञ्चकोऽहङ्कारी धीरोद्धतो यथा।  
 "रुद्राद्रेस्तुलनं स्वकण्ठविपिनच्छेदो हरेर्वासनं  
      कारावेश्मनि पुष्पकस्य हरणं यस्येदृशाः केलयः।  
 सोऽयं दुर्दमबाहुदण्डसचिवो लङ्केश्वरस्तस्य मे  
   का श्लाघा गुणजर्जरेण धनुषा कृष्टेन भग्नेन वा ॥ "  
 नायकत्वमवस्थाभिरेषां सर्वरसेष्वपि ॥ 8 ॥  
 प्रत्येकमेषां शृङ्गारेऽवस्थाभिश्चतुरात्मता।  
 दक्षिणश्च शठो धृष्टोऽनुकूलश्चेति कीर्तितः ॥ 9 ॥  
 एकस्यां सक्तचित्तोपि कांन्तास्वन्यासु यः समम्।  
 वर्तते गूढरागः सन् प्रोक्तोऽसौ दक्षिणो यथा ॥ 10 ॥  
 "स्नाता तिष्ठति कुन्तलेश्वरसुता वारोऽङ्गराजस्वसुः  
     द्यूतै रात्रिरियं जिता कमलया देवी प्रसाद्याद्य च ।  
 इत्यन्तःपुरसुन्दरीः प्रति मया विज्ञाय विज्ञापिते  
     देवेनाप्रतिपत्तिमूढमनसा द्वित्राः स्थितं नाडिकाः ॥ "  
 गूढविप्रियकारी तु शठ इत्युच्यते यथा।  
 "शठान्यस्याः काञ्चीमणिरणितमाकर्ण्य सहसा  
  यदाश्लिष्यन्नेव प्रशिथिलभुजग्रन्थिरभवः।  
 तदेतत्‌क्वाचक्षे घृतमधुमयत्वाद्बहुवचो  
  विषेणार्घूर्णती किमपि न सखी मे गणयति ॥ "  
 व्यक्तान्यासङ्गचिह्नः स्याद्ध्रष्टो वितथवाग्यता ॥ 11 ॥  
 "तस्याः सान्द्रविलेपनस्तनतटप्रश्लेषमुद्राङ्कितं  
   किं वक्षश्चरणानतिव्यतिकरव्याजेन गोपायते।  
 इत्युक्ते क्वतदित्युदीर्य सहसा तत्सम्प्रमार्ष्टुं मया  
    साश्लिष्टा रभसेन तत्सुखवशात्तन्व्या च तद्विस्मृतम् ॥ "  
 अनुकूलस्त्वेकरसो नान्यासङ्गमतिर्यथा।  
 "विभवेऽपि सखि त्वया विना सुखमेतावदजस्य गण्यताम्।  
 अहृतस्य विलोभनान्तरैर्मम सर्वे विषयास्त्वदाश्रयाः ॥ "  
 इत्युदात्तादिनेतॄणां भेदाः षोडशकीर्तिताः ॥ 12 ॥  
 श्रेष्ठमध्याधमत्वेन तेषामेव त्रिरूपता।  
 एवं नेतृभिदास्त्वष्टाचत्वारिंशत्प्रकीर्तिताः ॥ 13 ॥  
 पीठमर्दो विटविदूषकौ नेतृसहायकाः।  
 पीठमर्दः कार्यदक्षः किञ्चिदूनगुणस्ततः ॥ 14 ॥  
 नेतृचित्तानुकूलैकविद्यो विट इतीरितः।  
 विदूषकः प्रसङ्गेषु नेतुर्हासकरो मतः ॥ 15 ॥  
 लुब्धो धीरोद्धतः स्तब्धः पापकृत्प्रतिनायकः।  
 यौवने सत्वसम्भूताः पुंसां शोभादयो गुणाः ॥ 16 ॥  
 शोभा विलासो माधुर्यं गाम्भीर्यं स्थैर्यतेजसी।  
 ललितौदार्यमित्यष्टौ तेषां लक्ष्माऽभिधीयते ॥ 17 ॥  
 नीचे घृणाधिके स्पर्धा शोभायां शौर्यदक्षते।  
 गतिः सधैर्यादृष्टिश्च विलासः सस्मितं वचः ॥ 18 ॥  
 श्लक्ष्णो विचारो माधुर्यं सङ्क्षोभेऽपि महत्यपि।  
 गाम्भीर्यं यत्प्रभावेन विकारो नोपलभ्यते ॥ 19 ॥  
 व्यवसायादचलनं स्थैर्यं विघ्नशतादपि।  
 अधिक्षेपाद्यसहनं तेजः प्राणात्ययेष्वपि ॥ 20 ॥  
 शृङ्गाराकारचेष्टात्वं वचनं ललितं मृदु।  
 प्रियोक्त्या जीवितादानमौदार्यं सदुपग्रहः ॥ 21 ॥  
 स्वाऽन्या साधारणा चेति तद्गुणा नायिका त्रिधा।  
 स्वीया शीलार्जवयुता लज्जायुक्ता सती यथा ॥ 22 ॥  
 "शुश्रूषस्व गुरून् कुरु प्रियसखीवृत्तिं सपत्नीजने  
    पत्युर्विप्रकृतापि रोषणतया मा स्म प्रतीपं गमः।  
 भूयिष्टं भव दक्षिणा परिजने भाग्येष्वनुत्सेकिनी  
    यान्त्येवं गृहिणीपदं युवतयो वामाः कुलस्याधयः ॥ "  
 अन्यान्योढा कन्यका च नान्योढाऽङ्गिरसे क्वचित्।  
 कन्याऽनूढास्वेच्छयाऽस्यां रागोङ्गाङ्गिरसे क्वचित् ॥ 23 ॥  
 "एवं वादिनि देवर्षौ पार्श्वे पितुरधोमुखी।  
   लीलाकमलपत्राणि गणयामास पार्वती ॥ "  
 साधारणा स्याद्गणिका कलाप्रागल्भ्यधौर्त्ययुक्।  
 रक्तेव रञ्जयत्याढ्यान्निस्स्वं निर्वासयेद्यथा ॥ 24 ॥  
 यदा येन समायुक्ता तदा तद्रागदूषिता।  
 वियुक्ता स्वरुचिं धत्ते वेश्या किं स्फटिकी शिला ॥ 25 ॥  
 साधारणमिदं तासां लक्षणं रूपकेषु तु।  
 रक्तैव तु प्रहसने नैषा दिव्यनृपाश्रये ॥ 26 ॥  
 स्वीया च मुग्धा मध्या च प्रगल्भेति त्रिधा मता।  
 मुग्धा नववयः कामा रतौ वामाल्पकृद्यथा ॥ 27 ॥  
 "अङ्कुरत्कुचमङ्गमायतदृशः स्वान्तं विशन्मन्मथं  
   रोहद्रोमलतं विलग्नमलिकं व्यालीलनीलालकम् ।  
 अङ्गीकारपराङ्मुखं रतमनायासापनोद्यत्क्रमः।  
   कोपो यस्य विलासिनः सुकृतिनामेकः स एवाग्रणीः ॥ "  
 मध्योदितवयःकामा मोहान्तसुरता यथा।  
 "धन्यासि या कथयसे प्रियसङ्गमेऽपि  
    विस्रब्धचाटुशतकानि रतान्तरेषु।  
 नीवीं प्रति प्रणिहितश्च करः प्रियेण  
    सख्यः शपामि न हि किञ्चिदपि स्मरामि ॥ "  
 अत्यारूढवयःकामा प्रगल्भा प्रियवक्षसि ॥ 28 ॥  
 विलीयमानेव रतारम्भेऽष्वप्यवशा यथा।  
 "गाढालिङ्गनवामनीकृतकुचप्रोद्भिन्नरोमोद्गमा  
    सान्द्रस्नेहरसातिरेकविगलच्छ्रीमन्नितम्बाम्बरा।  
 मा मा मानद मातिमामलमिति क्षामाक्षरोल्लापिनी  
    सुप्ता किंनु मृता नु किं मनसि में लीना विलीना नु किम्।  
 मध्या स्यात्त्रिविधा धीरा धीराधीरेतरेति च ॥ 29 ॥  
 धीरा सोत्प्रासवक्त्रोक्त्या सागसं खेदयेद्यया।  
 "स्विन्नमातपभरेण ते मुखं वायुना विलुलिताः शिरोरुहाः।  
 क्लान्तमङ्गमपि मार्गसम्भ्रमात्तावदास्व सुखगात्र मा विश ॥ "  
 साश्रुसोत्प्रासवक्रोक्त्या धीराधीरा भवेद्यथा ॥ 30 ॥  
 "बाले! नाथ! विमुञ्च मानिनि! रुषं, रोषान्मया किं कृतं  
   खेदोऽस्मासु, न मेऽपराध्यति भवान् सर्वेऽपराधा मयि।  
  तत्किं रोदिषि गद्गदेन वचसा? कस्याग्रतो रुद्यते?  
   नन्वेतन्मम, का तवास्मि? दयिता नास्मीत्यतो रुद्यते ॥ "  
 साश्रुनिष्ठुरभाषाभिरधीरा सागसं यथा।  
 "यातु यातु किमनेन तिष्ठता मुञ्च मुञ्च सखि मादरं कृथाः।  
 खण्डिताधरकलङ्कितं खलं शक्नुमो न नयनैर्निरीक्षितुम् ॥ "  
 प्रगल्भा च त्रिधा धीरा धीरेतरेति च ॥ 31 ॥  
 सावहित्थादरोदास्ते सुरते विहितागसम्।  
 प्रगल्भधीरा दयितं खेदयेत्कुपिता यथा ॥ 32 ॥  
 "एकत्रासनसङ्गतिः परिहृता प्रत्युद्गमाद्दूरतः  
   ताम्बूलानयनच्छलेन रभसाऽऽश्लेषोऽपि संविघ्नितः।  
 आलापोऽपि न मिश्रितः परिजनं व्यापारयन्त्याऽन्तिके  
   कान्तं प्रत्युपचारतश्चतुरया कोपः कृतार्थीकृतः ॥ "  
 "आयस्ता कलहं पुरैव कुरुते न स्रंसने वाससो  
   भुग्नभ्रूरतिखण्ड्यमानमधरं दत्ते न केशग्रहे।  
 अङ्गान्यर्पयति स्वयं भवति नो वामा दृढालिङ्गने  
   तन्व्या शिक्षित एष सम्प्रति वरः कोपप्रकारोऽपरः ॥ "  
    प्रगल्भधीराधीरा तु वक्रसोत्प्रासवाग्यथा।  
 "कोपो यत्र भ्रुकुटिरचना विग्रहो यत्र मौनं  
   यत्रान्योन्यस्मितमनुनयो दृष्टिपातः प्रसादः।  
 तस्य प्रेम्णस्तदिदमधुना वैशसं पश्य जातं  
   त्वं पादान्ते लुठसि न च मे मन्युमोक्षः खलायाः ॥ "  
 अपि प्रगल्भाऽधीरा सन्तर्ज्य ताडयेद्यथा ॥ 33 ॥  
 "कोपात्कोमललोलबाहुलतिकापाशेन बद्ध्वा दृढं  
 नीत्वा वासनिकेतनं दयितया सायं सखीनां पुरः।  
 भूयो नैवमिति स्खलन्मृदुगिरा संसूच्य दुश्चेष्टितं  
 धन्यो हन्यत एव निह्नुतिपरः प्रेयान् रुदन्त्या हसन् ॥  
 ज्येष्ठाकनिष्ठाभेदेन पुनर्मध्या तु षड्विधा।  
 प्रागल्भाऽपि पुनस्ताभ्यां भेदाभ्यां षड्विधं यथा ॥ 34 ॥  
 "दृष्ट्वैकासनसङ्गते प्रियतमे पश्चादुपेत्यादरा-  
   देकस्या नयने पिधाय विहितक्रीडानुबन्धच्छलात्।  
 ईषद्वक्रितकन्धरः सपुलकः प्रेमोल्लसन्मानसा-  
   मन्तर्हासलसत्कपोलपुलका धूर्तोऽपरां चुम्बति ॥ "  
 आसामष्टाववस्थाः स्युः स्वाधीनपतिकादिकाः।  
 स्वाधीनपतिका चाद्या तथा वासकसज्जिका ॥ 35 ॥  
 कलहान्तरिता विप्रलब्धा प्रोषितभर्तृका।  
 विरहोत्कण्ठिता चैव खण्डिता चाभिसारिका ॥ 36 ॥  
 आसन्नायत्तरमणा स्वाधीनपतिका यथा।  
 "मा गर्वमुद्वह कपोलतले चकास्ति  
   कान्ते स्वहस्तलिखिता मम मञ्जरीति।  
 अन्याऽपि किं न सखि भाजनमीदृशानां  
     वैरी न चेद्भवति वेपथुरन्तरायः ॥ "  
 एष्यत्प्रिया मुदा वासकसज्जाऽलङ्कृता यथा ॥ 37 ॥  
 "विमुक्तमालिन्यविशेषकान्ति-  
   रामुक्ततारामलचारुहारा।  
 स्फीताम्बरा प्रीतिमुपैति काचि-  
      दुदेष्यतीन्दौ सति यामिनीव ॥ "  
 विधूय दयितं चार्ता कलहान्तरिता यथा।  
 अनुकूलजनोऽनुनेतुकामः  
   पुरुषः पादनतो गतो विधूतः।  
 शिशिरं सलिलं शिखाभिरग्ने-  
     र्निहितं किं न गुणं निजं जहाति ॥ "  
 विमानिता विप्रलब्धा नायाते समयं यथा ॥ 38 ॥  
 "उत्तिष्ठ दूति! यामो यामो यातस्तथाऽपि नायातः।  
 मिथ्याप्रलापशीले विश्वासः कुत्र धूर्तेऽस्मिन् ॥ "  
 देशान्तरगते प्रोषितप्रिया दयिते यथा।  
 "उत्सङ्गे सा मलिनवसने सौम्य विक्षिप्य वीणां  
   मद्गोत्राङ्कं विरचितपदं गेयमुद्गातुकामा।  
 तन्त्रीमार्द्रां नयनसलिलैः साधयित्वा कथञ्चित्  
   भूयोभूयः स्वयमधिकृतां मूर्छनां विस्मरन्ती ॥ "  
 चिरयत्यव्यलीके तु विरहोत्कण्ठिता यथा ॥ 39 ॥  
 "सखि स विजितो वीणावाद्यैः कयाप्यपरस्त्रिया  
 पणितमभवत्ताभ्यां त्वत्र क्षपा ललिता ध्रुवम्।  
 कथमितरथाऽशेषालीषु स्खलत्कुसुमास्वपि  
 प्रसरति नभोमध्येऽपीन्दौ प्रियेण विलम्ब्यते ॥ "  
 खण्डितेर्ष्यावती ज्ञातस्मरचिह्ने प्रिये यथा।  
 "नवनखपदमङ्गं गोपयस्यंशुकेन  
   स्थगयसि पुनरोष्ठं पाणिना दन्तदष्टम्।  
 प्रतिदिशमपरस्त्रीसङ्गशंसी विसर्प-  
   न्नवपरिमलगन्धः केन शक्योऽपनेतुम् ॥ "  
 सरेद्वा सारयेद्वाऽभिसारिका कामिनी यथा ॥ 40 ॥  
 "प्रचलितनिजलज्जाः प्राङ्मुखं वीक्ष्यमाणाः  
   तिमिरविगमभीतास्तूर्णमुत्तीर्णमार्गाः।  
 वलयचलनलोला वञ्चितात्मीयलोकाः  
   सततमभिसरेयुः सागसोऽप्यात्मनाथान् ॥ "  
 आसां दूत्यः सखी दासी धात्रेयी प्रातिवेशिनी।  
 लिङ्गिनी शिल्पिनी कारूः स्वयं वा तदसम्भवे ॥ 41 ॥  
 यौवने सत्त्वजाः स्रीणामलङ्कारास्तु विंशतिः।  
 भावो हावश्च हेला च त्रयोऽप्यङ्गसमुद्भवाः ॥ 42 ॥  
 "मातः कं हृदये निधाय सुचिरं रोमाञ्चिताङ्गी मुहुः  
    जॄम्भामन्तरतारकां विलुलितापाङ्गां दधाना दृशम्।  
 सुप्तेवालिखितेव शून्यहृदया रेखावशेषीभव-  
    स्यात्मद्रोहिणि किं ह्रिया कथय मे गूढो निहन्ति स्मरः ॥  
 शोभा कान्तिस्तथा दीप्तिर्माधुर्यं च प्रगल्भता।  
 औदार्यं धैर्यमित्येताः सप्तालङ्कृतयो मताः ॥ 43 ॥  
 लीला विलासो विच्छित्तिर्विभ्रमः किलिकिञ्चितम्।  
 मोट्टायितं कुट्टमितं बिब्बोको ललितं यथा ॥ 44 ॥  
 विहृतं च विविच्यन्ते तत्र स्वाभाविका दश।  
 निर्विकारो मनोवृत्तिविशेषः सत्त्वमुच्यते ॥ 45 ॥  
 तत्राद्यविक्रियाभावो भाव्यलङ्कारकृद्यथा।  
 "दृष्टिं सालसतां बिभर्ति न शिशुक्रीडासु बद्धादरा  
   श्रोत्रे प्रेषयति प्रवर्तितसखीसम्भोगवार्तास्वपि।  
 पुंसामङ्कमपेतशङ्कमधुना नारोहति प्राग्यथा  
   बाला नूतनमन्मथव्यतिकरावष्टम्भमाना शनैः ॥ "  
 भावो मानसशृङ्गारो हावोऽक्षिभ्र्वदिकृद्यथा ॥ 46 ॥  
 "अव्याजमुग्धमधुरैररविन्दकोण-  
   निर्यन्मधुव्रतनिकायनिभैः कटाक्षैः।  
 भावावतारपिशुनैरपि भो वयस्य  
   बाला भवन्तमकरोदपदेशलक्ष्यम् ॥ "  
 स एव हेला सुव्यक्तशृङ्गारद्योतिका यथा।  
 "मकरन्दपानमत्तां मधुकरमालामिव श्यामाम्।  
 लालसललितापाङ्गां दृष्टिं प्रेषयति दूतिकामिव ते ॥ "  
    रूपोपभोगतारुण्यैः शोभाङ्गालङ्कृतिर्यथा ॥ 47 ॥  
 "तां प्राङ्मुखीं तत्र निवेश्य तन्वीं  
   क्षणं व्यलम्ब्यन्त पुरो निषण्णाः।  
 भूतार्थशोभाह्रियमाणनेत्राः  
   प्रसाधने सन्निहितेऽपि नार्यः ॥ "  
 शोभैव रागनिबिडा कान्तिरित्युच्यते यथा।  
 "उन्मीलद्वदनेन्दुदीप्तिविसरैर्दूरे समुत्सारितं  
    भग्नं पीनकुचस्थलस्य च रुचा हस्तं प्रभागर्हितम्।  
 एतस्याः कलविङ्ककण्ठकदलीकल्पं मिलत्कौतुका-  
    दप्राप्ताभिमुखं रुषेव सहसा केशेषु लग्नं तमः ॥  
 कान्तेरेव हि विस्तारो दीप्तिरित्युच्यते यथा ॥ 48 ॥  
 "वनतरुवरवाटीवर्तिगाढं पुरस्ता-  
    त्ततनिजतनुकान्त्या तर्जयन्ती तमिस्रम्।  
 दिनविगमजिगीषोर्दीपिकेवासमेषो-  
    श्चरति चकितपादन्याससम्भावितोर्वी ॥ "  
 अश्लाघ्यवस्तुयोगेऽपि माधुर्यं रम्यता यथा।  
 "सरसिजमनुविद्धं शैवलेनापि रम्यं  
   मलिनमपि हिमांशोर्लक्ष्म लक्ष्मीं तनोति।  
 इयमधिकमनोज्ञा वल्कलेनापि तन्वी  
   किमिव हि मधुराणां मण्डनं नाकृतीनाम् ॥ "  
 व्रीडोत्थसाध्वसत्यागः प्रागल्भ्यं गीयते यथा ॥ 49 ॥  
 "तथा व्रीडाविधेयापि तथा मुग्धापि सुन्दरी।  
 कलाप्रयोगचातुर्ये सभास्वाचार्यकं गता ॥ "  
 औदार्यं प्रश्रयोत्कर्षो बह्वायासेपि तद्यथा।  
 "अलसारुणलोचनारविन्दां  
   परिभोगोचितधूसरैकचेलाम्।  
 शिथिलाकुलवेणिबन्धरम्या  
   मबलामन्तिकशायिनीं दिदृक्षे ॥ "  
 अचापल्यहतं चित्तवृत्तं धैर्यं मतं यथा ॥ 50 ॥  
 ज्वलतु गगने रात्रौ रात्रावखण्डकलः शशी  
   दहतु मदनः किं वा मृत्योः परेण विधास्यति।  
 मम तु दयितः श्लाघ्यस्तातो जनन्यमलान्वया  
   कुलममलिनं नन्वेवायं जनो न च जीवितुम् ॥ "  
 प्रियानुकरणं लीला मधुरैश्चेष्टितैर्यथा।  
 "आसितानि हसितानि कृतानि  
   प्रेक्षितानि गदितानि गतानि।  
 प्रायशोऽनुकुरुते ललिताङ्गी  
 नर्तकीव चतुरं दयितस्य ॥ "  
 प्रिये दृष्टे विलासोऽङ्गक्रियाद्यतिशयो यथा ॥ 51 ॥  
 "अत्रान्तरे किमपि वाग्विभवातिवृत्ति-  
   वैचित्र्यमुल्लसितविभ्रममुत्पलाक्ष्याः।  
 तद्भूरिसात्त्विकविकारमपास्तधैर्य-  
   माचार्यकं किमपि मान्मथमाविरासीत् ॥ "  
 स्वल्पालंक्रिया कार्याद्विच्छित्तिस्तोषकृद्यथा।  
 "कर्णार्पितो लोध्रकषायरूक्षे  
   गोरोचनाभङ्गनितान्तगौरेः।  
  तस्याः कपोले परभागलाभा-  
   द्बबन्ध चक्षूंषि यवप्ररोहः ॥ "  
 विभ्रमस्त्वरया काले भूषणव्यत्ययो यथा ॥ 52 ॥  
 श्रुत्वायान्तं बहिः कान्तमसमाप्तविभूषया।  
 फालेऽञ्जनं दृशोर्लाक्षा कपोले तिलकं कृतम् ॥ "  
 किलिकिञ्चितमश्रुकृद्धर्षादेः सङ्करो यथा।  
 "रतिक्रीडाद्यूते कथमपि समासाद्य समयं  
   मया लब्धे तस्याः क्वणितकलकण्ठार्थमधुरे।  
 कृतभ्रूभङ्गा सा प्रकटितविलक्षणार्थरुदित-  
   क्रुधोद्भ्रान्तं कान्तं पुनरपि विदध्यान्मयि मुखम् ॥ "  
 चित्रादावपि तत्त्वेन बुद्धिर्मोट्टायितं यथा ॥ 53 ॥  
 "चित्रवर्तिन्यपि नृपे चित्रावेशेन चेतसि।  
 व्रीडार्धवलितं चक्रे मुखेन्दुमवशैव सा ॥ "  
 मोट्टायितं प्रियं रटत्वा स्वाङ्गभङ्गादि वा यथा।  
 "स्मरदवथुनिमित्तं गूढमुन्नेतुमस्याः  
    सुभग एव कथायां प्रस्तुतायां सखीभिः।  
 भवति विततपृष्ठोदस्तपीनस्तनाग्रा  
    ततवलयितबाहुर्जृभ्भितैः स्वाङ्गभङ्गैः ॥ "  
 हृष्टान्तः परिरम्भादौ कुप्येत्कुट्टमितं यथा ॥ 54 ॥  
 "परिरम्भपरं निजं निरुन्धे  
   करयोः केवलमेव कर्म कान्तम्।  
 पुलकैः पुनरुच्यते भवत्याः  
   पुर एव स्फुटमायताक्षि भावः ॥ "  
 गर्वाभिमानवेशेन बिब्बोकोऽनादरो यथा।  
 "सव्याजं तिलकालकान्विरलयल्लोलाङ्गुलिः संस्पृशन्  
   वारंवारमुदञ्चयन्कुचयुगप्रोदञ्चि नीलाञ्चलम्।  
 यद्भ्रूभङ्गतरङ्गिताञ्चितदृशा सावज्ञमालोकितं  
   तद्गर्वादवधीरितोऽस्मि न पुनः कान्ते कृतार्थीकृतः ॥ "  
 सुकुमारोऽङ्गविन्यासो मसृणो ललितं यथा ॥ 55 ॥  
 "सभ्रूभङ्गं करकिसलयावर्तनैरालपन्ती  
   सा पश्यन्ती ललितललितं लोचनस्याञ्चलेन।  
 विन्यस्यन्ती चरणकमले लीलयास्वैरपातै  
   र्निस्सङ्गीतं प्रथमवयसा नर्तिता पङ्कजाक्षी ॥ "  
 वक्तव्यमपि यन्नोक्तं व्रीडया विहृतं यथा।  
 "पादाङ्गुष्ठेन भूमिं किसलयमृदुना सापदेशं लिखन्ती  
   भूयोभूयः क्षिपन्ती मयि शितशबले लोचने लोलतारे।  
 वक्त्रं ह्रीनम्रमीषत्स्फुरदधरपुटं वाक्यगर्भं दधाना  
   यन्मां नोवाच किञ्चित्स्थितमपि हृदये मानसं तद्दुनोति ॥ "  
 इत्युदाहृतयो नेतृगुणेषूह्या यथोचितम् ॥ 56 ॥  
 नेतारो बहवः सन्ति धीरोदात्तो जगत्रये।  
 मृग्यनीयो विशेषेण चैको मन्वमहीपते ॥ 57 ॥  
 इत्यमृतानन्दयोगीन्द्रविरचितेऽलङ्कारसङ्ग्रहे नेतृभेदविचारो नाम चतुर्थः  
 परिच्छेदः ॥  








पञ्चमः परिच्छेदः

 रीतिरात्मात्र काव्यस्य कथ्यते सा चतुर्विधा।  
 वैदर्भी च तथा गौडी पाञ्चली लाटिकेति च ॥ 1 ॥  
    श्लेषः प्रसादः समता माधुर्यं सुकुमारता।  
 अर्थव्यक्तिरुदारत्वमोजःकान्तिसमाधयः ॥ 2 ॥  
 अल्पप्राणाक्षरैः श्लेषः पदैरशिथिलैर्मतः।  
 पदैः प्रसन्नो यत्रार्थः प्रसादोऽसौ प्रतीयते ॥ 3 ॥  
 प्रकान्तबन्धो यत्र स्यात्समः स्यात्समता मता।  
 बन्धा मृदुस्फुटोन्मिश्रवर्णविन्यासयोनयः ॥ 4 ॥  
 सरसौ यत्र शब्दार्थौ माधुर्यं श्रुतिमोदकृत्।  
 अनिष्ठुरैः श्रुतिसुखैर्वर्णैः स्यात्सुकुमारता ॥ 5 ॥  
 अर्थव्यक्तिरनेयोऽर्थः साक्षाद्यत्राभिधीयते।  
 शब्दार्थयोर्गुणोत्कर्षो यत्र सा स्यादुदारता ॥ 6 ॥  
 वाक्ये समासबाहुल्यं हृद्यमोजोऽभिधीयते।  
 कमनीयो लौकिकोऽपि यत्रार्थः कान्तिरुच्यते ॥ 7 ॥  
 समाधिरन्यधर्माणामध्यासादर्थगौरवम्।  
 एतैः समग्रा वैदर्भी वर्ण्यते दशभिर्गुणैः ॥ 8 ॥  
 असमस्ता द्वित्रपदसमस्ता वा मनोहरा।  
 वर्गद्वितीयप्रचुरा स्वल्पघोषाक्षरा यथा ॥ 9 ॥  
 "वैदेहि! पश्यामलयाद्विभक्तां  
   मत्सेतुना फेनिलमम्बुराशिम्।  
 छायापथेनेव शरत्प्रसन्न-  
   माकाशमाविष्कृतचारुतारम् ॥ "  
 समस्तात्युद्भटपदामोजः कान्तिसमन्विताम्।  
 महाप्राणाक्षरवतीं गौडीमाहुर्बुधा यथा ॥ 10 ॥  
 "अश्रान्तश्रुतिपाठपूतरसनाविर्भूतभूरिस्तवा-  
   जिह्मब्रह्ममुखौघविघ्नितनवस्वर्गक्रियाकेलिना।  
 पूर्वं गाधिसुतेन सामिघटिता मुक्तानु मन्दाकिनी  
   यत्प्रासाददुकूलवल्लिरनिलान्दोलैरखेलद्दिवि ॥ "  
 माधुर्यसौकुमार्यौजःकान्तिभिः सहिता गुणैः।  
 समस्तपञ्चषपदा पाञ्चाली कीर्त्यते यथा ॥ 11 ॥  
 "वैदर्भीकेलिशैले मरकतशिखरादुत्थितैरंशुदर्भै-  
    र्ब्रह्माण्डाघातभग्नस्यदजमदतया ह्रीध्रुतावाङ्मुखत्वैः।  
 कस्या नोत्तानगाया दिविसुरसुरभेरास्यदेशं गतग्रै-  
 र्यद्गोग्रासप्रदानव्रतसुकृतमविश्रान्तमुज्जृम्भते स्म ॥ "  
 समस्तरीतिसम्मिश्रा लटी मृदुसमासिनी।  
 न युक्तवर्णभूयिष्ठा स्वल्पघोषाक्षरा यथा ॥ 12 ॥  
 "एतन्मन्दविपक्वतिन्दुकफलश्यामोदरापाण्डुर  
   प्रान्तं हन्त! पुलिन्दसुन्दरकरस्पर्शक्षमं लक्ष्यते।  
 तत्पल्लीपतिपुत्रि कुञ्जरकुलं कुम्भाभयाभ्यर्थना-  
   द्दीनं त्वामनुनाथते कुचयुगं पत्रावृतं मा कृथाः ॥ "  
 शृङ्गारहास्यकरुणाशान्तामाधुर्यशालिनः।  
 वीररौद्राद्भुतभयबीभत्सेष्वोज उच्यते ॥ 13 ॥  
 रसेष्वेतेषु सर्वेषु प्रमादाः परिकीर्तिताः।  
 अन्ये गुणा यथा योग्यं योजनीयाः क्वचित्क्वचित् ॥ 14 ॥  
 अथार्थानामलङ्काराः कथ्यन्ते साम्प्रतं क्रमात्।  
 स्वभावाख्यानमुपमा रूपकं दीपकावृती ॥ 15 ॥  
 आक्षेपोऽर्थान्तरन्यासो व्यतिरेको विभावना।  
 समासातिशयोत्प्रेक्षा हेतुः सूक्ष्मो लवः क्रमः ॥ 16 ॥  
 प्रेयोरसवदूर्जस्वि पर्यायोक्तं समाहितम्।  
 उदात्तापह्नुतिश्लेषविशेषास्तुल्ययोगिता ॥ 17 ॥  
 विरोधाप्रस्तुतस्तोत्रे व्याजस्तुतिनिदर्शने।  
 सहोक्तिः परिवृत्त्याशीर्वक्रोक्तिरथ सङ्करः ॥ 18 ॥  
 यद्यद्वस्तु यथावस्थं तथा तद्रूपवर्णनम्।  
 स्वभावोक्तिरिति ख्याता सैव जातिर्मता यथा ॥ 19  
 "अङ्कोपान्तमुपाश्रितो गजमुखो मातुर्भुजालिङ्गितः  
   स्तन्यास्वादसुखातिरेकतरलस्तद्वक्त्रदत्तेक्षणः।  
 हस्ताग्रेण पयोधरान्तरमुखं मृन्दन्मुहुर्लीलया  
   पादाब्जं मणिकिङ्किणीपरिगतं प्रेंखोलयन् पातु वः ॥ "  
 जातिक्रियागुणाद्रव्यभेदैः सापि चतुर्विधा।  
 यस्य येनास्ति सादृश्यं यस्मात्कस्मात्प्रकारतः ॥ 20 ॥  
 उपमा नामा तस्योक्तिरिववद्वादिभिर्यथा।  
 "उन्मुक्तकञ्चुकतयेयमुदारकान्तिः  
   शस्त्रीव शम्बररिपोरपनीतकोशा।  
 रक्तावगुण्टनपटोरचितापिधाना  
   सन्ध्याम्बुवाहकलितेव शशाङ्करेखा ॥ "  
 बहवस्तत्प्रकाराः स्युस्तेषामन्यत्र विस्तरः।21 ॥  
 एकत्वं रूपकं यत्स्यादुपमानोपमेययोः।  
 रूपकं नाम तच्चापि बहुभेदयुतं यथा ॥ 22 ॥  
 "मन्दस्मितं मधुरमञ्जुमुखं सरोजं  
   मन्दारदाममहितं ननु बाहुयुग्मम्।  
 पुण्याहपूर्णकलशौ पृथुलौ स्तनौ ते  
 पुण्यायितानि हि कटाक्षनिरीक्षणानि ॥ "  
 सुबन्तं वा तिङन्तं वा पदमेकत्र सङ्गतम्।  
 सर्वोपकारकं स्याच्चेत्तदाहुर्दीपकं यथा ॥ 23 ॥  
 "अक्षं विक्षिपति ध्वजं विभजते मृद्गाति नद्धं गुणं  
    चक्रे चूर्णयति क्षिणोति तुरगान् रक्षःपतेः पक्षिराट्।  
 रुन्धे गर्जति तर्जयत्यभिभवत्यालम्बते ताडय-  
    त्याकर्षत्यपकर्षति प्रचलयत्यञ्चत्युदञ्चत्यपि ॥ "  
 "सञ्चारपूतानि दिगन्तराणि  
    कृत्वा दिनान्ते निलयाय गन्तुम्।  
 प्रचक्रमे पल्लवरागताम्रा  
 प्रभा पतङ्गस्य मुनेश्च धेनुः ॥ "  
 उक्तस्यानेकदोक्तिः स्यादावृत्तिः सा मता यथा।  
 "विश्वं जित्वा भवानद्य विहरत्यविरोधनैः।  
 विहरत्यप्सरोभिस्ते रिपुवर्गो दिवं गतः।"  
 आक्षेपः प्रतिषेधोक्तिः कालधर्मादिनात्मना ॥ 24 ॥  
 आक्षेप्याणामनन्तत्वादाक्षेपोऽपि तथा यथा।  
 "कस्तूरीतिलकं फाले बाले मा कुरु मा कुरु।  
 अद्य साम्यं भजामीति जृम्भते शशलाञ्छनः ॥ "  
 प्रस्तुतार्थस्य सिद्ध्यर्थं विन्यासोऽर्थान्तरस्य यः ॥ 25 ॥  
 असावर्थान्तरन्यासो भिद्यते बहुधा यथा।  
 "आतपे धृतिमता सह वध्वा  
   यामिनीविरहिणा विहगेन।  
 सेहिरे न किरणा हिमरश्मेः  
    दुःखिते मनसि सर्वमसह्यम् ॥ "  
 शब्दे प्रातीतिके वापि सादृश्यं यत्र वस्तुनोः ॥ 26 ॥  
 तयोर्यद्भेदकथनं व्यतिरेको मतो यथा।  
 "अभिन्नवेलौ गम्भीरावम्बुराशिर्भवानपि।  
 असावञ्जनसङ्काशस्त्वं तु चामीकरद्युतिः ॥ "  
 "हीना दानगुणेन हेमवलयैस्त्यक्ता गता विभ्रमैः  
    भूयस्त्वत्परिभूतिसंशयवती मध्येजलं संश्रिता।  
 किञ्चैतत्कुचकुम्भयुग्मविलसत्क्षौमापिधानोज्झिता  
    बाले बालमृणालिका कथमियं त्वद्बाहुवल्लीसमा ॥ "  
 स्वकारणं निराकृत्य कारणान्तरकल्पकम् ॥ 27 ॥  
 विभावना स्वभावो वा विभाव्यो यत्र सा यथा।  
 "असम्भृतं मण्डनमङ्गयष्टे  
   रनासवाख्यं करणं मदस्य।  
 कामस्य पुष्पव्यतिरिक्तमस्त्रं  
   बाल्यात्परं साऽथ वयः प्रपेदे ॥ "  
 "अनञ्जितासिता दृष्टिर्भ्रूरनावर्जिता नता  
 अरञ्जितोऽरुणश्चायमधरस्तव सुन्दरि! ॥ "  
 वस्तुकिञ्चिदभिप्रेत्य तत्तुल्यस्यान्यवस्तुनः ॥ 28 ॥  
 उक्तिः सङ्क्षेपरूपत्वात्सा समासोक्तिरिष्यते।  
 अन्यापदेश इत्यासीन्नामान्यच्चोच्यते यथा ॥ 29 ॥  
 "मुग्धे! यथा कलयसे मृगतृष्णिकाम्भः  
    तद्विद्धि तामरसनेत्रि! तटाकवारि।  
 अस्मिन्यथेष्टमवगाह्य सुखं विहृत्य  
    चिन्तां परां कुरु चिराय विमुञ्च तापम् ॥ "  
 विवक्षितार्थविषये लोकवृत्तातिशायिनी।  
 उक्तिस्त्वतिशयोक्तिः स्यादनुद्वेगकरी यथा ॥ 30 ॥  
 "यदगारघटाट्टकुट्टिमस्रवदिन्दूपलतुन्दिलापगा।  
 मुमुचे न पतिव्रतौचिती प्रतिचन्द्रोदयमभ्रगङ्गया ॥ "  
 यथार्थस्यान्यथावलुप्तिरुत्प्रेक्षा साभिधीयते।  
 मन्ये शङ्के ध्रुवं प्रायो नूनमित्यादिभिर्यथा ॥ 31 ॥  
 "यदेतस्मिन्निन्दौ जलदलवलीलां प्रकुरुते  
   तदाचष्टे लोकः शश इति न मां तु प्रति तथा।  
 ?0अहं त्विन्दुं मन्ये त्वदरिविरहाक्रान्ततरुणी  
?0   कटाक्षोल्कापातव्रणकिणकलङ्काङ्किततनुम् ॥ "  
 इवशब्दः क्रियायोगे तूत्प्रेक्षाव्यञ्जको यथा।  
 "अयोध्यापुरनारीणां मुखसौन्दर्यलिप्सया।  
 सरोजानि सरोमध्ये चरन्तीव चिरं तपः ॥ "  
 कारकं वा ज्ञापकं वा हेतुर्यत्र विशेषणम् ॥ 32 ॥  
 निर्वर्त्ये वा विकार्ये वा प्राप्ये वा कारकं यथा ।  
 "अयमान्दोलितप्रौढचन्दनद्रुमपल्लवः ।  
 उत्पादयति लोकस्य प्रीतिं दक्षिणमारुतः ॥ "  
 "एष ते विद्रुमच्छायो मरुमार्ग इवाधरः।  
 करोति कस्य नो मुग्धे पिपासाव्याकुलं मनः।"  
 "मानयोग्यां करोमीति प्रियस्थाने स्थितां सखीम्।  
 बाला भ्रूभङ्गजिह्माक्षी पश्यति स्फुरिताधरम् ॥ "  
 "अवध्यैरिन्दुपादानामसाध्यैश्चन्दनाम्भसाम्।  
 देहोष्मभिस्सुबोधं ते सखि! कामातुरं मनः ॥ "  
 भावाभावादिभेदेन हेतुभेदास्त्वनेकशः ॥ 33 ॥  
 इङ्गिताकारलक्ष्योऽर्थः सौक्ष्म्यात् सूक्ष्म इति स्मृतः।  
 "पथि पथिकवधूभिस्सादरं पृच्छ्यमाना  
   कुवलयदलनीलः कोऽयमार्ये! तवेति।  
 स्मितविकसितगण्डं व्रीडविभ्रान्तनेत्रं  
   मुखमवनमयन्ती स्पष्टमाचष्ट सीता ॥ "  
 वचसा चेष्टयाऽर्थस्य गोपनं वा प्रकाशनम् ॥ 34 ॥  
 लेशमेके विदुर्निन्दां स्तुतिं वा लेशतो यथा।  
 "निःशेषच्युतचन्दनं स्तनतटं निर्मृष्टरागोऽधरो  
 नेत्रे दूरमनञ्जने पुलकिता तन्वी तवेयं तनुः।  
 मिथ्यावादिनि! दूति! बान्धवजनस्याज्ञातपीडागमे  
   वापीं स्नातुमितो गतासि न पुनस्तस्याधमस्यान्तिकम् ॥ "  
 "दर्भाङ्कुरेण चरणः क्षत इत्यकाण्डे  
   तन्वी स्थिता कतिचिदेव पदानि गत्वा।  
 आसीद्विवृत्तवदना च विमोचयन्ती  
   शाखासु वल्कलमसक्तमपि द्रुमाणाम् ॥ "  
 उद्दिष्टानां पदार्थानां क्रमेणैवानुदेशिभिः ॥ 35 ॥  
 सह संयोगकथनं क्रम इत्युच्यते यथा।  
 "हिमशिशिरवसन्तग्रीष्मवर्षाशरत्सु  
   स्तनतपनवनाम्भोहर्म्यगोक्षीरपानैः।  
 सुखमनुभव राजंस्त्वद्विषो यान्तु नाशं  
   दिवसकमललज्जाशर्वरीरेणुपङ्कैः ॥ "  
 प्रेयः प्रियतरालापैः प्रेमादिख्यापनं यथा ॥ 36 ॥  
 "अवैमि पूतमात्मानं द्वयेनैव द्विजोत्तमाः!  
 मूर्ध्नि गङ्गाप्रपातेन धौतपादाम्भसा च वः ॥ "  
 रसानामेव सर्वेषामुत्कर्षे रसवद्यथा।  
 "मलयपवनमन्दस्पन्दमानारविन्द-  
 प्रसरदलिविलासि प्रौढिपाटच्चराणाम्।  
 अधिगतिरहमेवालीकरोषस्पृशां स्या-  
   मलसवलदपाङ्गालोकितानाममुष्याः ॥ "  
 रसानामिह चान्येषामुत्कर्षस्तूह्यतां बुधैः ॥ 37 ॥  
 "अयं स रशनोत्कर्षी पीनस्तनविमर्दनः।  
 नाभ्यूरुजघनस्पर्शी नीवीविस्रंसनः करः ॥ "  
 अत्यहङ्कारवद्वाक्यमूर्जस्वीत्युच्यते यथा।  
 "क्षुद्राः सन्त्रासमेनं विजहत हरयो भिन्नशक्रेभकुम्भाः  
 युष्मद्गात्रेषु लज्जां दधति परममी सायकास्सम्पतन्तः।  
 सौमित्रे! तिष्ठ पात्रं त्वमपि न हि रुषो नन्वहं मेघनादः  
 किञ्चिद्भ्रूभङ्गलीलानियमितजलधिं राममन्वेषयामि ॥ "  
 इष्टमर्थमनाख्याय साक्षात्तस्यैव सिद्धये ॥ 38 ॥  
 यत्प्रकारान्तराख्यानं पर्यायोक्तं मतं यथा।  
 "त्वं मुग्धाक्षि! विनैव कञ्चुलिकया धत्से मनोहारिणीं  
   शोभामित्यभिधायिनि प्रियतमे तद्वेणिकासंस्पृशि।  
 शय्योपान्तनिविष्ठसस्मितवधूनेत्रोत्सवानन्दितो  
   निर्यातश्शनकैरलीकवचनोपन्यासमालीजनः ॥ "  
 किञ्चिदारभमाणस्य कार्यं दैववशात्पुनः ॥ 39 ॥  
 तत्साधनसमापत्तिः समाहितमिदं यथा।  
 "मानमस्या निराकर्तुं पादयोर्मे पतिष्यतः।  
 उपकाराय दिष्ट्यैतदुदीर्णं घनगर्जितम् ॥ "  
 तदुदात्तं यन्महत्त्वमाशयैश्वर्ययोर्यथा ॥ 40 ॥  
 "गुरोश्शासनमत्येतुं न शशाक स राघवः।  
 यो रावणशिरश्छेदकार्यभारेऽप्यविक्लवः ॥ "  
 "रत्नस्तम्भेषु सङ्क्रान्तैः प्रतिबिम्बशतैर्वृतः।  
 ज्ञातो लङ्केश्वरः कृछ्रादाञ्जनेयेन तत्त्वतः ॥ "  
 सत्यार्थापह्नवादन्यप्ररोहोऽपह्नुतिर्यथा।  
 "नेंयं निशा दिवस एव भवेत्कथं मे  
    निद्रान्यथा नयनयोर्युगलं न याति।  
 नायं शशी तपन एव तनोति ताप-  
    मुत्पात एव यदिमास्तु विभान्ति ताराः ॥ "  
 एकरूपमनेकार्थं श्लिष्टं बहुविधं यथा ॥ 41 ॥  
 "प्रौढपयोधरधारा  
    प्रावृण्मलिनाम्बरा प्रबाष्पधरा।  
 मानसगराजहंसा  
    मानवतीवाद्य भाति मदनार्त्ता ॥ "  
 गुणजातिक्रियादीनां यत्तु वैकल्यदर्शनम्।  
 विशेषदर्शनायैव विशेषोक्तिर्मता यथा ॥ 42 ॥  
 "धनुः पौष्पं मौर्वी मधुकरमयी चञ्चलदृशां  
    दृशां कोणो बाणः सुहृदपि जडात्मा हिमकरः।  
 तथाप्येकोऽनङ्गस्त्रिभुवनमपि व्याकुलयति  
    क्रियासिद्धिस्स्त्वे भवति महतां नोपकरणे ॥ "  
 यत्प्रसिद्धगुणस्साम्यकथनं यस्य कस्यचित्।  
 स्तुत्या वा निन्दया तुल्ययोगिता सा मता यथा ॥ 43 ॥  
 "यमः कुबेरो वरुणः सहस्राक्षो भवानपि।  
 विभ्रत्यनन्यविषयां लोकपाल इति श्रुतम् ॥ "  
 "सङ्गतानि मृगाक्षीणां तटिद्विलसितानि च ।  
 क्षणद्वयं न तिष्ठन्ति घनारब्धान्यपि स्वयम् ॥ "  
 उक्तैः स्ववाक्यैः यः कश्चिद्विरुद्धार्थः प्रतीयते।  
 विरोध इति विज्ञेयस्सोऽपि नानाविधो यथा ॥ 44 ॥  
 "मृणालबाहु रम्भोरु पद्मोत्पलदलेक्षणम्।  
 अपि ते रूपमस्माकं तन्वि तापाय कल्पते ॥ "  
 अप्रस्तुतस्तुतिः सा स्यादप्रकाण्डेऽपि या स्तुतिः।  
 सेवादिक्लेशनिर्विण्णमानसेन कृता यथा ॥ 45 ॥  
 "मन्दिरमरविन्दकुटी बिसमशनं शयनमम्बुजदलानि।  
 कल्लोला हिन्दोला मरालयूनोस्तपांसि भूयांसि ॥ "  
 यदि निन्दन्निव स्तौति व्याजस्तुतिरसौ मता।  
 "कीर्तिस्ते दयिता तदीयजठरे लोकत्रयं वर्तते  
   तस्मात्त्वं जगतां पिता पितृधनं तेनार्थिनां त्वद्धनम्।  
 त्यागं ते जगदेकमल्लनृपते त्यागं न मन्यामहे  
   कस्त्यागः स्वकुटुम्बपोषणविधावर्थव्ययं कुर्वतः ॥ "  
 अर्थान्तरमुपन्यस्य किञ्चित्तत्सदृशं यदि ॥ 46 ॥  
 सदसद्वा निदर्श्येत निदर्शनमिदं यथा।  
 "अणुमपि परकीयं हन्त! सन्तो नयन्ते  
   गुणमधिकमनोज्ञं तद्धि तेषां स्वभावः।  
 सरसिजकुहरान्तः पत्रमात्रप्रभूतं  
   परिमलमपि वाताः किं न विस्तारयन्ति ॥ "  
 "दुर्जनः परिहर्तव्यो धीमता सख्यवैरयोः।  
 श्वा भवत्यपकाराय लिहन्नपि दशन्नपि ॥ "  
 सहोक्तिः सह भावानां वस्तूनां कथनं यथा ॥ 47 ॥  
 दिगन्तमगमत्तस्य कीर्तिः प्रत्यर्थिभिः सह।  
 सह दीर्घा मम श्वासैरिमास्सम्प्रति रात्रयः ॥ 48 ॥  
 पांण्डुराश्च ममैवाङ्गैः सह ताश्चन्द्रभूषणाः।  
 काम्भोजास्समरे सोढुं तस्य वीर्यमनीश्वराः ॥ 49 ॥  
 गजालानपरिक्लिष्टैरङ्कोलैः सार्धमानताः।  
 अर्थानां यो विनिमयः परिवृत्तिस्तु सा यथा ॥ 50 ॥  
 "क्रयविक्रयदक्षस्ते स्वङ्गो भूपाल वैरिणाम्।  
 हृत्वा भूमण्डलं दत्ते रम्भायाः कुचमण्डलम् ॥ "  
    आशीर्नामाभिलषिते वस्तुन्याशंसनं यथा।  
 "सव्यार्धजानिः सनकादिवन्द्यः  
   स्फुरल्ललाटः कमलारिजूटः।  
 मुदे स देवोऽस्तु मुमुक्षुमृग्यः  
   श्रीकण्ठनाथः श्रितवत्सलो वः ॥ "  
 रोषात्प्रियवदुक्तिर्या वक्रोक्तिः कथ्यते यथा ॥ 51 ॥  
 "साधु दूति! पुनः साधु कर्तव्यं किमतः परम्।  
 यन्मदर्थे विलूनासि दन्तैरपि नखैरपि ॥ "  
 नानालङ्कारसंयोगात्सङ्करः कथ्यते यथा।  
 "आक्षिपन्त्यरविन्दानि मुग्धे! तव मुखश्रियम्।  
 कोशदण्डसमग्राणां किमेषामस्ति दुष्करम् ॥ "  
 दिङ्मात्रमत्र कथितं सङ्ग्रहत्वान्न विस्तृतिः ॥ 52 ॥  
 अथ प्रमाणालङ्काराः कथ्यन्ते साम्प्रतं क्रमात्।  
 प्रत्यक्षमेकं चार्वाकाः काणादास्सौगताः पुनः ॥ 53 ॥  
 अनुमानं च तच्चाथ साङ्ख्याः शाब्दं च ते अपि।  
 न्यायैकदेशिनोऽप्येवमुपमानं च केचन ॥ 54 ॥  
 अर्थापत्त्या सहैतानि चत्वार्याह प्रभाकरः।  
 अभावषष्ठान्येतानि भाट्टवेदान्तिनस्तथा ॥ 55 ॥  
 सम्भवैतिह्ययुक्तानि तानि पौराणिका जगुः।  
 इन्द्रियाणामर्थयोगे यज्ज्ञानमुपजायते ॥ 56 ॥  
 तत्प्रत्यक्षं समाख्यातं मनसा चेन्द्रियाणि षट्।  
 प्रत्यक्षं द्विविधं निर्विकल्पकं सविकल्पकम् ॥ 57 ॥  
 नामादिभिर्विशिष्टार्थविषयं सविकल्पकम्।  
 अवशिष्टार्थविषयं प्रत्यक्षं निर्विकल्पकम् ॥ 58 ॥  
 इन्द्रियोत्पन्नविज्ञानं प्रत्यक्षालङ्कृतिर्यथा।  
 "क्रान्तकान्तवदनप्रतिबिम्बे  
   भग्नबालसहकारसुगन्धौ।  
 स्वादुनि प्रणुदितालिनिशीथे  
   निर्ववार मधुनीन्द्रियवर्गः ॥ "  
 निवृत्तिर्मनसो वृत्तिरिन्द्रियैरपनीयते ॥ 59 ॥  
 हेतुना हेतुमज्ज्ञानमनुमानं तदुच्यते।  
 दृष्टं सामान्यतो दृष्टमिति चास्य विधाद्वयम् ॥ 60 ॥  
 पूर्वं प्रत्यक्षयोग्यार्थमन्यार्थमितरद्यथा।  
 "चूर्णबभ्रुललितस्रगाकुलं  
   छिन्नमेखलमलक्तकाङ्कितम्।  
 उत्थितस्य शयनं विलासिनः  
   तस्य विभ्रमरतान्यवेदयत् ॥ "  
 "परिरम्भपरं निजं निरुन्धे  
   करयोः केवलमेव कर्म कान्तम्।  
 पुलकैः पुनरुच्यते भवत्याः  
   पुर एव स्फुटमायताक्षि भावः ॥ "  
 यथार्थदर्शिनः पुंसो यथादृष्टार्थवादिनः ॥ 61 ॥  
 उपदेशः परार्थो यः आगमः स मतो यथा।  
 परापकारनिरतैर्दुर्जनैः सह सङ्गतिः ॥ 62 ॥  
 वदामि तत्त्वं भवतो न विधेया कदाचन।  
 सादृश्यात्सदृशज्ञानमुपमानमिहोच्यते ॥ 63 ॥  
 अनुभूतार्थमननुभूतार्थं द्विविधं यथा।  
 "अपि तुरगसमीपादुत्पतन्तं मयूरं  
    न स रुचिरकलापं बाणलक्षीचकार।  
 सपदि गतमनस्कश्चित्रमाल्यानुकीर्णे  
    रतिविगलितबन्धे केशपाशे प्रियायाः ॥ "  
 "तां रोहिणीं विजानीहि ज्योतिषामत्र मण्डले।  
 समूहस्तारकाणां यः शकटाकारमाश्रितः ॥ "  
 दृष्टः श्रुतोपि यो वार्थः स्वस्यैवानुपपत्तितः ॥ 64 ॥  
 प्रसूतेऽर्थान्तरे बुद्धिं साऽर्थापत्तिर्मता यथा।  
 निर्णेतुं शक्यमस्तीति मध्यं तव नितम्बिनि ॥ 65 ॥  
 अन्यथा नोपपद्येत पयोधरभरस्थितिः।  
 "रुचिधाम्नि भर्तरि भृशं विमलाः  
  परलोकमभ्युपगते विविशुः।  
 ज्वलनं त्विषः कथमिवेतरथा  
  सुलभोन्यजन्मनि स एव पतिः ॥ "  
 अर्थस्याविद्यमानत्वमभाव इति कथ्यते ॥ 66 ॥  
 प्रागभावोऽथ प्रध्वंसश्चान्योन्याभाव एव च।  
 अत्यन्ताभाव इत्येवं चतुर्धा भिद्यते यथा ॥ 67 ॥  
 "अन्यभ्यासेन विद्यानामसंसर्गेण धीमताम्।  
 अनिग्रहेण चाक्षाणां व्यसनं जायते नृणाम् ॥ "  
 "धृतिरस्तमिता रतिश्च्युता  
   विरतं गेयमृतुर्निरुत्सवः।  
 गतमाभरणप्रयोजनं  
   परिशून्यं शयनीयमद्य मे ॥ ।"  
 कर्णोत्पलं न चक्षुस्ते न चक्षुः श्रवणोत्पलम्।  
 इति जानन्नपि मनो मन्यते दीर्घनेत्रताम् ॥ 68 ॥  
 "सव्यापसव्यत्यजनाद्द्विरुक्तैः  
   पञ्चेषुबाणैः पृथगार्जितासु।  
 दशासु शेषा खलु तद्दशाया  
   तया नभः पुष्यतु कोरकेण ॥ "  
 आढकं सम्भवेद्द्रोणे सहस्रेपि शतं यथा।  
 आहुरेवं विधं ज्ञानं सम्भवं मुनयो यथा ॥ 69 ॥  
 "ये नाम केचिदिह नः प्रथयन्त्यवज्ञां  
    जानन्ति ते किमपि तान् प्रति नैष यत्नः।  
 उत्पत्स्यते मम तु कोऽपि समानधर्मा  
     कालोह्ययं निरवधिर्विपुला च पृथ्वी ॥ "  
 प्रवादपारम्पर्यं यदनिर्दिष्टप्रवक्तृकम्।  
 ऐतिह्यमिति विज्ञेयं प्रमाणं पण्डितैर्यथा ॥ 70 ॥  
 "यासि भीरु ननु तत्र निशीथे  
   ध्वान्तरुद्धदशदिक्प्रविभागे।  
 वर्त्मनीह वटभूरुहि यक्ष-  
    स्तिष्ठतीति न जना विचरन्ति ॥ "  
 नानाविधालङ्कृतिहृद्यवर्णां कन्यामिवैतां कवितां वृणीष्व।  
 अस्यां यशः सन्ततिवृद्धिरस्तु विवेकविद्याधर मन्मभूप ॥ 71 ॥  
 इत्यमृतानन्दयोगीन्द्रविरचितेऽलङ्कारसङ्ग्रहे अलङ्कारनिर्णयो नाम पञ्चमः  
 परिच्छेदः ॥  








॥ षष्ठः परिच्छेदः ॥  
 अथ दोषाः प्रकीर्त्यन्ते पदानां प्रथमं क्रमात्।  
 श्रुतिकट्वसमर्थं च च्युतसंस्कृत्यवाचकम् ॥ 1 ॥  
 निरर्थकं चाप्रयुक्तमश्लीलं ग्राम्यमेव च ।  
 नेयार्थानुचितार्थे च सन्दिग्धं क्लिष्टमेव च ॥ 2 ॥  
 अविमृष्टविधेयांशं विरुद्धमतिकृत्तिथा।  
 अप्रतीतमथैतेषां क्रमाल्लक्षणमुच्यते ॥ 3 ॥  
 परुषाक्षरविन्यासं श्रुतिकट्विष्यते यथा।  
 "अनङ्गमङ्गलगृहापाङ्गभङ्गितरङ्गितैः।  
 आलिङ्गितः स तन्वङ्ग्या कार्तार्थ्यं लभते कदा ॥ "  
 अत्र कार्तार्थ्यमिति यत्पदं श्रुतिकटूच्यते ॥ 4 ॥  
 असमर्थमभिप्रेतं यद्वक्तुं न क्षमं यथा।  
 "तीर्थान्तरेषु स्नानेन समुपार्जितसत्कृतिः।  
 सुरस्रोतस्विनीमेष हन्ति सम्प्रति सादरम् ॥ "  
 हन्तीति हिंसागत्यर्थोऽप्यसमर्थो गताविह ॥ 5 ॥  
 शास्त्रोक्तलक्षणापेतं च्युतसंस्कृति तद्यथा।  
 "एतन्मन्दविपक्वतिन्दुकफलश्यामोदरापाण्डर-  
   प्रान्तं हन्त पुलिन्दसुन्दरकरस्पर्शक्षमं लक्ष्यते।  
 तत्पल्लीपतिपुत्रि कुञ्जरकुलं कुम्भाभयाभ्यर्थना  
   दीनं त्वामनुनाथते कुचयुगं पत्रावृतं मा कृथाः ॥ "  
 न याच्नार्थे नाथते स्यादाशिष्येवात्मने पदम् ॥ 6 ॥  
 अवाचकं न यत्रार्थे प्रयुक्तं वक्ति तद्यथा।  
 "अवन्ध्यकोपस्य निहन्तुरापदां  
    भवन्ति वश्याः स्वयमेव देहिनः।  
 अमर्षशून्येन जनस्य जन्तुना  
    न जातहार्देन न विद्विषादरः ॥ "  
 जीवसाधारणं जन्तुपदं नो दातृवाचकम् ॥ 7 ॥  
 निरर्थकं भवेत्पादपूरणैकफलं यथा।  
 "बिभर्ति यश्च देहार्धे प्रियामिन्दुं हि मूर्धनि।  
 स वै देवः खलु त्वां तु पुनातु मदनान्तकः ॥ "  
 च वै हीत्यादि शब्दानामर्थस्यार्थो न विद्यते ॥ 8 ॥  
 आम्नातमप्यप्रयुक्तं कविभिर्नादृतं यथा ॥  
 "यथाऽयं दारुणाचारः सर्वथैव विभाव्यते।  
 तथा मन्ये दैवतोऽस्य पिशाचो राक्षसोऽपि वा ॥ "  
 पुंसि दैवतशब्दोऽयं कविभिर्न प्रयुज्यते ॥ 9 ॥  
 येनासभ्यः पदेनार्थो द्योत्यतेऽश्लीलमीरितम्।  
 जुगुप्साऽमङ्गलव्रीडाव्यञ्जकत्वात्त्रिधा यथा ॥ 10 ॥  
 "लीलातामरसाहतोऽन्यवनितानिःशङ्कदष्टाधरः  
   कश्चित्केसरदूषितेक्षण इव व्यामील्य नेत्रे स्थितः।  
 मुग्धा कुड्मलिताननेन ददती वायुं स्थिता तस्य सा  
    भ्रान्त्या धूर्ततयाथवा नतिमृते तेनानिशं चुम्बिता ॥ "  
 अत्राननेन ददती वायुं सेति जुगुप्सितम्।  
 "मृदुपवनविभिन्नो मत्प्रियाया विनाशात्  
   घनरुचिरकलापो निस्सपत्नोद्य जातः।  
 रतिविगलितबन्धे केशपाशे सुकेश्याः  
   सतिकुसुमसनाथे कं हरेदेष बर्ही ॥ "  
 मत्प्रियाया विनाशादित्येतत्पदममङ्गलम् ॥ 11 ॥  
 "साधनं सुमहद्यस्य यन्नान्यस्य विलोक्यते।  
 तस्य धीशालिनः कोऽन्यः सहेतारालितां भ्रुवम् ॥ "  
 अत्र साधनशब्दोऽयं व्रीडोत्पत्तिकरो मतः।  
 ग्रामीणयोग्यं यद्ग्राम्यं निन्द्यं नागरिकैर्यथा ॥ 12 ॥  
 "राकाविभावरीकान्तसङ्क्रान्तद्युति ते मुखम्।  
 तपनीयशिलाशोभा कटिश्च हरते मनः ॥ "  
 कटिशब्दोऽत्र गोप्याङ्गवाचकत्वेन गर्ह्यते।  
 नेयार्थं यदसामर्थ्याद्दूरार्थद्योतकं यथा ॥ 13 ॥  
 "शरत्कालसमुल्लासिपूर्णिमाशर्वरीप्रियम्।  
 करोति ते मुखं तन्वि चपेटापातनातिथिम् ॥  
 चपेटशब्दः सामर्थ्यान्नाभिधत्ते जयं त्विह।  
 तदेवानुचितार्थं स्याद्यस्यार्थोऽनुचितो यथा ॥ 14 ॥  
 "तपस्विभिर्या सुचिरेण लभ्यते  
   प्रयत्नतः सत्रिभिरिष्यते च या।  
 प्रयान्ति तामाशु गतिं मनस्विनो  
 रणाश्वमेधे पशुतामुपागताः ॥ "  
 व्यनक्तयुक्तं पशुपदं शूरे कातरतामिह।  
 विवक्षितार्थादन्यच्च सन्दिग्धं द्योतयेद्यथा ॥ 15 ॥  
 "आलिङ्गितस्तत्र भवान् सांपराये जयश्रियम्।  
 आशीः परम्परां वन्द्यां कर्णे कृत्वा कृपां कुरु ॥ "  
 अत्र वन्द्यामिति पदं बन्दीकृतनमस्ययोः।  
 क्लिष्टं व्यवहितार्थस्य द्योतकं स्यात्पदं यथा ॥ 16 ॥  
 "अत्रिलोचनसम्भूतज्योतिरुद्गमभासिभिः।  
 सदृशं शोभतेऽत्यर्थं भूपाल तव चेष्टितम् ॥ "  
 अत्रिलोचनसम्भूतश्चन्द्रस्तज्ज्योतिरुद्गमात्।  
 भासीनिकुमुदानीति क्लिष्टत्वं व्यवधानतः ॥ 17 ॥  
 अभिमृष्टविधेयांशं प्राधान्याद्येन तद्यथा।  
 स्रस्तं नितम्बादवलम्बमानां  
   मुहुर्मुहुः केसरदामकाञ्चीम्।  
 न्यासीकृतां स्थानविदा स्मरेण  
   मौर्वीद्वितीयामिव कार्मुकस्य ॥ "  
 प्राधान्येनात्र निर्दिष्टो विधेयांशो द्वितीयया ॥ 18 ॥  
 इष्टान्यदुष्टधीकारी विरुद्धमतिकृद्यथा ॥  
 "सुधाकरकराकारविशारदविचेष्टितः।  
 अकार्यमित्रमेकोऽसौ तस्य किं वर्णयामहे ॥ "  
 प्रयोजनं विना मित्रमित्यत्रार्थे विवक्षिते ॥ 19 ॥  
 अकार्ये मित्रमित्यन्यो विरुद्धार्थः प्रतीयते।  
 शास्त्रमात्रप्रसिद्धार्थमप्रतीतं मतं यथा ॥ 20 ॥  
 "सम्यञ्ज्ञानमहाज्योतिर्दलिताशयताजुषः।  
 विधीयमानमप्येतन्न भवेत् कर्मबन्धनम् ॥ "  
 अत्राशयपदं वासनार्थमागमसिद्धिमत्।  
 दोषान् पदैकदेशेषु यथायोग्यं वदाम्यहम् ॥ 21 ॥  
 "अलमतिचपलत्वात् स्वप्नमायोपमत्वा-  
   त्परिणतिविरसत्वात्सङ्गमेनाङ्गनायाः।  
 वयमिति शतकृत्वः तत्त्वमालोचयाम-  
   स्तदपि न हरिणाक्षीं विस्मरत्यन्तरात्मा ॥ "  
 त्वप्रत्ययस्य बाहुल्यादिह श्रुतिकटूच्यते।  
 "आदावञ्जनपुञ्जलिप्तवपुषां श्वासानिलोल्लासित-  
    प्रोत्सर्पद्विरहानलेन च ततः सन्तापितानां दृशाम्।  
 सम्प्रत्येव निषेकमश्रुपयसा देवस्य चेतोभुवो  
    भिल्लानामिव पानकर्म कुरुते कामं कुरङ्गेक्षणा ॥ "  
 निरर्थकं बहुत्वं स्याद्दृशामित्येकयोषितः ॥ 22 ॥  
 फलस्याकर्तृगामित्वाद् कृञश्चाप्यात्मने पदम् ॥  
 "यः पूयते सुरसरिन्मुखतीर्थसार्ध-  
   स्नानेन शास्त्रपरिशीलनकीर्तनेन।  
 सौजन्यमान्यजनिरूर्जितमार्जितानां  
   सोऽयं दृशोः पतति कस्यचिदेव पुंसः ॥ "  
 पूयेत्यत्र जुगुप्सार्थमश्लीलमवगम्यते ॥ 23 ॥  
 "अभिप्रेतार्थसिद्ध्यर्थं पूजितो यः सुरैरपि।  
 सर्वविघ्नच्छिदे तस्मै गणाधिपतये नमः ॥ "  
 प्रेतेत्यत्रामङ्गलाश्लीलमत्र श्लोकेऽवगम्यते।  
 "कस्मिन्कर्मणि सामर्थ्यमस्य नोत्तपते तराम्।  
 अयं साधुचरस्तस्मादञ्जलिर्बध्यतामिह ॥ "  
 भूतपूर्वे चरट्त्वत्र साधुचारीति संशयः ॥  
 "किमुच्यतेऽस्य भूपालमौलिमालामहामणेः।  
 सुदुर्लभं वचोबाणैस्तेजो यस्य विभाव्यते ॥ "  
 वचः शब्देन गीः शब्दो लक्ष्यतेऽत्रेत्यवाचकम् ॥ 24 ॥  
 प्रतिकूलवर्णमुपहतलुप्तविसर्गं विसन्धिहतवृत्तम्।  
 न्यूनाधिककथितपदं पतत्प्रकर्षं समाप्तपुनरात्तम् ॥ 25।  
 अर्थान्तरैकवाचकमभवन्मतयोगमनभिहितवाच्यम्।  
 अपदस्थपदसमासं सङ्कीर्णं गर्भितं प्रसिद्धिहतम् ॥ 26 ॥  
 भग्नप्रक्रममक्रमममतपदार्थं रसच्युतं च तथा।  
 अप्रस्तुतार्थमित्यपि भवन्ति वाक्येष्वमी दोषाः ॥  
 प्रतिकूलवर्णमेतद्रसानुकूलाक्षरं न यद्धि तथा ॥ 27 ॥  
 "अकुण्ठोत्कण्ठया पूर्णमाकण्ठं कलकण्ठि! माम्।  
 कम्बुकण्ठ्याः क्षणं कण्ठे कुरु कण्ठार्थिमुद्धर ॥ "  
 शृङ्गारे टादीनां कठिनानां नानुकूल्यमस्तीह।  
 उत्वौत्वे यत्र कृते लुप्तो वा स्याद्विसर्जनीयश्च।  
 उपहतलुप्तविसर्गं दुष्टं तद्वाक्यमामनन्ति यथा ॥ 28 ॥  
 "धीरो विनीतो निपुणो वराकारो नृपोऽत्रसः।  
 यस्य भृत्या बलोत्सिक्ता भक्ता बुद्धिप्रभाविताः ॥ "  
 उपहततामाद्यार्धे याति विसर्गः परेण लुप्तत्वम्।  
 वैरूप्यं विश्लेषोऽश्लीलत्वं कष्टता च सन्धेः स्युः ॥ 29 ॥  
 दोषास्तत्तद्वाक्यं विसन्धि विबुधाः क्रमाद्वदन्ति यथा।  
 "राजन् विभान्ति भवतश्चरितानि तानि  
   इन्दोर्द्युतिं दधति यानि रसातलेऽन्तः।  
 धीदोर्बले अतितते उचितानुवृत्ती  
   आतन्वती विजयसम्पदमेत्य भातः ॥ "  
 सकृदेवहितेऽत्र दोषे विहितेऽप्यसकृच्च भवति वैरूप्यम् ॥ 30 ॥  
 "तत उदित उदारहारि -  
    द्युतिरुच्चैरुदयाचलादिवेन्दुः।  
 निजवंश उदात्तकान्तकान्ति-  
    र्बत! मुक्तामणिवच्चकास्त्यनर्घः ॥ "  
 अत्र विहितेऽपि दोषो विश्लेषस्त्वसकृदेव विज्ञेयः।  
 "विद्यामभ्यसतो रात्रावेति या भवतः प्रिया।  
 वनिता गुह्यकेशानां कथं ते पेलवं वनम् ॥ "  
 सन्धावश्लीलत्वं दोषोऽत्र विवेकशालिभिर्ज्ञेयः ॥ 31 ॥  
 "उर्व्यसावत्र तर्वाली सर्वर्तौ चार्ववस्थितिः।  
 नात्र प्रयुज्यते गन्तुं शिरो नमय तन्मनाक् ॥ "  
 इह कष्टत्वं सन्धेः क्लिष्टतया कथ्यते सकृद्दोषः।  
 अयथात्वं गुरुलघ्वोः वर्णानां यत्र हीनताधिक्ये ॥ 32 ॥  
 भग्नच्छन्दोवाक्यं हतवृत्तं चेति तद्वदन्ति यथा।  
 "कामेन पञ्चापि बाणा विमुक्ता  
   मृगेक्षणास्वित्ययथागुरुत्वम्।  
 मदनबाणाः निशिताः पतन्ति  
   वामेक्षणास्वित्ययथालघुत्वम् ॥ "  
 इन्दुपादाः शिशिराः स्पृशन्तीत्यूनवर्णता।  
 स कारस्य किसलयान्न्यार्द्राणीत्याधिकाक्षरम् ॥ 33 ॥  
 पादान्ते मध्ये वा यतिर्विरामोऽस्य भग्नतात्र यथा।  
 "आदित्यस्य महति वंशे जातो नृपतिरेष धनकीर्तिः।  
 भूरिदयालङ्कारः प्रभूतगुणवत्सलो जयत्यवनौ ॥ "  
 येन विना यद्वाक्यं न्यूनं तन्न्यूनपदमुशन्ति यथा ॥ 34 ॥  
 "तथाभूतां दृष्ट्वा नृपसदसि पाञ्चालनया  
   वने व्याधैः सार्धं सुचिरमुषितं वल्कलधरैः।  
 विराटस्यावासे स्थितमनुचितारम्भनिभृतं  
    गुरु खेदं खिन्ने मयि भजति नाद्यापि कुरुषु ॥ "  
 अस्माभिरिति विशेष्याभावादिह वाक्यमभिहितं न्यूनम्।  
 यदभावादपि पूर्णं वाक्यं तेनाधिकपदमत्र यथा ॥ 35 ॥  
 "स्फुटिकाकृतिनिर्मलः प्रकामं  
   प्रतिसङ्क्रान्तनिशातशास्त्रतत्त्वः।  
 अविरुद्धसमन्वितोक्तियुक्तिः।  
   प्रतिमल्लास्तमयोदयः स कोऽपि ॥ "  
 आकृतिपदेन वाक्यं विनापि सम्पूर्णमेव भवतीह।  
 कथितपदं यद्यस्मिन् पदस्य कथितस्य कथनमेव यथा ॥ 36 ॥  
 "अधिकतरलतल्पं कल्पितस्वापलीला  
   परिमिलननिमीलत्पाण्डिमा गण्डपाली।  
 सुतनु! कथय कस्य व्यञ्जयत्यञ्जसैव  
   स्मरनरपतिलीलायौवराज्याभिषेकम् ॥ "  
 लीलेति पूर्वकथितं पुनरपि लीलेति कथितमेतस्मिन्।  
 यस्मिन्नधः प्रकृष्टं पतत्प्रकर्षं तदामनन्ति यथा ॥ 37 ॥  
 "कः कः कुत्र नर्घुर्घुरायितघुरी घोरो घुरेत्सूकरः  
    कः कः कं कमलाकरं विकमलं कर्तुं करी नोद्यतः।  
 के के कानि वनान्यरण्यमहिषा नोन्मूलयेयुर्यतः  
    सिंहीस्नेहविलासबद्धवसतिः पञ्चाननो वर्तते ॥ "   
 अत्र करिणः प्रकृष्टान्महिषाणामुपरिकीर्तनं कुरुते।  
 पुनरपि समाप्य कथितं समाप्तपुनरात्तमिति वदन्ति यथा ॥ 38 ॥  
 "क्रेङ्कारः स्मरकार्मुकस्य सुरतक्रीडापिकानां रवः  
    झङ्कारो रतिमञ्जरीमधुलिहां लीलाचकोरीध्वनिः।  
 तन्व्याः कञ्चुलिकापसारणभुजाक्षेपस्खलत्कङ्कण  
    क्वाणः प्रेम तनोतु वो नववयोलास्याय वेणुस्वनः ॥ "  
 अत्र समाप्तोऽप्यर्थः पुनरप्यादीयतेऽन्त्यपादान्त्ये।  
 अर्थान्तरैकवाचकमपरार्थगतैकवाचकं तु यथा ॥ 39 ॥  
 "मसृणचरणपातं गम्यतां भूः सदर्भा  
   विरचय सिचयान्तं मूर्ध्नि धर्मः कठोरः।  
 तदिति जनकपुत्री लोचनैरश्रुपूर्णैः  
   पथि पथिकवधूभिर्वीक्षिता शिक्षिता च ॥ "   
 इह तच्छब्दो हेतुः सिचयान्तं मूर्ध्नि विरचयेत्यत्र।  
 अभवन्मतयोगं तद्यत्र समासे पदं गुणीभूतम् ॥ 40 ॥  
 नान्यैः प्रधानभूतैर्लभते योगं प्रयोजनाय यथा।  
 "?Bचत्वारो वयमृत्विजः स भगवान् कर्मोपदेष्टा हरिः  
   सङ्ग्रामाध्वरदीक्षितो नरपतिः पत्नी गृहीतव्रता।  
 कौरव्याः पशवः प्रियापरिभवक्लेशोपशान्तिः फलं  
   राजन्योपनिमन्त्रणाय रसति स्फीतं यशो दुन्दुभिः ॥ "  
 सङ्ग्रामाध्वरशब्दः समासगो दोषभावमेत्यत्र ॥ 41 ॥  
 अनभिहितवाच्यमेतद्यत्र न वक्तव्यमभ्यधायि यथा।  
 "त्वयि निसर्गरतेः प्रियवादिनः  
   प्रणयभङ्गपराङ्मुखचेतसः।  
 कमपराधलवं मम पश्यसि  
   त्यजसि मानिनि! दासजनं यतः ॥ "  
 अत्रावश्यं वाच्यं पश्यस्यपराधलवमपीति पदम् ॥ 42 ॥  
 अस्थानस्थपदं तद्यत्रास्थाने स्थितं पदं हि यथा।  
 "लग्नः केलिकचग्रहश्लथजटालम्बेन निद्रान्तरे  
   मुद्राङ्कः शितिकन्धरेन्दुशकलेनान्तः कपोलस्थलम्।  
 पार्वत्या नखलक्ष्मशङ्कितसखीनर्मस्मितह्रीतया  
   प्रोन्मृष्टः करपल्लवेन कुटिला ताम्रच्छविः पातु वः ॥ "  
 कुटिलाताम्रच्छविरिति नखलक्ष्मेत्यादितः पुरा वाच्यम् ॥ 43 ॥  
 अस्थानस्थसमासं यत्रास्थाने समासशालि यथा।  
 "अद्यापि स्तनशैलदुर्गविषमे सीमन्तिनीनां हृदि  
    स्थातुं वाञ्छति मान एष धिगिति क्रोधादिवालोहितः।   
 प्रोद्यद्दूरतरप्रसारितकरः कर्षत्यसौ तत्क्षणात्  
    फुल्लत्कैरवकोशनिस्सरदलिश्रेणीकृपाणं शशि ॥ "  
 क्रुद्धोक्तावत्र कृतो न समासः किन्तु कविवचस्येव ॥ 44 ॥  
 सङ्कीर्णं यत्रेतरवाक्यपदानीतरत्र सन्ति यथा।  
 "किमिति न पश्यसि कोपं पादगतं बहुगुणं गृहाणेमम्।  
 ननु मुञ्च हृदयनाथं कण्ठे मनसस्तमोरूपम् ॥ "  
 अधिकस्पुटमितरेतरवाक्यपदानां मिथः प्रवेशोऽत्र ॥ 45 ॥  
 क्लिष्टत्वमेकवाक्ये वाक्यबहुत्वे तु भवति सङ्कीर्णम्।  
 गर्भितमितरद्वाक्यं वाक्यस्यैकस्य यत्र मध्येऽस्ति ॥ 46 ॥  
 "परापकारनिरतैर्दुर्जनैः सह सङ्गतिः।  
 वदामि भवतस्तत्त्वं न विधेया कदाचन ॥ "  
 वाक्यमिदमितरवाक्ये स्थितमिह भवतो वदामि तत्त्वमिति।  
 यत्र प्रसिद्धिहीनं प्रसिद्धियुतमुच्यते पदं तु यथा ॥ 47 ॥  
 "महाप्रलयमारुतक्षुभितपुष्कलावर्तक-  
   प्रचण्डघनगर्जितप्रतिरुतानुकारी मुहुः।  
 रवः श्रवणभैरवः स्थगितरोदसीकन्दरः  
   कृतोऽद्य समरोदधेरयमभूतपूर्वक्रमः ॥ "  
 रव इति शब्दविशेषणं शब्दमात्रे प्रसिद्धिभाग्भवति।  
 भग्नप्रक्रममुक्तं यत्र प्रक्रान्तरूपभङ्गः स्यात् ॥ 48 ॥  
 तदनेकधा विभेदैः प्रकृतिप्रत्ययमुखैः क्रमेण यथा।  
 "नाथे निशाया नियतेर्नियोगा-  
   दस्तं गते हन्त निशापि याता।  
 कुलाङ्गनानां हि दशानुरूपं  
   नातः परं भद्रतरं किमस्ति ॥ "  
 गत इति तु प्रक्रान्ते यातेति प्रकृतिरत्र भङ्गवती ॥ 49 ॥  
 "यशोऽधिगन्तुं सुखलिप्सया वा  
    मनुष्यसङ्ख्यामतिवर्तितुं वा।  
 निरुत्सुकानामभियोगभाजां  
    समुत्सुकेवाङ्कमुपैति सिद्धिः ॥ "  
 अत्र सुखलिप्सयेति प्रत्ययभङ्गो विविच्य विज्ञेयः।  
 अन्येऽप्यत्र ज्ञेयाः प्रत्ययभङ्गा न तु प्रपञ्च्यन्ते ॥ 50 ॥  
 यत्र विहितः क्रमः स्यादक्रममिति वाक्यमामनन्ति यथा।  
 "निर्माणस्थितिसंहारहेतवो जगतां मताः।  
 विष्णुस्त्रिलोचनाम्भोजयोनयः पालयन्तु वः ॥ "   
 परमेष्ठिहरिहरा इति वाच्ये भग्रः क्रमो भवत्यत्र ॥ 51 ॥  
 अमतपदार्थं यत्र प्रकृतविरुद्धार्थकथनमेव यथा।  
 "राममन्मथशरेण ताडिता  
   दुस्सहेन हृदये निशाचरी।  
 गन्धवद्रुधिरचन्दनोक्षिता  
   जीवितेशवसतिं जगाम सा ॥ "  
 प्रकृतरसेऽत्र विरुद्धं शृङ्गाररसस्य वर्णनं विहितम् ॥ 52 ॥  
 यत्र रसोऽस्ति न वाक्ये रसच्युतं तदिति कीर्तयन्ति यथा।  
 "एकपुच्छश्चतुष्पादः ककुद्मान् लम्बकम्बलः।  
 गोरपत्यं बलीवर्दो घासमत्ति सुखेन सः ॥ "  
 जातिरपि नीरसत्त्वान्नालङ्कारोऽस्य किं तु दोषत्वम् ॥ 53 ॥  
 अप्रस्तुतार्थमेतद्यत्नाप्रस्तुतनुतिः करोति यथा।  
 "तमालश्यामलं क्षारमत्यच्छमतिफेनिलम्।  
 पादेन लङ्घयामास हनूमानेष सागरम् ॥ "  
 नात्र श्यामलतादेः कथनं तत्रोपयोगि स्यात् ॥ 54 ॥  
 अर्थोऽपुष्टः कष्टो व्याहतपुनरुक्तदुष्क्रमग्राम्याः।  
 सन्दिग्धो निर्हेतुः प्रसिद्धिविद्याविरुद्धश्च ॥ 55 ॥  
 व्यर्थीकृतः सनियमा नियमविशेषाविशेषपरिवृत्ताः।  
 साकाङ्क्षोक्तविरुद्धोद्धत्यपुनः स्वीकृतोऽश्लीलः ॥  
 विध्यनुवादनिवृत्तः सहचरभिन्नोऽर्थदोषाः स्युः ॥ 56 ॥  
 विशेषणानामुक्तानां फलं यत्र न विद्यते।  
 विशेष्यपोषकत्वेन सोऽपुष्टार्थो मतो यथा ॥ 57 ॥  
 "अतिविततगगनसरणिप्रसरणपरिमुक्तविश्रमानन्दः।  
 मरुदुल्लासितसौरभकमलाकरहासकृद्रविर्जयति ॥ "  
 विमुक्तविश्रमानन्दौ पुष्यतो न रवेर्जयम्।  
 कष्टः कृच्छ्रेण विज्ञेयः शब्दसङ्क्षेपतो यथा ॥ 58 ॥  
 "कलशे निजहेतुदण्डजः  
    किमु चक्रभ्रमकारिता गुणः।  
 स तदुच्चकुचौ भवन् प्रभा-  
    झरचक्रभ्रममातनोति यत् ॥ "  
 अत्यन्तव्यवधानेन ज्ञायतेऽर्थोऽत्र नो हठात्।  
 अनादृतस्यैवोत्कर्षो वाक्ये स्याद्व्याहतो यथा ॥ 59 ॥  
 "जगति जयिनस्ते ते भावा नवेन्दुकलादयः  
   प्रकृतिमधुराः सन्त्येवान्ये मनो मदयन्ति ये।  
 मम तु यदियं याता लोके विलोचनचन्द्रिका  
   नयनविषयं जन्मन्येकः स एव महोत्सवः ॥ "  
 अनादृत्येन्दुरेखाद्यं श्लाघ्यते चन्द्रिकात्विह।  
 एक एव द्विरुक्तोऽर्थः पुनरुक्तो मतो यथा ॥ 60 ॥  
 "अस्त्रज्वालावलीढप्रतिबलजलधेरन्तरौर्वायमाणे  
    सेनानाथे स्थितेऽस्मिन् मम पितरि गुरौ सर्वधन्वीश्वराणाम्।  
 कर्णालं सम्भ्रमेण! व्रज कृप! समरं मुञ्च हार्दिक्यशङ्कां  
    ताते चापद्वितीये वहति रणधुरां को भयस्यावकाशः ॥ "  
 पौनरुक्त्यमिहार्थस्य प्रसिद्धं समपादयोः।  
 वक्तव्ययोरर्थयोर्यो व्युत्क्रमो दुष्क्रमो यथा ॥ 61 ॥  
 "भूपालरत्न! निर्दैन्यप्रदानप्रथितोत्सव !।  
 विश्राणय तुरङ्गं मे मातङ्गं वा मदालसम् ॥ "  
 मातङ्गस्यात्र निर्देशो न्याय्यः प्रागेव बुध्यताम्।  
 निर्लज्जैः कथितो योऽर्थो ग्राम्योसावुच्यते यथा ॥ 62 ॥  
 "सपङ्कतलविन्यस्तसारङ्गखुरसन्निभम्।  
 आरोमशं मृगाक्षीणां वन्दे मदनमन्दिरम् ॥ "  
 इह ग्राम्यत्वमर्थस्य प्रसिद्धमवगम्यते।  
 द्वेधा प्रतीयमानोऽर्थः सन्दिग्धोऽनिर्णयाद्यथा ॥ 63 ॥  
 "मात्सर्यमुत्सार्य विचार्य कार्य-  
   मार्याः समर्यादमिदं वदन्तु।  
 सेव्या नितम्बाः किमु भूधराणा-  
   मुत स्मरस्मेरविलासिनीनाम् ॥ "  
 विरक्तो वात्र रक्तो वा वक्ता चेन्निर्णयो भवेत्।  
 निर्हेतुको विना हेतुं कार्यं यत्रोच्यते यथा ॥ 64 ॥  
 "गृहीतं येनासीः परीभवभयान्नोचितमपि  
   प्रभावाद्यस्याभून्न खलु तव कश्चिन्न विषयः।  
 परित्यक्तं तेन त्वमसि सुतशोकान्न तु भया-  
   द्विमोक्ष्ये शस्त्र! त्वामहमपि यतः स्वस्ति भवते ॥ "  
 विमोक्ष्येऽहमपीत्यत्र न हेतुः शस्त्रमोचने!  
 स प्रसिद्धिविरुद्धो यो लोकैरविदितो यथा ॥ 65 ॥  
 "इदं ते केनोक्तं कथय कमलातङ्कवदने  
   यदेतस्मिन् हेम्नः कटिकमिति धत्से खलु धियम्।  
 इदं तद्दुस्साधाक्रमणपरमास्त्रं स्मृतिभुवा  
   तव प्रीत्या चक्रं करकमलमूले विनिहितम् ॥ "   
 चक्रं मनोभवस्यास्त्रमप्रसिद्धमिहोच्यते।  
 विद्याविरुद्धः स्मृत्यादिविरोधात्कथितो यथा ॥ 66 ॥  
 "सदा स्नात्वा निशीथिन्यां सकलं वासरं बुधः।  
 नानाविधानि शास्त्राणि व्याचष्टे च श्रुणोति च ॥  
 उपरागं विना रात्रौ स्नानं तु श्रुतिगर्हितम्।  
 व्यर्थीकृतो यच्छ्‌लाघ्यानां व्यर्थत्वापादनं यथा ॥ 67 ॥  
 "प्राप्ताः श्रियः सकलकामदुघास्ततः किं  
   न्यस्तं पदं शिरसि विद्विषतां ततः किम्।  
 सन्तर्पिताः प्रणयिनो विभवैस्ततः किं  
   कल्पं स्थितं तनुभृतां तनुभिस्ततः किम् ॥ "  
 अत्र व्यर्थत्वमेवोक्तमर्थानां न प्रयोजनम्।  
 नियमोऽनुचितेऽर्थे यः स स्यात्सनियमो यथा ॥ 68 ॥  
 "कटु रटति निकटवर्ती वाचाटष्टिट्टिभो यत्र।  
 अपसरणमेव शरणं मौनं वा राजहंसस्य ॥ "  
 अत्रापसरणे युक्तो नियमेनैवकारतः  
 मौनं वेत्यन्यपक्षस्य सम्भवाद्दूषणं हि यत् ॥ 69 ॥  
 नियमे सति वक्तव्ये तत्त्यागोऽनियमो यथा।  
 "चतुर्दश सहस्राणि रक्षसां भीमकर्मणाम्।  
  हतान्येकेन रामेण मानुषेण पदातिना ॥ "  
 एकेनैवेति वक्तव्ये नैवात्र नियमः कृतः ॥ 70 ॥  
 वाच्ये विशेषे सामान्याद्विशेषव्यत्ययो यथा।  
 "श्यामां श्यामलिमानमानयत भोः सान्द्रैर्मषीकूर्चकै-  
   र्मन्त्रं तन्त्रमथ प्रयुज्य हरत श्वेतोत्पलानां श्रियम्।  
 चन्द्रं चूर्णयत क्षणाच्च कणशः कृत्वा शिलापट्टके  
   येन द्रष्टुमहं क्षमे दशदिशस्तद्वक्त्रमुद्राङ्किताः ॥ "  
 अत्र ज्योत्स्नामिति श्यामा विशेषोक्तिर्हि युज्यते ॥ 71 ॥  
 सामान्योक्तौ विशेषोक्तिः सामान्यव्यत्ययो यथा।  
 "कल्लोलवेल्लितदृषत्परुषप्रहारै  
   रत्नान्यमूनि मकरालय! मावमंस्थाः!  
 किं कौस्तुभेन विहितो भवतो न नाम  
   याच्ञाप्रसारितकरः पुरुषोत्तमोऽपि ॥ "  
 रत्नसामान्यतो नाम सिन्धोरत्र न कौस्तुभात् ॥ 72 ॥  
 यत्र बाह्यार्थसापेक्षः साकाङ्क्षो गीयते यथा।  
 "द्वारं द्वारमिता वृष्टिः शीतवातादिदुःसहा।  
 दिशो नीरन्ध्रतिमिरनिगीर्णा इव निष्प्रभाः ॥ "   
 आकाङ्क्षतेऽत्र बाह्यार्थं त्वरयोत्पाट्यतामिति ॥ 73 ॥  
 स स्यादुक्तिविरुद्धोऽर्थो विरोधस्त्वर्थयोर्यथा।  
 "न स्वर्गो नापि नरको धर्माधर्मौ न तत्फले ।  
 धन्योऽसि यस्त्वं सर्वस्वं ब्राह्मणेभ्यः प्रयच्छसि ॥ "  
 परलोकाद्यभावोक्तेर्विरुद्धं दानकीर्तनम् ॥ 74 ॥  
 त्यक्तेऽपि पुनरुपात्तस्त्यक्तपुनः स्वीकृतो मतः स यथा।  
 "अरे! रामाहस्ताभरण! भसलश्रेणिशरण!  
   स्मरक्रीडाव्रीडाशमन! विरहिप्राणदमन!।  
 सरोहंसोत्तंस! प्रचलदलनीलोत्पलसखे!  
 सखेदोऽहं मोहं श्लथय कथय क्वेन्दुवदना ॥ "  
 विरहिदमनेति मुक्त्वा स्वीकुरुते सखिपदेन पुनरेव ॥ 75 ॥  
 अश्लीलो मुख्यार्थादन्यो व्रीडाकरो मतः स यथा।  
 "हन्तुमेव प्रवृत्तस्य स्तब्धस्य विवरैषिणः।  
 यथाऽस्य जायते पातो न तथा पुनरुन्नतिः ॥ "  
 अत्र ध्वन्यो मुख्यादन्यार्थो ज्ञायते हि लज्जायै ॥ 76 ॥  
 विध्यनुवादविवृत्तो विध्यनुवादौ विवर्तितौ स यथा।  
 "प्रयत्नपरिबोधितः स्तुतिभिरद्य शेषे निशा  
    मकेशवमपाण्डवं भुवनमद्य निस्सोमकम्।  
 इयं परिसमाप्यते रणकथाद्य दोःशालिना-  
    मपैतु रिपुकाननातिगुरुरद्य भारो भुवः ॥ "   
 शयितः परिबोध्य स इति वक्तव्यमिहानुवादविधियुगलम् ॥ 77 ॥  
 सहोत्कृष्टैर्निकृष्टोक्तिर्भिन्नं सहचरैर्यथा।  
 "श्रुतेन बुद्धिर्व्यसनेन मूर्खता  
   मदेन नारी सलिलेन निम्नगा।  
 निशा शशाङ्केन धृतिः समाधिना  
   नयेन चालङ्क्रियते नरेन्द्रता ॥ "  
 उत्कृष्टेभ्यः श्रुतादिभ्यो भिन्ने व्यसनमूर्खते ॥ 78 ॥  
 दोषा एव गुणीभावं प्राप्नुवन्ति क्वचित्क्वचित्।  
 "सोऽध्यैष्ट वेदांस्त्रिदशानयष्ट  
   पितॄनतार्ष्सीत्सममंस्त बन्धून्।  
 व्यजेष्ट षड्वर्गमरंस्त नीतौ  
   समूलघातं न्यवधीदरींश्च ॥ "   
 उदाहरणकाव्यत्वान्न दुष्टं श्रुतिकट्वपि ॥ 79 ॥  
 प्रहेलिकाद्व्यर्थिबन्धैकाक्षरद्व्यक्षरादिषु।  
 क्लिष्टासमर्थनेयार्था वाचकद्या न दूषकाः ॥ 80 ॥  
 "देवराजो मया दृष्टो वारिवारणमस्तके।  
 अदन्नर्कं च सोमं च विषं पीत्वा क्षयं गतः ॥ "   
 वारिवारणशब्दोऽत्र नेयार्थोऽपि न दुष्यति।  
 असमर्थावपि विषक्षयौ स्वार्थे न दुष्यतः ॥ 81 ॥  
 अन्यदप्येवमेवोह्यमुदाहरणदर्शने।  
 "बल्यरिक्रत्वरी पातां साम्बुव्यम्बुघनोपमौ।  
 सदृशौ बककाकाभ्यां च वै तु हि च वै तु हि ॥ "  
 निरर्थकं न दुष्टं स्याद्धास्येच्छान्दसभाषिते ॥ 82 ॥  
 बल्यरिक्रत्वरीत्यत्र कष्टसन्ध्यप्यदूषणम्।  
 "कण्डूतेरप्रतीकारादन्तर्लिङ्गविमर्दनात्।  
 न द्रवन्ति न तृप्यन्ति योषितो नीचमेहने ॥ "  
 अत्र व्रीडाऽश्लीलमपि कामतन्त्रे न दूषणम् ॥ 83 ॥  
 "उत्तानोच्छूनमण्डूकपाटितोदरसन्निभे!।  
 क्लेदने स्रीव्रणे सक्तिरक्रिमेः कस्य जायते ॥ "  
 जुगुप्साश्लीलमप्यत्र विरक्तोक्तौ न दूषणम्।  
 "पृथुकार्तस्वरपात्रं भूषितनिःशेषपरिजनं देव!।  
 विलसत्करेणुगहनं सम्प्रति सममावयोः सदनम् ॥ "  
 सन्दिग्धमप्यत्रादुष्टं वक्तृबोद्धव्यभेदतः ॥ 84 ॥  
 "ग्रहैस्ततः पञ्चभिरुच्चसंस्थितै-  
    रसूर्यगैः सूचितभाग्यसम्पदम्।  
 असूत पुत्रं समये शचीसमा  
    त्रिसाधना शक्तिरिवार्थमक्षयम् ॥ "  
 अप्रतीतमपि ज्योतिःप्रसङ्गेऽत्र न दुष्यति।  
 "म्रियतां म्रियतां तन्वि! किं वा जीविकयानया।  
 जीवितं सखि मानाय नैव चेज्जीवितेन किम् ॥ "  
 अस्मिन्विषण्णवचने पौनरुक्त्यं गुणो मतः ॥ 85 ॥  
 "गाढालिङ्गनवामनीकृतकुचप्रोद्भिन्नरोमोद्गमा  
    सान्द्रस्रेहरसातिरेकविगलत्काञ्चीनितम्बाम्बरा।  
 मा मा मानद! मातिमामलमिति क्षामाक्षरोल्लापिनी  
    सुप्ता किं नु मृता नु किं मनलि मे लीना विलीना नु किम्"  
 मामेत्यादि न्यूनपदं पारवश्ये न दूषणम्।  
 "यद्वच्च नाहितमतिर्बहुचाटुगर्भं  
   कार्योन्मुखः खलजनः कृतकं ब्रवीति।  
 तत्साधवो न न विदन्ति विदन्ति किं तु  
   कर्तुं वृथा प्रणयमस्य न पारयन्ति ॥ "  
 गुणोऽन्ययोगव्यावृत्त्यै विदन्तीत्यधिकं पदम् ॥ 86 ॥  
 विषादे विस्मये हर्षे कोपे दैन्येऽवधारणे।  
 प्रसादनेऽनुकम्पायां द्विस्त्रिरुक्तं न दुष्यति ॥ 87 ॥  
  "अहो! सत्यमहो! धैर्यमहो! दानमहो! क्षमा।  
 अहो! शीलमहो! पुण्यं हरिश्चन्द्रस्य भूपतेः ॥ "  
 अहोपदानामत्रोक्तिर्बहुधा विस्मये गुणः।  
 "सोऽयं मन्मथसर्वस्वं मन्मनोगृहदेवता।  
 लावण्याम्भोधिलहरी दृश्यतां दृश्यतां सखे ॥ "  
 हृष्टस्य वाक्यफणितौ द्विरुक्तिरिह भूषणम् ॥ 88 ॥  
   "अस्तु नीरक्षसा पृथ्वी निःशल्यास्तु जगत्रयी।  
 तिष्ठ तिष्ठ क्षणं सङ्ख्ये हन्मि त्वां दशकन्धर! ॥  
 क्रुद्धस्य वचनेऽप्यत्र द्विरुक्तिर्नैव दुष्यति।  
 "देहि देहीति वदते देही देहीति यो वदेत्  
 देही देहान्तरं प्राप्य पुनर्देहीति नो वदेत् ॥ "  
 दैन्येऽपि तद्वदेवात्र पुनरुक्तिर्न दूषणम् ॥ 89 ॥  
 "धन्विनां मृधुवनेषु गच्छता  
   रूपकोटिकथनेऽधिका क्षतिः।  
 स्विद्यते किमधिकं प्रयोजना  
   देकदानरवधः कृतः कृतः ॥ "  
 अत्रावधारणे तद्वत्पुनरुक्तिर्न दूषणम्।  
 "प्रसीद कोपमुन्मुञ्च प्रसीद कलभाषिणि!।  
 तव तन्वि ! पदोपान्ते लुठत्यसमयं प्रियः ॥ "  
 उक्तस्यैवात्र कथनं गुण एव प्रसादने ॥ 90 ॥  
 हन्यते सा वरारोहा स्मरेणाकाण्डवैरिणा।  
 हन्यते चारुसर्वाङ्गी हन्यते मञ्जुभाषिणी ॥ "  
 गुण एवानुकम्पायामत्रापि पुनरुक्तता।  
 "दिङ्मातङ्गघाटाविभक्तचतुराघाटा मही साध्यते  
    सिद्धा सा च वदन्त एव हि वयं रोमाञ्चिताः पश्यत।  
 विप्राय प्रतिपाद्यते किमपरं रामाय तस्मै नमो  
    यस्मादाविरभूत्तदद्भुतमिदं तत्रैव चास्तं गतम् ॥ "  
 अद्भुते गर्भितमपि वदन्तेत्याद्यदूषणम् ॥ 91 ॥  
 "नेयं निशा दिवस एव भवेत्कथं मे  
   निद्रान्यथा नयनयोर्युगलं न याति।  
 नायं शशी तपन एव तनोति ताप-  
   मुत्पात एव यदि मास्तु विभान्ति ताराः ॥ "   
    दिवसत्वरवित्वोक्तिर्विरहे रात्रिचन्द्रयोः।  
 सा प्रत्यक्षविरुद्धापि गुणोऽत्र न तु दूषणम् ॥ 92 ॥  
 "मा भवन्तमनलः पवनो वा  
   वारणो मदकलः परशुर्वा।  
  वाहिनीजलभरः कुलिशं वा  
  स्वस्ति तेऽस्तु लतया सह वृक्ष! ॥ "  
 प्रसिद्धकारणैर्नेयो नाशयत्वित्यदूषणम्।  
 "चन्द्रं गता पद्मगुणान्न भुङ्क्ते  
   पद्माश्रिता चान्द्रमसीमभिख्याम्।  
 उमामुखं तु प्रतिपद्म लोला  
   द्विसंश्रयां प्रीतिमवाप लक्ष्मीः ॥ "   
 दिवा न द्योतते चन्द्रः पद्मं नो जृम्भते निशि ॥ 93 ॥  
 प्रसिद्धत्वादिहानुक्तौ निर्हेतुवचनं गुणः।  
 हासस्य यशसः शौक्ल्यं लौहित्यं क्रोधरागयोः ॥ 94 ॥  
 ज्योत्स्नापानं चकोराणां कार्ष्ण्यं पापायशोदिवाम्।  
 चन्द्रचन्दनकर्पूरवनवाततटित्त्वताम् ॥ 95 ॥  
 मुक्ताहारस्रगादीनां दाहकत्वं वियोगिषु।  
 वेधकत्वं कटाक्षस्य पानं रूपस्य दृष्टिभिः ॥ 96 ॥  
 इन्दीवरारविन्दादेः सरिदर्णवयोरपि।  
 कुसुमभ्रमराकाण्डधनुर्ज्याश्च मनोभुवः ॥ 97 ॥  
 तच्छराणां मनो लक्ष्यं वसन्तः सुहृदिष्यते।  
 एवमादिकृतं काव्येष्वसदेव प्रसिद्धिमत् ॥ 98 ॥  
 कर्णावतंसकं शिरःशेखरं कर्णकुण्डलम्।  
 सन्निधानादिबोधार्थमेषु कर्णादिकीर्तनम् ॥ 99 ॥  
 मुक्तहारपदं त्वन्यरत्नयोगनिवृत्तये।  
 आरूढत्वप्रतीत्यर्थं धनुर्ज्यापदमुच्यते ॥ 100 ॥  
 पुष्पमालेति सुरभिपुष्पनिर्मितताधिये।  
 कलभे करिशब्दोक्तिस्तन्मात्रत्वप्रतीयते ॥ 101 ॥  
 इत्यादिषु परिज्ञेयं स्थितेष्वेव समर्थनम्।  
 आभासो रसभावानां स्वशब्दग्रहणं तथा ॥ 102 ॥  
 कष्टकल्पनया व्यक्तिरनुभावविभावयोः।  
 प्रतिकूलविभावादिग्रहो दीप्तिः पुनः पुनः ॥ 103 ॥  
 अकाण्डे प्रथनच्छेदावङ्गस्याप्यतिविस्तृतिः।  
 अङ्गिनोऽननुसन्धानं प्रकृतीनां विपर्ययः ॥ 104 ॥  
 अनङ्गस्याभिधानं च रसे दोषाः स्युरीदृशाः।  
 आभासत्वं रसस्य स्यादनौचित्याद्द्विधा यथा ॥ 105 ॥  
 "स्तुमः कं वामाक्षि! क्षणमपि विना यं न रमसे  
    विलेभे कः प्राणान् रणमखमुखे यं मृगयसे।  
 सुलभ्ये! को जातः शशिमुखि! यमालिङ्गसि बला-  
    त्तपः श्रीः कस्यैषा मदननगरि ध्यायसि तु यम् ॥ "  
 अनेककामो विषयस्त्वभिलाषोऽत्र लक्ष्यते।  
 "दष्टमुक्तमधरोष्टमम्बिका  
   वेदनाविधुतपाणिपल्लवा।  
 शीतलेन निरवापयत् क्षणात्  
   मौलिचन्द्रशकलेन शूलिनः ॥ "  
 पित्रोरिवात्र शिवयोर्नार्हं सम्भोगवर्णनम् ॥ 106 ॥  
 भावानामनौचित्यादाभासत्वं मतं यथा।  
 "राकासुधाकरमुखी तरलायताक्षी  
   सा स्मेरयौवनतरङ्गितविभ्रमाढ्या।  
 तत्किं करोमि विदधे कथमत्र मैत्री  
   तत्स्वीकृतिव्यतिकरे क इवाभ्युपायः ॥ "  
 अनिच्छन्त्यामिवामुत्र चिन्तनौचित्यगर्हिता ॥ 107 ॥  
 रसभावान्तरेष्वेवमाभासत्वमवेद्यताम्।  
 दोषो रसानां भावानां स्वशब्दग्रहणाद्यथा ॥ 108 ॥  
 "आलोक्य कोमलकपोलतलाभिषिक्त  
   व्यक्तानुरागसुभगामभिराममूर्तिम्।  
 पश्यैष बाल्यमतिवृत्य विवर्तमानः  
   श्रृङ्गारसीमनि तरङ्गितमातनोति ॥ "  
 अत्र स्वशब्दग्रहणं शृङ्गारेति हि दुष्यति।  
 "सव्रीडा दयितानने सकरुणा मातङ्गचर्माम्बरे  
   सत्रासा भुजगे सविस्मयरसा चन्द्रेऽमृतस्यान्दिनि।  
 सेर्ष्या जह्नुसुतावलोकनविधौ दीना कपालोदरे  
   पार्वत्या नवसङ्गमप्रणयिनी दृष्टिः शिवायास्तु वः ॥ "  
 व्रीडादिभिः पदैर्दोषो ग्रहणं व्यभिचारिणाम् ॥ 109 ॥  
 "सम्प्रहारे प्रहरणैः प्रहाराणां परस्परम्।  
 झणत्कारैः श्रुतिगतैरुत्साहस्तस्य कोऽप्यभूत् ॥ "  
 उत्साहस्य स्थायिनौऽत्र दोषस्तच्छब्दकीर्तनम्।  
 "परिहरति रतिं मतिं लुनीते  
   स्खलति भृषं परिवर्तते च भूयः।  
 इति बत! विषमा दशास्य ! देहं  
   परिभवति प्रसभं किमत्र कुर्मः ॥ "  
 रत्यादिपरिहारादेः करुणेऽपि च सम्भवात्।  
 विप्रलम्भेऽनुभावानामत्र स्यात्कष्टकल्पना ॥ 110 ॥  
 "प्रसादे वर्तस्व प्रकटय मुदं सन्त्यज रुषं  
 प्रिये! शुष्यन्त्यङ्गान्यमृतमिव ते सिञ्चतु वचः।  
 निदानं सौख्यानां क्षणमभिमुखं स्थापय मुखं  
  न मुग्धे ! प्रत्येतुं प्रभवति गतः कालहरिणः ॥ "  
 शान्तेऽनुभावः कालस्यानित्यत्वपरिकीर्तनम्।  
 शृङ्गारे प्रतिकूलं तत् प्रतिकूलग्रहस्त्विह ॥ 111 ॥  
 दीप्त्यादिरसदोषाणां प्रबन्धविषयत्वतः।  
 प्रबन्धेष्वेव लक्ष्याणि ज्ञेयानि रसकोविदैः ॥ 112 ॥  
 सर्वदोषरहितं सगुणं यत्  
  काव्यमव्यययशस्करमुर्व्याम्।  
 त्वच्चरित्रमिह साधुनिषेव्यं  
 गर्वितारियमगण्डरगण्ड! ॥ 113 ॥  
 इत्यमृतानन्दयोगीन्द्रविरचतेऽलङ्कारसङ्ग्रहे दोषनिर्णयो नाम षष्ठः परिच्छेदः ॥  








॥ सप्तमः परिच्छेदः ॥  
 चतुर्वेदसमुद्भूतं साराभिनयभूषितम्।  
 धर्म्यमर्थ्यं यशस्यं च नाट्यं को नाभिनन्दति ॥ 1 ॥  
 न तच्छास्त्रं न सा विद्या न तच्छिल्पं न ताः कलाः।  
 नासौ योगो न तज्ज्ञानं नाटके यन्न रस्यते ॥ 2 ॥  
 जायते यन्न काव्याङ्गमहो ! भारो महान् कवेः।  
 अवस्थानुकृतिर्नाट्यं रूपं दृश्यतयोच्यते ॥ 3 ॥  
 रूपकं तत्समारोपाद्बहुधात्र रसाश्रयम्।  
 वस्तुभेदान्नेतृभेदाद्रसभेदाच्च तत्?ित्रधा ॥ 4 ॥  
 इतिवृत्तं वस्तु चेति कथाया नाम तद्विधा।  
 तत्राधिकारिकं मुख्यमङ्गं प्रासङ्गिकं विदुः ॥ 5 ॥  
 प्रख्यातं मिश्रमुत्पाद्यमिति तद्द्विविधं त्रिधा।  
 इतिहासादिषु ख्यातं प्रख्यातमिति कीर्त्यते ॥ 6 ॥  
 उत्पाद्यं कविक्लृप्तं स्यान्मिश्रं तद्द्वयसङ्करात्।  
 बीजं बिन्दुः पताका च प्रकरी कार्यमेव च ॥ 7 ॥  
 अर्थप्रकृतयः पञ्च क्रमेण परिकीर्तिताः।  
 स्वल्पमेव समुद्दिष्टं पश्चाद्विस्तार्यनेकधा ॥ 8 ॥  
 हेतुः कार्यप्रसिद्धौ यस्तद्बीजं बीजवद्यथा।  
 "कुमुदिनीपरिभोगकृतागसं  
   मधुकरं नलिनीर्मलयानिलः।  
 नयति सम्प्रति नर्मसुहृज्जनः  
   कलुषितां रमणीमिव कामुकम् ॥ "  
 अवान्तरार्थकथनाद्वस्तुविच्छेदसम्भवे ॥ 9 ॥  
 तस्य विच्छेदकथनं बिन्दुरित्युच्यते यथा।  
 "कामं प्रिया न सुलभा मनस्तु तद्भावनादर्शनायासि।  
 अकृतार्थेऽपि मनसिजे रतिमुभयप्रार्थना कुरुते ॥ "  
 प्रासङ्गिककथैवैषा या दूरमनुवर्तते ॥ 10 ॥  
 सा पताका समाख्याता सुग्रीवचरितं यथा।  
 भाविनः प्रस्तुतार्थस्य यदन्योक्त्यैव सूचनम् ॥ 11 ॥  
 पताकास्थानकं तुल्यं संविधानविशेषणम्।  
 "यतोऽस्मि पद्मवदने! समयो ममैष  
   सुप्ता मयैव भवती प्रतिबोधनीया।  
 प्रत्यायनामयमितीव सरोरुहिण्याः  
   सूर्योऽस्तमस्तकनिविष्टकरः करोति ॥ "  
 "उद्दामोत्कलिकां विपाण्डुररुचं प्रारब्धजृम्भां क्षणा-  
   दायासं श्वसनोद्गमैरविरलैरातन्वतीमात्मनः।  
 अद्योद्यानलतामिमां समदनां नारीमिवान्यां ध्रुवं  
  पश्यन् कोपविपाटलद्युति मुखं देव्याः करिष्याम्यहम् ॥ "  
 आद्यं तुल्यात्संविधानाद्द्वितीयं तद्विशेषणात् ॥ 12 ॥  
 प्रासङ्गिककथैवैकदेशसम्बन्धकीर्तिता।  
 प्रकरी नाम सा ज्ञेया जटायुचरितं यथा ॥ 13 ॥  
 कार्यं फलं त्रिवर्गं स्यादेकानेकानुबन्धवत्।  
 आरम्भयत्नप्राप्त्याशानियताप्तिफलागमाः ॥ 14 ॥  
 औत्सुक्यमात्रमारम्भः फललाभाय भूयसे।  
 "आरम्भेऽस्मिन् स्वामिनो वृद्धिहेतौ  
   दैवेनेत्थं दत्तहस्तावलम्बे।  
 सिद्धेर्भ्रान्तिर्नास्ति सत्यं तथापि  
   स्वेच्छाचारी भीत एवास्मि भर्तुः ॥ "  
 तदलाभे प्रयत्नः स्याद्व्यापारस्त्वरया यथा ॥ 15 ॥  
 राजा--- वयस्य! एक एव मालवेश्वरोऽस्माभिर्यातव्यः। तदुद्धरणाय त्वरितं  
      प्रयतामहे। उपायापायशङ्काभ्यां प्राप्त्याशा सम्भवो यथा।  
 राजा---  
     "मन्त्रनिरुद्धप्रसरोऽप्यस्मत्कार्यानुरोधेन।  
 भिन्नकबरीव सम्प्रति समागमाशा प्रवर्तते शतधा ॥ "  
 अपायाभावतः प्राप्तिर्नियताप्तिर्मता यथा ॥ 16 ॥  
 नवमालिका---अंव्व एव्वं ण मन्तव्वम्। णिरयायार लंघणं उपायदो सम्पदिदम्। इदोपरं मम पिअसहि तुह आंगव्व मन्तव्वम्।  
 समग्रफलसम्प्राप्तिः फलयोगो मतो यथा।  
 पुरोधाः---  
 "कलितानि पदानि सप्त साक्षि-  
  ण्यनले वामुभयोरतोऽस्तु सख्यम्।  
 शिवयोरिव शाश्वतैकरस्यं  
  चरतो यावदशीतशीतभानू ॥ "  
 आरम्भादिभिरेताभिरवस्थाभिः समन्वितम् ॥ 17 ॥  
 मुखादिसन्धिरूपेण जातं बीजादिपञ्चकम्।  
 अवान्तरार्थसम्बन्धः सन्धिरेकान्वये सति ॥ 18 ॥  
 मुखं प्रतिमुखं चैव गर्भश्च तदनन्तरम्।  
 विमर्शोऽन्ते निर्वहणमित्यमी पञ्चसन्धयः ॥ 19 ॥  
 मुखं बीजसमुत्पत्तिर्नानार्थरससम्भवा।  
 अङ्गानि द्वादशैतस्य बीजारम्भसमन्वयात् ॥ 20 ॥  
 उपक्षेपः परिकरः परिन्यासो विलोभनम्।  
 युक्तिः प्राप्तिः समाधानं विधानं परिभावना ॥ 21 ॥  
 उद्भेदभेदकरणान्यन्वर्थान्यथ लक्षणम्।  
 उपक्षेपस्तु बीजेन वस्तुनो योजनं यथा ॥ 22 ॥  
 "राजा---  
    तत्र सा कुवलयेक्षणा मया  
 वीक्षितोपवनभूविहारिणी।  
    शम्बरारिशरदेवतेव मे  
    मानसं तुदति मत्तकाशिनी ॥  
 वयस्य! किं तत्र व्रजामः?"  
 बहुलीकरणं तस्य युक्त्या परिकरो यथा।  
 "सौरभः--- वयस्य! न केवलं त्वदीयमेव हृदयं सा समाकर्षति, अपितु--  
      "अव्याजमुग्धमधुरैररविन्दकोण-  
       निर्यन्मधुव्रतनिकायनिभैः कटाक्षैः।  
  भावावतारपिशुनैरपि भो वयस्य!  
   बाला भवन्तमकरोदपदेशलक्ष्यम् ॥ "  
  परिन्यासस्तु कार्यस्य निष्पन्नप्रायता यथा ॥ 23 ॥  
 "कैरवः--- वयस्य! यदि मामुद्दिश्य प्रेषयति,तर्हि--  
     मदनस्य मया राज्यं प्राज्यं बलवता हृतम्।  
 पुण्यैः पुरातनैरद्य प्रायेण फलितं मम ॥ "  
 विलोभनं गुणाख्यानं मानसोल्लासकृद्यथा।  
 "कैरवः--- वयस्य! कोपे तु नैवम्। यतः,  
     बालातपक्रान्तपयोजपत्र-  
 मित्रे तु नेत्रे मिषतो न भीमे।  
 आकर्णकृष्टाङ्गजचापयष्टिः  
 भुग्ने भ्रुवौ न भ्रुकुटिस्तयोस्तु ॥ "  
 सम्प्रधारणमर्थानां युक्तिरित्युच्यते यथा ॥ 24 ॥  
 "वन्दी-- देव, सत्यमेतत्।  
 नृत्ताचार्यो मम सुहृदभूदत्र कन्दर्पदासः  
 तेनावश्यं पितुरभिनवं नृत्तमादर्शयन्ती।  
 बद्ध्वा पत्रं सलिपि नगरद्वारि तेनानुशिष्ट-  
 स्तुष्टेनाऽहं दुहितृभवने चित्रकृत्येऽलिखं त्वाम् ॥ "  
    या चित्तस्य सुखप्राप्तिः सा प्राप्तिर्गीयते यथा।  
 "राजा--- (स्वगतम्)  
     आलोच्य वाक्यं स्वयमन्तरात्मा  
 हृष्टः परानन्दमिव प्रविष्टः।  
 प्रायेण भावीनि भवन्ति वस्तू-  
 न्यालोच्यमानानि मनोहराणि ॥ "  
 बीजागमः समाधानमिति सङ्कीर्त्यते यथा ॥ 25 ॥  
 "राजा--- (अपवार्य) वयस्य! वयं निलीना एव निवसामः।  
 अनुरागमङ्गनाया मुखेन यः श्रोत्रपेयमाधुर्यम्।  
 आकर्णयत्यजस्रं स एव मदनस्य शास्ति साम्राज्यम् ॥ "  
 सुखदुःखकरं यत्स्याद्विधानं तद्विदुर्यथा।  
 "कैरवः--- पुरस्तादवलोकय तस्यास्ताम्बूलकरङ्कवाहिनीम्।  
 आज्ञेव शम्बररिपोरवलङ्घनीया  
 वाञ्छेव विग्रहवती वशगा दृशोर्मे।  
 अन्यार्थमेव किमुतापणमभ्युपैति  
 सन्देशमानयति सा किमु सारसाक्ष्याः ॥  
 अतो मे मनसि मोदखेदौ वर्तेते।"  
    अद्भुतापादनं यत्स्यात्परिभावो मतो यथा ॥ 26 ॥  
 "कैरवः---वयस्य! पश्य,  
 रङ्गोत्थिता रतिपतेरिह राज्यलक्ष्मी-  
 र्नारीललाम नयनोत्करपूर्वपुण्यम्।  
 आलिङ्गितुं मलयमारुतमञ्जसा सा  
 वाञ्छत्यहो ! सुभगताऽस्य तु वागतीता ॥ "  
 गूढार्थभेदनं यत्स्यादुद्भेदः प्रोच्यते यथा।  
 विदूषक---वअस्स, विसुमरिदं तुए। जं ताए एव्व अहंपि सरिसं एव्व  
 पेक्खामित्ति भणिदं।  
 (वयस्य, विस्मृतं त्वया। यत्तयैवाहमति सदृशमेव पश्यामीति भणितम्)  
 "राजा---सखे! तदिदानीं संस्मृतम्।"  
    प्रारब्धकार्यसिद्ध्यर्थं भेदः प्रोत्साहना यथा ॥ 27 ॥  
 "सौरभः---कलिके! त्वमग्रतो गच्छ। मार्गं दर्शय।"  
 उद्दिष्टार्थस्य सिद्ध्यर्थं प्रारम्भः करणं यथा।  
 "राजा---शुद्धपार्ष्णिना हि जेतव्या रिपवः। अतो गौडेशमुन्मूल्य मालवेश-  
 मभियास्यामः।  
 बन्दी--- देव!  
 अकृते तु घनावरोधभेदे  
 सति सायन्तनमारुतेन ते न।  
 अवलोकयितुं सुखेन शक्या  
 शशिरेखा शमिताखिलाभितापा ॥ "  
 उपक्षेपः परिकरः परन्यासस्ततथैव च ॥ 28 ॥  
 युक्त्युद्भेदौ समाधानं मुखे वाच्यान्यवश्यतः।  
 लक्ष्यालक्ष्य इवोद्भेदः तस्य प्रतिमुखं भवेत् ॥ 29 ॥  
 बिन्दुप्रयत्नानुगमादङ्गान्यस्य त्रयोदश।  
 विलासः परिसर्पश्च विधूतं शमनर्मणी ॥ 30 ॥  
 नर्मद्युतिः प्रगमनं निरोधः पर्युपासनम्।  
 पुष्पं वज्रमुपन्यासो वर्णसंहार इत्यपि ॥ 31 ॥  
 रत्युद्देशेन या काङ्क्षा विलासः स मतो यथा।  
 "राजा---(विहस्य) वयस्य!  
 विदितरसो विभवयुतो युवा यदि स्यात्सचेतनः सदृशीम्।  
 कः खलु कामयमानां कान्तामप्राप्य कातरो न भवेत् ॥ "  
 दृष्टनष्टानुसर्पः स्यात्परिसर्पो मतो यथा ॥ 32 ॥  
 "राजा---(ससम्भ्रमम्) वयस्य! त्वद्वचनचातुरीविस्मृतविषयान्तरो गम्यमान-  
 मपि पन्थानं न गमयामि। क्वाऽसौ नगरी? (इत्युपसर्पति)"  
 अरतिर्मनसो या स्याद्विधूतं कथ्यते यथा।  
?0 ?0"राजा---(निर्वर्ण्य सानन्दं) वयस्य! समाकर्णय।  
 दूराद्दर्शनवाञ्छा सविधगतायां समागमोत्कण्ठा।  
 अप्राप्तायामधुना कथमिव मनसो रतिस्तस्याम् ॥ "  
 तस्यास्तु शान्तिररतेः शम इत्युच्यते यथा ॥ 33 ॥  
 "राजा---(निवर्ण्य सानन्दं ) वयस्य! मम हि---  
 दृढविरहविदाहमेष दृष्टो  
 हरति चरो दयिता सखीसमेतः।  
 शशधर इव चन्द्रिकासनाथो  
 निशि जगतो नितरां निदाघतापम् ॥ "  
 परिहासकरं वाक्यं कथ्यते नर्म तद्यथा।  
 "विदूषकः--वअस्य! इह एव्व रमणिज्जा वट्ठिदा तुह पिआ होदु।  
 (वयस्य। इहैव रमणीयोपस्थिता तव प्रिया भवतु)  
 राजा---(विहस्य) वयस्य! अधमवृत्तिमवलम्बसे।"  
 द्युतिर्नर्मसमुद्भूता नर्मद्युतिरसौ यथा ॥ 34 ॥  
 "कः स्वलु धीरोदारो गभीरसलिलां पिपासुरपि गङ्गाम्।  
 दूरादपि नासीदेदारादपि सारिणीं समुल्लङ्घ्य ॥ "  
 उत्तरादुत्तरं वाक्यं प्रगमः कथ्यते यथा।  
 "मङ्गलवती---  
 वत्से! वारं वारं वचनानि मयाऽद्य वर्णितानि तव।  
 विगलन्ति कर्णविवराद्भग्नाद्भाण्डादिवाऽऽशु सलिलानि ॥ "  
 कौमुदी---  
 "माए मह प्परूडो दुव्वारदमो ण होदि किं मअणो।  
 पज्जलदि किं ण पुण्णो अग्गि ज्जवालेव्व विअण पवेण हि।  
 (मातर्मम प्ररूढो दुर्वारतमो न भवति किं मदनः।  
 प्रज्वलति किं न पूर्णोऽग्निज्ज्वाल एव व्यजनपवनैः ॥ )  
 निरोधनं हितार्थस्य निरोधः कथ्यते यथा ॥ 35 ॥  
 "राजा---धिङ्मूर्ख!  
 "प्राप्ता कथमपि दैवात्कण्ठमनीतैव सा प्रकटरागा।  
 रत्नावलीव कान्ता मम हस्ताद् भ्रंशिता भवता ॥ "  
 पर्युपासनमुक्तं स्यात्क्रुद्धस्यानुनयो यथा।  
 राजा--- अयि कोपने!  
 "आपराधमिमं क्षमस्व सख्या-  
 श्चरणौ ते मदपेक्षया गृहाण।  
 अरुणप्रभयावलीढपद्मां  
 नलिनीं ह्याशु नयेद्विकासमर्कः ॥ "  
 उक्ताद्विशेषवद्वाक्यं पुष्पं सङ्कीर्त्यते यथा ॥ 36 ॥  
 "विदूषकः--भो वअस्स, सव्वथा एसो मुक्ताहारो जवकालजोग्गा अक्खमालाहोदु।  
 (भो वयस्य, सर्वथा एष मुक्ताहारो जपकालयोग्या अक्षमाला भवतु)  
 राजा---वयस्य! सत्यमेतत्।अन्यच्च---  
 आसित्वा विजने विमुक्तविषयाङ्गं मनो निश्चलं  
 कृत्वा हृज्जलजान्तरे प्रियतमारूपं परं दैवतम्।  
 ध्यात्वा हारलतामयाक्षवलयं हस्तेन धृत्वा मया  
 तत्सायुज्यफलाप्तये प्रतिदिनं तन्नाम सञ्जप्यते ॥ "  
 प्रत्यक्षनिष्ठुरं वाक्यं वज्रमित्युच्यते यथा।  
 "विदूषकः---भो वअस्स! अह्म एदं खु दुक्करं।  
 (भो! वयस्य! अस्माकमिदं खलु दुष्करम्)  
 राजा---आः! अत्यन्तनिष्ठुरमेतद्वाक्यम्।  
 विषमिव मनसो मे मोहनमशनिरिव नितान्तनिष्ठुरं श्रवसोः।  
 प्राणप्रयाणभेरीभाङ्कारः प्रणयजलधिबडबाग्निः ॥ "  
 उपन्यासः प्रसादोक्तिरुपायेनोच्यते यथा ॥ 37 ॥  
 "मङ्गलवती---  
 सर्वथेयं समासक्ता तस्मिन् तामरसेक्षणे।  
 भव प्रसन्ना भद्रे ! त्वं तेन दोषो न ते परम् ॥ "  
 चातुर्वर्ण्योपगमनं वर्णसंहरणं यथा।  
 "कौमुदी---एदं ण सुदं तुए।  
 साव्वाणं सहि वण्णाणं ब्रह्मणो पअमो गुरू।  
 आराहणिज्जो अण्णेहिं वण्णेहिं जेण वण्णिदो ॥  
 (एतन्न श्रुतं त्वया?  
 सर्वेषां सखि! वर्णानां ब्रह्मणः प्रथमो गुरुः।  
 आराधनीयोऽन्यैर्वर्णैर्येन वर्णितः ॥ )  
 प्रगमः परिसर्पश्चोपन्यासो वज्रमेव च ॥ 38 ॥  
 पुष्पं च नियमाद्वाच्यान्यन्यानि तु यथा रुचि।  
 गर्भस्तु दृष्टनष्टस्य बीजस्यान्वेषणं मुहुः ॥ 39 ॥  
 भवेन्न तु पताकात्र प्राप्त्याशा नियमाद्भवेत्।  
 अभूताहरणं मार्गो रूपोदाहरणे क्रमः ॥ 40 ॥  
 सङ्ग्रहश्चानुमानं च तोटकाधिबले तथा।  
 उद्वेगः सम्भ्रमाक्षेपावङ्गानि द्वादशाऽस्य तु ॥ 41 ॥   
 छद्मकर्म समाख्यातमभूताहरणं यथा।  
 "सौरभः---आर्ये! किमुच्यते? छद्मनानुप्रविश्य साधयामोऽभिलषितम्।"  
 तत्त्वार्थकथनं यत्तन्मार्ग इत्युच्यते यथा ॥ 42 ॥  
 "मङ्गलवती---ननु सौरभ!  
 कपटमिव कायवन्तं क इव विटच्छद्मना खिलामेनाम्।  
 अलमतिसन्धानमतस्तत्त्वं कथयामि तावतोऽर्थस्य ॥ "  
 सवितर्कं तु यद्वाक्यं रूपं तत्कथ्यते यथा।  
 "राजा---वयस्य!  
 नेयं निशा दिवस एव भवेत् कथं मे  
 निद्राऽन्यथा नयनयोर्युगलं न याति।  
 नायं शशी तपन एव तनोति ताप-  
 मुत्पात एव यदि मास्तु विभान्ति ताराः ॥ "  
     यदुत्कर्षकरं वाक्यं तदुदाहरणं यथा ॥ 43 ॥  
 "राजा---(मलयमारुतं चोद्दिश्य)  
 मन्दोऽसि मलयमारुत! कथमिव निश्वासमारुतैस्तस्याः।  
 स्पर्धां करोषि मे त्वं विषायसे तेऽधुना सुधायन्ते ॥ "  
 क्रमः सञ्चिन्त्यमानाप्तिर्ज्ञानं भावस्य वा यथा।  
 "राजा---(इति वदन्नेव नेत्रे निमीलयति)  
 विदूषकः---णोमालिए! एसो वअस्सो णिमीलिअणअणो  
 संकष्पसमाअममुख अणुहादि।  
 (नवमालिके! एष वयस्यो निमीलितनयनः  
  सङ्कल्पसमागमसुखमनुभवति।)  
 यौक्तिकपिधानं च सङ्ग्रहः कथ्यते यथा ॥ 44 ॥  
 "सौरभः---  
 अर्थैरनेकैर्जननीममुष्या-  
 श्चित्तं च दत्त्वा चिरकालचिन्त्यम्।  
 सन्तोषयेयं सहसैव भद्रे!  
 न चेत्कथं स्यादिह नः प्रवेशः ॥ "  
 लिङ्गलिङ्गिपरिज्ञानमनुमानं मतं यथा।  
 "मङ्गलवती---  
 कारणं ज्ञायते कार्याद्धूमाद्धूमध्वजो यथा।  
 अस्ति चेदर्थसम्पत्तिरचिरादवलोक्यते ॥ "  
 ससंरम्भं तु यद्वाक्यं तोटकं कथ्यते यथा ॥ 45 ॥  
 "मकरदंष्ट्रा---(ससंभ्रमं) जुत्तं पि सच्चं भणसि। जुज्जदि खु,  
 चोरो मज्झ करादो हारलदं हंत संभमेण हरंतो।  
 पहरइ पासाणेहिं पेच्छसि तुमपि किमेत्थ पडिकादव्वां ॥  
 (युक्तमपि सत्यं भणसि! युज्यते खलु-  
 चोरो मम करात् हारलतां हन्त सम्भ्रमेण हरन्।  
 प्रहरति पाषाणैः पश्यसि त्वमपि किमत्र प्रतिकर्तव्यम्")  
 वाक्यं यत्सातिसन्धानं कथ्यतेऽधिबलं यथा।  
 "सौरभः---(स्वगतम्)अस्तु नाम तथापि अभ्युपदत्त पदार्थबलादेवैनामति
सन्धाय साधयामि कार्यम्।  
 शत्रुभिर्या कृता भीतिरुद्वेगः कथ्यते यथा ॥ 46 ॥  
 मकरदंष्ट्रा---ता राअपुत्तस्स पुण्णमुत्तिणो किअमाणदुसे दुवेवि दुब्बम्म-  
 ह्मणे दाणिं एव्व मारेमि।  
 (तत् राजपुत्रस्य पुण्यमूर्तेः क्रियमाणद्वेषौ द्वावपि दुर्ब्राह्म  
 णाविदानीमेव मारयामि।)  
 शङ्कात्रासौ यत्र वाक्ये सम्भ्रमः कथ्यते यथा।  
 "सौरभः---(सशङ्कं सत्रासं च स्वगतम्) किमेषा पूर्ववदेव कारयिष्यति।"  
 गर्भबीजसमाक्षेपादाक्षेपः कथ्यते यथा ॥ 47 ॥  
 "सौरभः---  
 प्रसादं तव सम्प्राप्य साधनीयं समीहितम्।  
 विभावरीं विना सेव्या चकोरेण न चन्द्रिका ॥ "  
 अभूताहरणं मार्गस्तोटकाधिबले अपि।  
 आक्षेपश्चात्र नियमाद्वाच्यान्यन्यान्यपीच्छया ॥ 48 ॥  
 क्रोधेनावमृशेद्यत्र व्यसनाद्वा विलोभनात्।  
 गर्भनिर्भिन्नबीजार्थः सोऽवमर्शोऽवमर्शनात् ॥ 49 ॥  
 तत्रापवादसम्फेटौ विद्रवद्रवशक्तयः।  
 द्युतिः प्रसङ्गश्छलनं व्यवसायो विरोधनम् ॥ 50 ॥  
 प्ररोचना विचलनमादानं च त्रयोदश।  
 दोषप्रख्यापनं यत्स्यादपवादो मतो यथा ॥ 51 ॥  
 "कैरवः---  
 पापे पुरा पातयितुं प्रवृत्ता  
 सन्तानकं स्वल्पफलाय तर्हि।  
 यागैरनेकैर्यमिभिर्वरेण्यो  
 लोकः कथं लोचनगोचरस्ते ॥ "  
 रोषेण भाषणं यत्स्यात्सम्फेटोऽभिमतो यथा।  
 "मकरदंष्ट्रा---  
 पत्ता सुधा वारविलासिणी ए  
 माआभअंगेण न मारिदेत्ति।  
 का केदई कामिअफुल्लपुष्फा  
 कत्ता पुरा कण्डइणी विसेण ॥ "  
 (प्राप्ता सुधा वारविलासिन्या  
  माया भुजङ्गेन न मारितेति।  
 सा केतकी कामितपुल्लपुष्पा  
 क्लृप्ता पुरा कण्टकिनी विषेण ॥ )  
 "कैरवः---धूर्ते! नाद्यापि रोषं मुञ्चसि।  
  वधबन्धादिकथनं विद्रवः कथ्यते यथा ॥ 52 ॥  
 "कैरवः---  
 "बद्धः पश्चाद्बलिभिरवनीपालभृत्यैर्नियोगा-  
  द्यस्याः क्रूरैर्यमपरिसरं प्रापणीयो यथासम्।  
 सा त्वं दोषं मयि वितनुषे साम्प्रतं साम्प्रतं ते  
 सर्पिः क्षीरं विषमिव खले साधयेत्साधु तेन ॥ "  
 द्रवो गुरुतिरस्कारकथनं कथ्यते यथा।  
 "लवः---  
 वृद्धास्ते न विचारणीयचरितास्तिष्ठन्तु हुं वर्धतां  
 सुन्दस्रीदमनेऽप्यखण्डयशसो लोके महान्तो हि ते।  
 यानि त्रीण्यकुतोमुखान्यपि पदान्यासन् खरायोधने  
 किं वा कौशलमिन्द्रसूनुनिधने तत्राप्यभिज्ञो जनः ॥ "  
 शक्तिः सङ्कीर्त्यते सा यद्विरोधशमनं यथा ॥ 53 ॥  
 "राजा-- वयस्य!  
 विसृज्य मनसि रोषं मा विरुद्धं वचो मे  
 तव भवतु निजानामेव कोपप्रसादौ।  
 खरतररविरश्मिव्रातपातेऽपि सद्यः  
 सरसिजनिकुरुम्बं स्वैरमुन्मेषमेति ॥ "  
 तर्जनोद्वेजने यत्र सा द्युतिः कीर्त्यते यथा।  
 "कैरवः---  
 या त्वं दूती यमस्येव तदा तर्जितवत्यपि।  
 सैव सम्प्रति सोद्वेगा चपले! चारु भाषसे ॥ "  
 कीर्तनं गुरुनाम्नो यत्प्रसङगः कथ्यते यथा ॥ 54 ॥

 "मकरदंष्ट्रा---  
 जादो जलधिझरादो कासारादो विणिक्कन्तं।  
 सुमरदि णागो हिअए किं पंकालित्तकासरं जादु ॥  
 (जातो जलधिझरात् कासाराद्विनिष्क्रान्तम्।  
 स्मरति नागो हृदये किं पङ्कालिप्तकासरं जातु ॥ )  
 यत्रावमाननं वाक्ये छलनं तन्मतं यथा।  
 बन्दी-- देव!  
 "कोऽयं ते प्रतिकर्तुमत्र भवतश्चेलान्तबद्धाक्षतो  
 भूयः स्वस्ति वदन्नटत्यनुगृहं दूर्वार्पणार्ताङ्गुलिः।  
 किं कर्णाटमहीपतिः! किमु महाराष्ट्राः ! किमङ्गाधिपः!  
 कि पाण्ड्यः! किमु घूर्जरः! किममुना सर्वेऽपि ते सेवकाः ॥ "  
 स्वसामर्थ्यस्य कथनं व्यवसायो मतो यथा ॥ 55 ॥  
 "कैरवः---  
 जडं जलनिधेर्वारि मुक्त्वा मुनिनिराकृतम्।  
 मम स्वान्ते मधुध्वंसी नित्यं शेते निरामये ॥  
 अतोऽखिलजगत्स्वहमेवातुलप्रभावः"  
 विरोधनं स्वशक्त्युक्तिः संरब्धानां मतं यथा।  
 "अर्जुनः--आर्य! प्रसीद। किमत्र क्रोधेन?  
 अप्रियाणि करोत्येष वाचा शक्तो न कर्मणा।  
 हतभ्रातृशतो दुःखी प्रलापैरस्य का व्यथा ॥ "  
 "भीमः---अरे, भरतकुलेन्दुकलङ्क!  
 अद्यैव किं न विसृजेयमहं भवन्तं  
 दुःशासनानुगमनाय कटुप्रलापिन्!  
 विघ्नं गुरुर्न कुरुते यदि मद्गदाग्र-  
 निर्भिद्यमानरणितास्थनि ते शरीरे ॥ "  
 अन्यच्च रे मूढ!  
 "शोकं स्त्रीवन्नयनसलिलैर्यत्परित्याजितोऽसि  
 भ्रातुर्वक्षःस्थलविघटने यच्च साक्षीकृतोऽसि।  
 आसीदेतत्तव कुरुपते! कारणं जीवितस्य  
 क्रुद्धे युष्मत्कुलकमलिनीकुञ्जरे भीमसेन ॥  
 राजा---दुरात्मन्! भरतकुलापसद! पाण्डवपशो! नाहं भवानिव विकत्थ-  
 नाप्रगल्भः। किन्तु,  
 द्रक्ष्यन्ति न चिरात्सुप्तं बान्धवास्त्वां रणाङ्गणे।  
 मद्गदाभिन्नवक्षोऽस्थिवेणिकाभीमभूषणम् ॥ "  
 प्ररोचना सिद्धवद्यद्भाव्यर्थकथनं यथा ॥ 56 ॥  
 "बन्दी--- देव  
 आस्ते द्वारि वधूर्विधातृरचनावैदुष्यविक्रान्ति भू-  
 र्भूरेतस्य बलादहारि भवता भीता नतारातिना।  
 किं नामापरमत्र कार्यमधुना साध्यं समाशास्यते  
 तत्पाणिग्रहमङ्गलाय मनुजाधीशास्तु यत्नो महान् ॥ "  
 विकत्थनाद्विचलनमामनन्ति बुधा यथा।  
 "कैरवः--  
 ननु तव नयहीने नापराधं स्मरेयं  
 मनसि विसृज भीतिं मत्क्रुधो नाऽसि पात्रम्।  
 भुवनमखिलमेको भुग्नयैव भ्रुवाऽहं  
 नियमयितुमधीशो नीरजाक्षप्रभावात् ॥ "  
 कार्यस्य सङ्ग्रहो यत्स्यात्तदादानं मतं यथा ॥ 57 ॥   
 "कैरवः--- (स्वगतम्) अस्तु नामैतां कुट्टिनीं देवकुलाग्रस्थापितदीपस्थम्भोपरि  
 निधाय गमिष्यामि"  
 व्यवसायादानशक्तित्रयमावश्यकं त्विह।  
 बीजवन्तो मुखाद्यर्था विप्रकीर्णा यथायथम् ॥ 58 ॥  
 एकार्थ्यमुपनीयन्ते यत्र निर्वहणं हि तत्।  
 सन्धिर्विरोधो ग्रथनं निर्णयः परिभाषणम् ॥ 59 ॥  
 प्रसादानन्दसमया कृतिर्भाषोपगुम्भने।  
 पूर्वभावोपसंहारौ प्रशस्तिश्च चतुर्दश ॥ 60 ॥  
 मुखसूचितबीजार्थप्राप्तिः सन्धिर्मता यथा।  
 "कैरवः---  
 आदावघटितं कार्यं मध्ये सुघटितं मम।  
 भूयो विघटितं भूयो भूयाद्धटयितुं प्रभुः ॥ "  
 मार्गणं तस्य कार्यस्य विरोधः कथ्यते यथा ॥ 61 ॥  
 "सौरभः---  
 सा त्वयैवमवमानिता सती  
 कुट्टिनी कुपितपन्नगीनिभा।  
 मारयेत्किमु महीशतर्जिता  
 मानयेत्किमुत मन्दविग्रहा ॥ "  
 ग्रथनं तस्य कार्यस्य तूपक्षेपो मतो यथा।  
 "कैरवः---वयस्य! नात्र सन्देहः।  
 शान्तिमेति सकलोऽपि भूभुजां  
 सन्निधौ सहजवैरितर्जितः।  
 तामसा अपि तरक्षवो मृगैः  
 सञ्चरन्ति हि समं तपोवने ॥ "  
 अनुभूतार्थकथनं निर्णयोऽभिहितो यथा ॥ 62 ॥  
 सौरभः---वयस्य! मैवं मन्तव्यम् ।  
 स देवतावेश्मनि सत्यसङ्गरः  
 सतां समक्षं समुदीरितं तथा।  
 वचः स्वकीयं वसुधेश्वरः कथं  
 मुहूर्तमात्रेण मृषा करिष्यति ॥ "  
 अन्योन्यपरिवादोऽयं परिभाषाऽत्र सा यथा।  
 "मकरदंष्ट्रा-- (सरोषं ) अले दुब्बह्मण! पहववेदिणो पुरदो एव्वं पुणो वि  
 विभणसि।  
 (अरे दुर्ब्राह्मण! प्रभववेदिनः पुरतः पुनरप्येवं भणसि।)  
 "सौरभः---  
 धूर्ते! दुरन्तविपदर्णवमध्यमग्नौ  
 दीनाववेक्ष्य कृपया दिननाथवंश्यः।  
 आवामपारमनयन्नयनात्तदीयात्  
 ज्ञातौ जहाति न कदाऽपि सुतौ नरेन्द्रः ॥  
 अतस्ते तर्जनान्नाभिभवः।"  
 प्रसीदेत्याद्यनुनयः प्रसादोऽभिमतो यथा ॥ 63 ॥  
 "मदसारः---(किञ्चिद्विहस्य)भो! क्षमस्व ममापराधम्।"  
 वाञ्छितार्थस्य या प्राप्तिरानन्दः स मतो यथा।  
 "पुरोधाः-- राज्ञः करेण रमण्याः करं ग्राहयति  
 राजा--- (सहर्षं गृह्णाति)"  
 चिरारूढस्य दुःखस्य निर्गमः समयो यथा ॥ 64 ॥  
 "राजा---(तरुणीं कथमपि कटाक्षेण निर्वर्ण्य)  
 (अपवार्य) वयस्य!  
 "सामिफुल्लसरसीरुहनिर्य-  
 द्भृङ्गसन्ततिसमाननिकायाः।  
 अञ्जनाविमलबाष्पलवा मे  
 क्षालयन्ति चिरखेदममुष्याः ॥ "  
 स्थिरीकरणमर्थस्य लब्धस्य तु कृतिर्यथा।  
 "पुरोधाः---ततः सप्तपदान्याक्रामय्य  
 कलितानि पदानि सप्त साक्षी-  
 ण्यनले वामुभयोरतोऽस्तु सख्यम्।   
  शिवयोरिव शाश्वतैकरस्यं  
 चरतो यावदशीतशीतभानू ॥ "  
 मानार्थकामालाम्भो हि भाषणं कथितं यथा ॥ 65 ॥  
 "कैरवः---  
 तवात्मजा तामरसायताक्षी  
 मह्यं स सम्मानमियं करोति।  
 दत्ता दयावारिधिना त्वया त-  
 द्गुरूपदेशाद्गुरुमत्त्वमुक्तम् ॥ "  
 उपगुम्भनमाश्चर्यप्राप्तिरित्युच्यते यथा।  
 "पुरोधाः---(साश्चर्यम्) मनोरथसिद्ध! ममाप्येतदेव विवक्षितम्। अहो!  
 दैवादावयोर्मतिसंवादः।"  
 कार्यस्य दर्शनं पूर्वभावः सङ्कीर्त्यते यथा ॥ 66 ॥  
 :मनोरथसिद्धः-- अन्यच्च ममाशास्यमस्ति। तदिदं - मालवनाथः  
 सम्भावनीयः। यथा प्रीयते देवी।  
 सर्वः स्वजनसम्मानात्सन्तोषमुपयाति हि।  
 यतो वकुलसेकेन विकसेन्मुकुलावली ॥ "  
 स स्यात्कार्यस्य संहारः प्रियः प्रियतरो यथा।  
 पुरोधाः---  
 पुण्यैस्तस्य पुरातनैः क्षितिपतेः प्रख्यातवत्सान्वयः  
 क्षीराम्भोनिधिचन्द्रमाः सकलभूलोकाभिनन्द्योदयः।  
 स्वैरं गर्वितपूर्वराजचरितैः पूतैर्निजैर्वर्तनैः  
 जामाताऽसि जनाधिनाथ! विदिशां हंसावलीं चाप्नुयाः ॥ "  
 प्रशस्तिः प्रोच्यते सा तु यच्छुभाशंसनं यथा ॥ 67 ॥  
 "साहित्यभानुरयतामुदयं नृपाणां  
 कीर्त्यम्बुजानि विकसन्तु सितानि सन्तु।  
 नाशं प्रयातु घनदुर्जनवाक्तमिस्रं  
 भूरस्तु सन्ततमहोत्सवशालिनीयम् ॥ "  
 अङ्गान्यवश्यमेतानि वाच्यानीह चतुर्दश।  
 उक्ताङ्गानां चतुष्षष्टेः षोढा चैषां प्रयोजनम् ॥ 68 ॥  
 इष्टस्यार्थस्य रचना गोप्यगुप्तिः प्रकाशनम्।  
 रागप्रयोगस्याश्चर्यं वृतान्तस्यानुपक्षयः ॥ 69 ॥  
 पुनस्त्रेधा विभागः स्यात्सर्वस्याप्युक्तवस्तुनः।  
 सूच्यमेव भवेत्किञ्चिदृश्यं श्राव्यमथापरम् ॥ 70 ॥  
 नीरसोऽनुचितस्तत्र संसूच्यो वस्तुविस्तरः।  
 दृश्यस्तु मधुरोदात्तरसभावनिरन्तरः ॥ 71 ॥  
 अर्थोपक्षेपकैः सूच्यं पञ्चभिः प्रतिपादयेत्।  
 विष्कम्भचूलिकाङ्कास्याङ्कावतारप्रवेशकैः ॥ 72 ॥  
 वृत्तवर्तिष्यमाणानां कथांशानां निदर्शकः।  
 सङ्क्षेपार्थस्तु विष्कम्भो मध्यपात्रप्रयोजितः ॥ 73 ॥  
 प्रयोजितो भवेच्छुद्धः सङ्कीर्णो नीचमध्यमैः।  
 अन्तर्यवनिकासंस्थैश्चूलिकार्थस्य सूचना ॥ 74 ॥  
 अङ्कान्तपात्रैरङ्कास्यमत्तराङ्कार्थसूचना।  
 अङ्कावतारस्त्वङ्कान्ते वान्तेऽङ्कस्याविभागतः ॥ 75 ॥  
 भूतभाविकथांशानां सूचको नीचभाषया।  
 नीचपात्रैः प्रयुक्तोऽङ्कद्वयस्यान्तः प्रवेशकः ॥ 76 ॥  
 एभिः संसूचयेत्सूच्यं दृश्यमङ्कैः प्रदर्शयेत्।  
 दृश्यस्तु मधुरोदात्तरसभावनिरन्तरः ॥ 77 ॥  
 नाट्यधर्ममवेक्ष्यैव श्राव्यं वस्तु त्रिधा मतम्।  
 सर्वश्राव्यं च नियतश्राव्यमश्राव्यमेव च ॥ 78 ॥  
 सर्वश्राव्यं प्रकाशं स्यादश्राव्यं स्वगतं मतम्।  
 द्विविधं नियतश्राव्यं जनान्तमपवारितम् ॥ 79 ॥  
 त्रिपताकाकरेणान्यानपवार्यान्तरा कथा  
 अन्योन्यामन्त्रणं यत्स्याज्जनान्ते तज्जनान्तिकम् ॥ 80 ॥  
 रहस्यं कथ्यतेऽन्यस्य परावृत्त्यापवारितम्  
 किं ब्रवीष्येवमित्यादि विना पात्रं ब्रवीति यत्।  
 श्रुत्वेवानुक्तमप्येतत्तत्स्यादाकाशभाषितम् ॥ 81 ॥  
 सर्वाङ्गसङ्गतमनेकविधार्थसार्थं  
 सद्वृत्तनायकविशेषसमग्रशोभम्।  
 राज्यं त्वदीयमिव रूपकवस्तुरम्यं  
 मन्मक्षितीश! महतां मुदमातनोति ॥ 82 ॥  
 इत्यमृतानन्दयोगीन्द्रविरचितेऽलङ्‌कारसङ्ग्रहे सन्ध्यङ्गनिरूपणं  
 नाम सप्तमः परिच्छेदः ॥  








अष्टमः परिच्छेदः  
 नेतृव्यापाररूपा या वृत्तिः सा स्याच्चतुर्विधा।  
 भारती सात्त्वती चारभटी कैशिक्यतः परम् ॥ 1 ॥  
 चतस्रो वृत्तयो ज्ञेयाः सर्वनाट्यस्य मातृकाः।  
 भारती संस्कृतप्रायो वाग्व्यापारो नटाश्रयः ॥ 2 ॥  
 भरतैस्तु प्रयोज्यत्वाद्भारती चतुरङ्गिका।  
 प्ररोचनामुखं चैव वीथी प्रहसनं तथा ॥ 3 ॥  
 स्थाने प्रहसनस्याऽथ भाणमप्याह कोहलः।  
 एतेषां लक्षणं पश्चात्प्रसङ्गादभिधीयते ॥ 4 ॥  
 सात्त्वती सा मता सत्त्वशौर्यत्यागदयार्जवैः।  
 युक्ता हर्षोत्तरा शोकवर्जिता समुदीरिता ॥ 5 ॥  
 संलापोत्थापकावस्याः सङ्घातपरिवर्तकौ।  
 अङ्गानि चत्वार्येतेषां क्रमाल्लक्षणमुच्यते ॥ 6 ॥  
 संलापको गभीरोक्तिर्नानाभावरसो यथा।  
    "रामः--अयं सः, यः किल सपरिवारकार्तिकेयविजयावर्जितेन भगवता  
 नीललोहितेन परिवत्सरसहस्रान्तेवासिने तुभ्यं प्रसादीकृतः परशुः।  
 परशुरामः--- आम्, दाशरथे! स एव ममाचार्यपादानां प्रियः परशुः।  
 अस्त्रप्रयोगखुरलीकलहे गणानां  
 सैन्यैर्वृतो विजित एव मया कुमारः।  
 एतावतापि परिरभ्य कृतप्रसादः  
 प्रादादमुं प्रियगुणो भगवान् गुरुर्मे ॥ "  
 उत्थापकस्तु यत्रारिं युद्धायोत्थापयेद्यथा।  
 "आनन्दाय च विस्मयाय च मया दृष्टोऽसि दुःखाय वा  
 वैतृष्ण्यं तु कुतोऽद्य सम्प्रति मम त्वद्दर्शने चक्षुषः।  
 त्वत्साङ्गत्य सुखस्य नास्मि विषयः किं वा बहुव्याहृतै  
 रस्मिन् विस्मृतजामदग्न्यविजये बाहौ धनुर्जृम्भताम् ॥ "  
 नीत्या दैवेन वा भेदः सख्यः कथ्यते यथा ॥ 7 ॥  
 "चाणक्यो नीतिसामर्थ्याद्राक्षसीयानभेदयत्।  
 भेदो विभीषणस्याऽभूद्रावणाद्दैवयोगतः ॥ 8 ॥  
 भेदं साम च दानं च निष्फलीकृत्य यत्र तु।  
 परिवर्तक इत्युक्तो दण्डस्वीकरणं यथा ॥ 9 ॥  
 "(परशुरामः--)  
 हेरम्बदन्तमुसलोल्लिखितैकभित्ति-  
 वक्षो विशाखविशिस्वव्रणलाञ्छितं मे।  
 रोमाञ्चकञ्चुकितमद्भुतवीरलाभा-  
 द्यत्सत्यमद्य परिरब्धुमिवेच्छति त्वाम् ॥  
 रामः---भगवन्! परिरम्भणमिति प्रस्तुतप्रतीपमेतत्।"  
 मायेन्द्रजालसङ्ग्रामक्रोधभ्रान्त्यादिचेष्टितैः।  
 युक्ता भवेदारभटी चत्वार्यङ्गानि तत्र च ॥ 10 ॥  
 सङ्क्षिप्तिका स्यात्सम्फेटो वस्तूत्थानावपातने।  
 सङ्क्षिप्तवस्तुरचना सङ्क्षिप्तिः शिल्पतो यथा ॥ 11 ॥  
 चरिते वत्सराजस्य कलिङ्गद्विपयोजनम्।  
 संक्षिप्तिरथवा नेतृदशान्तरकृतिर्यथा ॥ 12 ॥  
 वालिनाशेन सुग्रीवः किष्किन्धाधिपतिः कृतः।  
 भार्गवस्यापि चौद्धत्यनिवृत्त्या शान्तताश्रयः ॥ 13 ॥  
 सम्फेटस्तु समाघातः क्रुद्धुसंरब्धयोर्यथा।  
 लक्ष्मणेन्द्रजितोर्युद्धं रामरावणयोश्च वा ॥ 14 ॥  
 मायाद्युत्थापितं वस्तु वस्तूत्थापनकं यथा।   
 माययेन्द्रजिता युद्धे दिवा ध्वान्तप्रदर्शनम् ॥ 15 ॥  
 क्षिप्रप्रवेशनिर्वाणसम्भ्रमत्रासविद्रवैः।  
 अवपातस्त्वसौ ज्ञेयोऽनिष्टदर्शनतो यथा ॥ 16 ॥  
 "नष्टं वर्षवरैर्मनुष्यगणना भावादकृत्वा त्रपा-  
 मन्तः कञ्चुकिकञ्चुकस्य विशति त्रासादसौ वामनः।  
 पर्यन्ताश्रयिभिर्निजस्य सदृशं नाम्नः किरातैः कृतं  
 कुब्जा नीचतयैव यान्ति शनकैरात्मेक्षणाशङ्किनः ॥ "  
 या रम्यनेपथ्यविशेषयुक्ता  
 स्त्रीभिर्युता वा बहुनृत्तगीता।  
 कामोपभोगप्रचुरप्रकारा  
 सा कैशिकी वृत्तिरुदाहृता स्यात् ॥  
 नर्म च नर्मस्पन्दो नर्मस्फोटश्च नर्मगर्भश्च।  
 कैशिक्याश्चत्वारो भेदा ह्येते समुद्दिष्टाः ॥ 17 ॥  
 ललितमधुराभिधानं शृङ्गाररसाश्रयं सुखोपेतम्।  
 इच्छाभयहास्ययुतं नर्म त्रिविधं वदन्ति यथा ॥ 18 ॥  
 "मध्याह्नं गमय त्यज श्रमजलं स्थित्वा पयः पीयताम्  
 मोच्छ्वासं तु विमुञ्च पान्थ, विवशः शीतः प्रपामण्डपः।  
 तामेव स्मर घस्मरस्मरशरत्रस्तां निजां प्रेयसीं  
 त्वच्चित्तं तु न रञ्जयन्ति पथिक! प्रायः प्रपापालिकाः ॥ "  
 "अभिव्यक्तालीको विफलसकलोपायविभव  
 श्चिरं ध्यात्वा सद्यो धृतकृतकसंरम्भनिपुणः।  
 अतः पृष्टे पृष्टे किमिदमिति सन्त्रास्य सहसा  
 कृताश्लेषां धूर्तः स्मितमधुरमालिङ्गति वधूम् ॥ "  
 "शून्यं वासगृहं विलोक्य शयनादुत्थाय किञ्चिच्छनै-  
 र्निद्राव्याजमुपागतस्य सुचिरं निर्वर्ण्य पत्युर्मुखम्।  
 विस्रब्धं परिचुम्ब्य जातपुलकामालोक्य गण्डस्थलीं  
 लज्जानम्रमुखी प्रियेण हसता बाला चिरं चुम्बिता ॥ "  
 उत्कण्ठानिर्भरप्रेमनवसङ्गमसम्भ्रमम्।  
 अन्ते भयानकं प्राहुः नर्मस्पन्दं तु तद्यथा ॥ 19 ॥  
 "विसृज सुन्दरि! सङ्गमसाध्वसं  
 ननु चिरात्प्रभृति प्रणयोन्मुखे।  
 परिगृहाण गते सहकारतां  
 त्वमतिमुक्तलताचरितं मयि ॥ "  
 कन्या नायकयोर्यत्र वृत्तं च स्फुटितं भवेत्।  
 नर्मस्फोटः स विज्ञेयः सम्भ्रमादियुतो यथा ॥ 20 ॥  
 "गमनमलसं शून्या दृष्टिः शरीरमसौष्ठवं  
 श्वसितमधिकं किं न्वेतत्स्यात्किमन्यदितोऽथवा।  
 भ्रमति भुवने कन्दर्पास्त्रं विकारि च यौवनं  
 ललितमधुरास्ते ते भावाः क्षिपन्ति च धीरताम् ॥ "  
 नर्मगर्भश्छन्ननेतृव्यलीकार्थाय तद्यथा।  
 "दृष्ट्वैकासनसङ्गते प्रियतमे पश्चादुपेत्याऽऽदरा-  
 देकस्या नयने पिधाय विहितक्रीडानुबन्धच्छलः।  
 तिर्यग्वक्रितकन्धरः सपुलकः प्रेमोल्लसन्मानसा-  
 मन्तर्हासलसत्कपोलफलकां धूर्तोऽपरां चुम्बति ॥ "  
 भारती शब्दवृत्तिः स्यादन्यास्तिस्त्रोऽर्थवृत्तयः ॥ 21 ॥  
 शृङ्गारे कैशिकी वीरे सात्त्वत्यारभटी पुनः।  
 रसे रौद्रे सबीभत्से वृत्तिः सर्वत्र भारती ॥ 22 ॥  
 आसां भेदचतुष्केऽस्मिन्नेकैकमपि वाञ्छितम्।  
 प्रयोगे कविभिः कार्यं सर्वमेकत्र दुर्लभम् ॥ 23 ॥  
 पाठ्यं तु संस्कृतं नॄणामनीचानां कृतात्मनाम्‌।  
 लिङ्गिनीनां महादेव्या मन्त्रज्ञावेश्ययोः क्वचित् ॥ 24 ॥  
 स्त्रीणां तु प्राकृतं प्रायः शौरसेन्यधमेषु च।  
 पिशाचात्यन्तनीचादौ पैशाचं मागधं तथा ॥ 25 ॥  
 यद्देश्यं नीचपात्रं स्यात्तद्देश्यं तस्य भाषितम्।  
 भगवन्तोऽवरैर्वाच्या विद्वद्देवर्षिलिङ्गिनः ॥ 26 ॥  
 विप्रामात्याग्रजाश्चार्या नटीसूत्रभृतौ मिथः।  
 रथी सूतेन चायुष्मान् पूज्यैः शिष्यात्मजानुजाः ॥ 27 ॥  
 वत्सेति तातः पूज्योऽपि सुगृहीताभिधश्च तैः।  
 भावो नटेन सूत्री च मारिषस्तेन सोऽपि च ॥ 28 ॥  
 देवः स्वामीति नृपतिर्भृत्यैर्भट्टेति चाधमैः।  
 आमन्त्रणीयाः पतिवज्ज्येष्ठमध्याधमस्त्रियः ॥ 29 ॥  
 सखी हलेति च प्रेष्या हञ्जे वेश्याज्जुकेति च।  
 कुट्टिन्यत्तेत्यनुगतैः पूज्या वा जरती जनैः ॥ 30 ॥  
 विदूषकेण भवती राज्ञी चेति च शब्द्यते।  
 हण्डे नीचा पुरस्कार्या लालिता तु यवीयसी ॥ 31 ॥  
 भगिनीपतिरावुत्तो राजा भट्टारको जनैः ।  
 युवराजः कुमारः स्याद्भर्तृदारक इत्यपि ॥ 32 ॥  
 राजपुत्री तु तद्वत्स्यादार्यपुत्रः पतिः स्त्रिया।  
 प्रियेति भर्त्रा राज्ञी स्यात्स्यालो राष्ट्रिय उच्यते ॥ 33 ॥  
 देवी कृताभिषेकायामितरासु तु भट्टिनी।  
 अत्तिका भगिनी ज्येष्ठा बाला वासूरितीर्यते ॥ 34 ॥  
 सद्वृत्तिशालि सरसं नाट्यं नियतभाषितम्।  
 त्वच्चरित्रमिवाभाति महितं मन्मभूपते ॥ 35 ॥  
 इत्यमृतानन्दयोगीन्द्रवितचितेऽलङ्कारसङ्ग्रहे वृत्तिनिरूपणं नाम  
 अष्ठमः परिच्छेदः ॥  








नवमः परिच्छेदः  
 नाटकं सप्रकरणं भाणः प्रहसनं डिमः।  
 व्यायोगसमवाकारौ वीथ्यङ्केहामृगा इति ॥ 1 ॥  
 प्रधानरूपकाण्याहुर्दशैतानि विपश्चितः।  
 नाटिका सट्टकं त्रोटो प्रेङ्खणं गोष्ठिभाणिके ॥ 2 ॥  
 संलापकश्च प्रस्थानं काव्यहल्लीसरासके।  
 श्रीगदितं च लासिका दुर्मल्ली नाट्यरासकम् ॥ 3 ॥  
 उल्लाप्यमुपरूपाणि भवन्त्येतानि षोडश।  
 प्रकृतित्वादथान्येषां भूयो रसपरिग्रहात् ॥ 4 ॥  
 सम्पूर्णलक्षणत्वाच्च पूर्वं नाटकमुच्यते।  
 रङ्गः सदस्यास्थानोर्वी नेपथ्यं नटवर्गभूः ॥ 5 ॥  
 यन्नाट्यवस्तुनः पूर्वं रङ्गविघ्नोपशान्तये ।  
 कुशीलवाः प्रकुर्वन्ति पूर्वरङ्कः प्रकीर्तितः ॥ 6 ॥   
 प्रत्याहारोऽवतरणमारम्भाश्रावणे अपि।  
 वक्त्रपाणिः परिघट्टना या सङ्घोटना तथा ॥ 7 ॥  
 मार्गापसारितं शुद्धापकृष्टोत्थापने तथा।  
 परिवर्तनकं नान्दी तथा चैव प्ररोचना ॥ 8 ॥  
 त्रिगतं चासारितकं तथा गीतिविधिध्रुवा।  
 त्रिसामकमतो रङ्गद्वारं स्याद्वर्धमानकम् ॥ 9 ॥  
 चारिर्महाचारिरिति पूर्वरङ्गाङ्गसङ्गतिः ।  
 यद्यप्यङ्गानि भूयांसि पूर्वरङ्कस्य नाटके ॥ 10 ॥  
 तथाप्यवश्यं कर्तव्या नान्दी विघ्नोपशान्तये।  
 आशीर्वचनसंयुक्ता यस्मान्नित्यं भवेदिह ॥ 11 ॥  
 देवद्विजनृपादीनां तस्मान्नान्दीति शब्दिता।  
 नान्दी गुणनिका वाद्यमानद्धादित्रयोत्थितम् ॥ 12 ॥  
 नन्दीशः पूज्यते पुष्पैः तस्मान्नान्दीति सूच्यते।  
 या काचित् पठ्यते सूक्तिर्यां काञ्चिद्देवतां प्रति ॥ 13 ॥  
 सूत्रधारेण नाट्यादौ सा नान्दी नन्दिनो मुदे।  
 मङ्गल्यशङ्खचक्राब्जकोककैरवशंसिनी ॥ 14 ॥  
 नान्दी पदैर्द्वादशभिरष्टाभिर्वाप्यलङ्कृता।  
 पूर्वरङ्गं विधायेत्थं सूत्रधारे विनिर्गते ॥ 15 ॥  
 प्रविश्य तद्वदपरः काव्यमास्थापयेन्नटः।  
 दिव्यमर्त्ये स तद्रूपो मिश्रमन्यतरस्तयोः ॥ 16 ॥  
 सूचयेद्वस्तु बीजं वा मुखं पात्रक्रमाद्यथा।  
 "रामो मूर्ध्नि निधाय काननमगान्मालामिवाज्ञां गुरो-  
 स्तद्भक्त्या भरतेन राज्यमखिलं मात्रा सहैवोज्झितम्।  
 तौ सुग्रीवविभीषणावनुगतौ नीतौ परां सम्पदं  
 प्रोद्वृत्ता दशकन्धरप्रभृतयो ध्वस्ताः समस्ता द्विषः ॥ "  
 "यान्ति न्यायप्रवृत्तस्य तिर्यञ्चोऽपि सहायताम्।  
 अपन्थानं तु गच्छन्तं सोदरोऽपि विमुञ्चति ॥ "  
 "आसादितप्रकटनिर्मलचन्द्रहासः  
 प्राप्तः शरत्समय एष विशुद्धकान्तः।  
 उत्खाय गाढतमसं घनकालमुग्रं  
 रामो दशास्यमिव सम्भृतबन्धुजीवः ॥ "  
 "तवास्मि गीतरागेण हारिणा प्रसभं हृतः।  
 एष राजेव दुष्यन्तः सारङ्गेणातिरंहसा ॥ "  
 रङ्गं प्रसाद्य मधुरैः श्लोकैः काव्यार्थसूचकैः ॥ 17 ॥  
 ऋतुं कञ्चिदुपादाय भारतीं वृत्तिमाश्रयेत्।  
 प्ररोचना प्रशंसा वस्तून्मुखीकरणं यथा ॥ 18 ॥  
 "श्रीहर्षो निपुणः कविः परिषदप्येषा गुणग्राहिणी  
 लोके हारि च वत्सराजचरितं नाट्ये च दक्षा वयम्।  
 वस्त्वैकैकमपीह वाञ्छितफलप्राप्तेः पदं किं पुन-  
 र्मद्भाग्योपचयादयं समुदितः सर्वो गुणानां गणः ॥ "  
 सूत्राधारो नटीं ब्रूते मारिषं वा विदूषकम्।  
 स्वकार्यप्रस्तुताक्षेपि चित्रोक्त्या यत्तदामुखम् ॥ 19 ॥  
 प्रस्तावनेति वा तत्र कथोद्घातः प्रवृत्तकम्।  
 प्रयोगातिशयश्चाथ वीथ्यङ्गानि त्रयोदश ॥ 20 ॥  
 स्वेतिवृत्तसमं वाक्यमर्थं वा यत्र सूत्रिणः।  
 गृहीत्वा प्रविशेत्पात्रं कथोद्घातो द्विधा यथा ॥ 21 ॥  
 "द्वीपादन्यस्मादापि मध्यादपि जलनिधेर्दिशोऽप्यन्तात्।  
 आनीय झटिति घटयति विधिरभिमतमभिमुखीभूतः ॥ "  
 "लाक्षागृहानलविषान्नसभाप्रवेशैः  
 प्राणेषु वित्तनिचयेषु च नः प्रहृत्य।  
 आकृष्टपाण्डववधूपरिधानकेशाः  
 स्वस्था भवन्ति मयि जीवति धार्तराष्ट्राः ॥ "  
 कालसाम्यात् प्रवेशो यः प्रवृत्तकमिदं यथा।  
 "प्रौढपयोधरभारा प्रावृण्मलिनाम्बरा प्रबाष्पधारा।  
 मानसगराजहंसा मानवतीवाऽद्य भाति मदनार्ता ॥ "  
 एषोऽयमित्युपक्षेपात्सूत्रधारप्रयोगतः ॥ 22 ॥  
 पात्रप्रवेशो यत्रैषः प्रयोगातिशयो यथा।  
 "सौरभेण सहकारपादपः  
 पद्मतो हरति षट्पदावलिम्।  
 रामणीयकगुणेन रागिणीं  
 कौमुदीदृशमिवैष कैरवः ॥ "  
 "?Bवर्णयितुमस्य महिमा वसन्तसमयस्य शक्यते तेन।  
 यदयं विप्रो वृद्धोऽप्युज्झति दामोदरो निजां प्रकृतिम् ॥ "  
 वीथ्यङ्गान्यान्मुखाङ्गत्वादुच्यन्तेऽत्रैव तानि तु ॥ 23 ॥  
 उद्वात्यकावलगिते प्रपञ्चत्रिगते छलम्।  
 वाक्केल्यधिबले गण्डमवस्यन्दितनालिके ॥ 24 ॥  
 असत्प्रलापव्यापारमृदवानि त्रयोदश।  
 वीथीप्रसङ्गे वीथ्यङ्गलक्षणं तत्र वक्ष्यते ॥ 25 ॥  
 आदौ प्रसङ्गाद्वीथ्यङ्गलक्षणं तत्र कथ्यते।  
 एषामन्यतमेनार्थं पात्रं वाऽऽक्षिप्य सूत्रभृत् ॥ 26 ॥  
 प्रस्तावनान्ते निर्गच्छेत्ततो वस्तु प्रपञ्चयेत्।  
 पूर्वरङ्गः सभापूजा कवेर्गोत्रानुकीर्तनम् ॥ 27 ॥  
 नाटकादेस्तथा सञ्ज्ञा सूत्रधारोऽप्यथामुखम्।  
 अर्थोपक्षेपकाः चतस्रो वृत्तयोऽपि च ॥ 28 ॥  
 अर्थोपक्षेपकाः पञ्च चतस्रो वृत्तयोऽपि च।  
 नाट्योक्तिश्च समावेशस्तथा भाषाविभाषयोः ॥ 29 ॥  
 प्रायशः सर्वनाट्येषु कीर्त्यन्ते सङ्गता इमे।  
 संज्ञा तु नाटकादीनां नायकेनेतरेण वा ॥ 30 ॥  
 नायिकानायकाख्यानात्सञ्ज्ञा प्रकरणादिषु।  
 नाटिका सट्टकादीनां नायिकाभिर्विशेषणम् ॥ 31 ॥  
 अभिगम्यगुणैर्युक्तो धीरोदात्तः प्रतापवान्।  
 कीर्तिकामो महोत्साहस्त्रय्यास्त्राता महीपतिः ॥ 32 ॥  
 प्रख्यातवंशो राजन्यो दिव्यो वा यत्र नायकः।  
 तत्प्रख्यातं विधातव्यं वृत्तमत्राधिकारिकम् ॥ 33 ॥  
 यत्तत्रानुगतं किञ्चिन्नायकस्य रसस्य वा।  
 विरुद्धं तत्परित्याज्यमन्यथा वा प्रकल्पयेत् ॥ 34 ॥  
 यथा वालिवधस्त्यक्तश्चद्मनोदात्तराघवे।  
 कल्पितो वीरचरिते वधस्तस्यैव चाऽन्यथा ॥ 35 ॥  
 आद्यन्तमेवं निश्चित्य पञ्चधा तद्विभज्य च।  
 खण्डशः सन्धिसञ्ज्ञांस्तान्भागानपि च खण्डयेत् ॥ 36 ॥  
 द्वित्रिद्वित्रिचतुर्युक्तदशसङ्ख्यान्यनुक्रमात्।  
 चतुःषष्टिश्च तानि स्युरङ्गानि त्विह सन्धिषु ॥ 37 ॥  
 आदौ विष्कम्भकं कुर्यादङ्कं वा कार्ययुक्तितः।  
 अपेक्षितं परित्यज्य नीरसं वस्तुविस्तरम् ॥ 38 ॥  
 यदा सन्दर्शयेच्छेषं कुर्याद्विष्कम्भकं यथा।  
 यदा तु सरसं वस्तु मूलादेव प्रवर्तते ॥ 39 ॥  
 आदावेव तदा कुर्यादामुखाक्षेपसंश्रयम्।  
 प्रत्यक्षनेतृचरितो बिन्दुव्याप्तिपुरस्कृतः ॥ 40 ॥  
 अङ्को नानाप्रकारार्थसंविधानरसाश्रयः।  
 अनुभावविभावाभ्यां स्थायिनो व्यभिचारिभिः ॥ 41 ॥  
 गृहीतमुक्तैः कर्तव्यमङ्गिनः परिपोषणम्।  
 न चातिरसतो वस्तु दूरं विच्छिन्नतां नयेत् ॥ 42 ॥  
 रसं वा न तिरोदध्याद्वस्त्वलङ्कारलक्षणैः।  
 एको रसोऽङ्गी कर्तव्यो वीरः शृङ्गार एव वा ॥ 43 ॥  
 अङ्गमन्ये रसाः सर्वे कुर्यान्निर्वहणेऽद्भुतम्।  
 दूराध्वानं वधं युद्धं राज्यदेशादिविप्लवम् ॥ 44 ॥  
 संरोधं भोजनं स्नानं सुरतं चानुलेपनम्।  
 अम्बरग्रहणादीनि प्रत्यक्षाणि न निर्दिशेत् ॥ 45 ॥  
 नाधिकारिवधं क्वापि त्याज्यमावश्यकं न च।  
 एकाहचरितैकार्थं कुर्याच्चासन्ननायकम् ॥ 46 ॥  
 पात्रैस्त्रिचतुरैरङ्कं तेषामन्तेऽस्य निर्गमः।  
 एवमङ्काः प्रकर्तव्याः प्रवेशादिपुरस्कृताः ॥ 47 ॥  
 पञ्चाङ्कं च षडङ्कं च सप्ताङ्कं च तथाऽपरम्।  
 अष्टाङ्कं च नवाङ्कं च दशाङ्कं नाटकं विदुः ॥ 48 ॥  
 मारीचवञ्चनं नाम पञ्चाङ्कं परिकीर्तनम्।  
 वेणीसंहारसञ्ज्ञं तु षडङ्कं नाटकं मतम् ॥ 49 ॥  
 शाकुन्तलं तु सप्ताङ्कमष्टाङ्कं नलविक्रमम्।  
 देवीपरिणयाख्यानं नवाङ्कं परिकीर्तितम् ॥ 50 ॥  
 बालरामायणं नाम दशाङ्कं नाटकं स्मृतम्।  
 अथ प्रकरणम्---  
 अथ प्रकरणे वृत्तमुत्पाद्यं लोकसंश्रयम् ॥ 51 ॥  
 अमात्यविप्रवणिजामेकं कुर्याच्च नायकम्।  
 धीरप्रशान्तं सापायं धर्मकामार्थतत्परम् ॥ 52 ॥  
 नायिका तु द्विधा नेतुः कुलस्त्री गणिका तथा।  
 क्वचिदेकैव कुलजा वेश्या क्वापि द्वयं क्वचित् ॥ 53 ॥  
 आभिः प्रकरणं त्रेधा शुद्धं स्यात्कुलजान्वितम्।  
 सङ्कीर्णं वेश्यया युक्तं मिश्रं तद्द्वयसङ्गतम् ॥ 54 ॥  
 शेषं नाटकवत् सन्धिप्रवेशिकरसादिकम्।  
 अथ भाणः---  
 भाणस्तु धूर्तचरितं स्वानुभूतं परेण वा ॥ 55 ॥  
 यत्रोपवर्णयेदेको निपुणः पण्डितो विटः।  
 सम्बोधनोक्तिप्रत्युक्ती कुर्यादाकाशभाषितैः ॥ 56 ॥  
 सूचयेद्वीरशृङ्गारौ शौर्यसौभाग्यसंस्तवैः।  
 भूयसा भारतीवृत्तिरेकाङ्कं वस्तु कल्पितम् ॥ 57 ॥  
 मुखनिर्वहणे साङ्गे लास्याङ्गानि दशापि च।  
 लास्याङ्गानि---  
 गेयपदं स्थितपाठ्यमासीनं पुष्पगन्धिका।58 ॥  
 प्रच्छेदकस्त्रिमूढं च सैन्धवाख्यं द्विमूढकम्।  
 उत्तमोत्तमकं चैवमुक्तप्रत्यक्तमेव च ॥ 59 ॥  
 लास्ये दशविधं ह्येतदङ्गनिर्देशकल्पनम्।  
 सुखासीनः श्रुतिमुखं यत्र गायन्ति गायकाः ॥ 60 ॥  
 ततादिवाद्यमिश्रं तच्छुष्कं गेयपदं यथा।  
 सुखासीनाः सन्तः सुरभिकुसुमामोदसुभगे  
 तले सान्द्रच्छाये तरुणसहकारस्य शिशिरे।  
 कलैर्वीणावाद्यैः सममृदुलसन्दिग्धवचसो  
 रसावेशोल्लासान्मदनमिह गायन्ति मधुरम् ॥ "  
 पठेद्यत्रासनासीना प्राकृतं विरहातुरा।  
 अङ्गनानङ्गतप्ताङ्गी स्थितपाठ्यं मतं यथा ॥ 61 ॥  
 "रत्ति ए हित्थहि अओ महुअर मोत्तूण पदुमिर्णामण्णत्तो।  
 गच्छसि गच्छ पुणो सा पेच्छादिणण्णं णिमीलिदंबुरुहच्छी ॥  
 (रात्र्या त्रस्तहृदयो मधुकर! मुक्त्वा पद्मिनीमन्यत्र।  
 गच्छसि गच्छ पुनः सा पश्यति नान्यं निमीलिताम्बुरुहाक्षी ॥ )"  
 शोकचिन्तापरवशं वाद्याभिनयवर्जितम्।  
 आस्यते यत्र कामिन्या तदासीनं मतं यथा ॥ 62 ॥  
 "बाले! मालतिके!  
 म्लानं ते वदनं मनो विगलितं मन्दो विलासक्रमः  
 चिन्ताशोकवशं चिरोज्झितसुखं चित्तं वपुर्धूसरम्।  
 निःशब्दाभिनयं निवेश्य विजने त्वं चेष्टसे नो यथा  
 प्रालेयप्रकरेण पीडितपरिक्लिष्टाम्बुजा पद्मिनी ॥ "  
 नर्तक्याः पुरुषस्येव प्रगल्भं चेष्टितं यथा।  
 नैकभेदं च सङ्गीतं स्याद्यथा पुष्पगन्धिका ॥ 63 ॥  
 "ग्रीवाविभूषणविषक्तदुकूलकोण-  
 सञ्छन्नपीवरपयोधरभारनाम्रा।  
 मैरेयमत्तमहिलाकरदत्तताल-  
 मातन्वती समदनर्तनमाविरास्ते ॥  
 सखि शारदिके! पुंवत्प्रगल्भा विविधगानमुखरविलासिनीमध्यगता निस्त्रपं  
 नृत्यसि।"  
 स हि प्रच्छेदको यत्र ज्योत्स्नासम्पातविक्लवाः।  
 कामिन्यो यान्त्यपव्रीडाः सागसोऽपि प्रिया यथा ॥ 64 ॥  
 "प्रशिथिलनिजलज्जाः प्राङ्मुखं वीक्षमाणा-  
 स्तिमिरविगमभीतास्तीर्णमार्गाश्च तूर्णम्।  
 वलयचलनलोला वञ्चितात्मीयलोकाः  
 सततमभिसरेयुः सागसोऽप्यात्मनाथान् ॥ "  
 पुंभावप्रचुरं नाट्यं समवृत्तपरिष्कृतम्।  
 मृदुश्लक्ष्णपदं यत्र तत् त्रिगूढं स्मृतं यथा ॥ 65 ॥  
 "अस्याः खलु---  
 अभिनयशस्तौ हस्तौ पादौ परिभूतकिसलयौ सलयौ।  
 अङ्गं रञ्जितरङ्गं नृत्तं पुम्भावशालि समवृत्तम् ॥ "  
 न नाट्ये लक्ष्यते पाठ्यं पात्रं सङ्केतवर्जितम्।  
 जायते सैन्धवी भाषा यत्र तत्सैन्धवं यथा ॥ 66 ॥  
 "नाट्यमलक्षितपाठ्यं पात्रे सङ्केतवर्जितं यत्र।  
 सैन्धवभाषा चतुरैर्विहितं वैदेशिकैर्नटैर्वीथ्याम्।"  
 रसभावाः परिक्लिष्टाश्चतुरस्रः परिश्रमः।  
 मुखप्रतिमुखे चित्रे तद्द्विमूढं मतं यथा ॥ 67 ॥  
अत एव खल्वस्याः---  
 रसभावाः परिक्लिष्टाः प्रौढो विद्यापरिश्रमः।  
 चित्रे मुखप्रतिमुखे सलयः पादयोः क्रमः ॥ "  
 विचित्राः श्लोकसन्दर्भा यत्र नानाविधो रसः।  
 हेला भावाशच ललिताश्चोत्तमोत्तमकं यथा ॥ 68 ॥  
"?Bकेयमपटीक्षेपेण प्रविशति?  
 "अङ्कूरत्कुचमप्यनल्पविलसत्तत्सन्निवेशक्रमं  
 वक्षोऽस्या वलिरेखिकाभिरुदरं वामभ्रुवो वास्यते।  
 अङ्गं रङ्गदृशामनङ्गनृपतेः कारागृहं श्रीयते  
 भावैश्चित्रपदार्थभावितरसान् श्लोकान् पठत्याननम् ॥ "  
 पदानि साधिक्षेपाणि चित्रं गीतार्थयोजनम्।  
 यत्र कोपप्रसादाभ्यामुक्तप्रत्युक्तकं यथा ॥ 69 ॥  
अपि च---तस्याः पश्चान्निषण्णा काचित् कुपिता---  
 गायति गेयं साधिक्षेपपदं सहचरीमुखे स्खलिते।  
 तस्यामियं प्रसन्ना चित्रं गीतार्थमभिनयत्यङ्गैः ॥ "  
अथ प्रहसनम्---  
 अथ प्रहसनं त्रेधा शुद्धवैकृतसङ्करैः।  
 पाषण्डविप्रप्रभृतिचेटचेटीविटाकुलम् ॥ 70 ॥  
 चेष्टितं वेषभाषादिशुद्धं हास्यवचोन्वितम्।  
 कामुकादिवचोवेषैः षण्डकञ्चुकितापसैः।71 ॥  
 विकृतं, सङ्कराद्वीथ्या सङ्कीर्णं धूर्तसङ्कुलम्।  
 रौद्रबीभत्सरहिता रसाः स्युर्हास्य एव वा।72 ॥  
 भाणवत्सन्धिलास्याङ्गान्येकाङ्कं द्व्यङ्कमेव वा।  
अथ डिमः---  
 डिमे वस्तु प्रसिद्धं स्याद्वृत्तयः कैशिकीं विना ॥ 73 ॥  
 नेतारो देवगन्धर्वयक्षरक्षोमहोरगाः।  
 मृतप्रेतपिशाचाद्याः षोडशात्यन्तमुद्धताः ॥ 74 ॥  
 रसैरहास्यशृङ्गारशान्तैः षड्भिः समन्वितः।  
 मायेन्द्रजालसङ्ग्रामक्रोधोद्भ्रान्तादिचेष्टितैः ॥ 75 ॥  
 चन्द्रसूर्योपरागैश्च न्याय्ये रौद्ररसेऽङ्गिनि।  
 चतुरङ्कश्चतुःसन्धिर्निर्विमर्शो डिमः स्मृतः ॥ 76 ॥  
 इदं त्रिपुरदाहे तु लक्षणं ब्रह्मणोदितम्।  
 ततस्त्रिपुरदाहश्च डिमसञ्झः प्रयोजितः ॥ 77 ॥    
अथ व्यायोगः---  
 ख्यातेतिवृत्तो व्यायोगः ख्यातोद्धतनराश्रयः।  
 हीनो गर्भावमर्शाभ्यां दीप्ताः स्युर्डिमवद्रसाः ॥ 78 ॥  
 अस्त्रीनिमित्तसङ्ग्रामो जामदग्न्यजयो यथा।  
 एकाहचरितैकाङ्को व्यायोगो बहुभिर्नरैः ॥ 79 ॥  
अथ समवकारः---  
 कार्यं समवकारेऽपि चामुखं नाटकादिवत्।  
 ख्यातं देवासुरं वस्तु निर्विमर्शास्तु सन्धयः ॥ 80 ॥  
 वृत्तयो हीनकैशिक्यो नेतारो देवदानवाः।  
 द्वादशोद्धतविख्याताः फलं तेषां पृथक् पृथक् ॥ 81 ॥  
 अङ्गी वीरोऽङ्गानि चान्ये यद्वदम्भोधिमन्थने।  
 अङ्कैस्त्रिभिस्त्रिकपटस्त्रिशृङ्गारस्त्रिविद्रवः ॥ 82 ॥  
 द्विसन्धिरङ्कः प्रथमः कार्यो द्वादशनाडिकः।  
 चतुर्द्विनाडिकावन्त्यौ नाडिका घटिकाद्वयम् ॥ 83 ॥  
 वस्तुस्वाभावदैवारिकृताः स्युः कपटास्त्रयः।  
 धर्मार्थकामैः शृङ्गारो नात्र बिन्दुप्रवेशकौ ॥ 84 ॥  
 व्राताद्युज्ज्वलता शौचं धर्मशृङ्गार उच्यते।  
 मुक्तारत्नाद्यलङ्कारैरर्थशृङ्गार उच्यते ॥ 85 ॥  
 सम्भोगविप्रलम्भादिः कामशृङ्गार इत्ययम्।  
 पुरावरोधयुद्धेभवाताग्न्यादिकविद्रवाः ॥ 86 ॥  
 वीथ्यङ्गानि यथालाभं कुर्यात्प्रहसने यथा।  
अथ वीथी---  
 वीथी तु कैशिकीवृत्तौ सन्ध्यङ्गाङ्काश्च भाणवत् ॥ 87 ॥  
 रसः सूच्यस्तु शृङ्गारः स्पृशेदपि रसान्तरम्।  
 नायिकानायकौ कार्यौ शृङ्गारद्वयसंश्रयौ ॥ 88 ॥  
अथ वीथ्यङ्गानि---  
 युक्ता प्रस्तावनाख्यातैरङ्गैरुद्धात्यकादिभिः।  
 उद्धात्यकावलगिते प्रपञ्चत्रिगते छलम् ॥ 89 ॥  
 वाक्केल्यधिबले गण्डमवस्यन्दितनालिके।  
 असत्प्रलापव्याहारमृदवानि त्रयोदश ॥ 90 ॥  
 गूढार्थपदपर्यायमाला प्रश्नोत्तरस्य वा।  
 यत्रान्योन्यसमालापो द्वेधोद्धात्यं मतं यथा ॥ 91 ॥  
"मानवती---अय्ये! कादम्बिणि ! आआदो तुह कालो।  
 (आर्ये कादम्बिनि, आगतस्तवकालः।)  
कादम्बिनी---वत्से! मानवती! अत एव खल्वहं विहरामि। किं त्वकालेऽप्ययं राजहंसः प्रविष्ट इति विचारयामि ॥  
राजा---(समन्तादवलोक्य अनाकलितविहङ्गविहारः स्वगतम्)  
 वचनमिदमात्मविषयं वर्णितमनयावधार्यते युक्त्या।  
 प्रमदानामनुरागः प्रायः प्राप्तेरपि प्रियं तनुते ॥  
मानवती---अय्ये! राअहंसो कहिं दिट्टो?  
 (आर्ये! राजहंसः कुत्र दृष्टः?)  
कादम्बिनी---वत्से! तव मानसे।"  
मानवती---अय्ये मत्तासि! आर्ये मत्तासि ॥ )"  
 "का श्लाघा गुणिनां क्षमा परिभवः को यः स्वकीयैः कृतः  
 किं दुःखं परसंश्रयो जगति कः श्लाघ्यो य आश्रीयते।  
 का मृत्युर्व्यसनं शुचं जहति के यैर्निर्जिताः शत्रवः  
 कैर्विज्ञातनिदं विराटनगरे छन्नस्थितैः पाण्डवैः ॥ "  
 यत्रैकत्र समावेशात्कार्यमन्यत्प्रसाध्यते।  
 प्रस्तुतेऽन्यत्र वा तत्स्याद्द्विधावलगितं यथा ॥ 92 ॥  
"रामः---लक्ष्मण ! तातवियुक्तामयोध्यां विमानस्थो नाहं प्रवेष्टुं शक्नोमि, तदवतीर्य  
 गच्छामि।  
(इत्यवतीर्य कतिचित्पदानि गत्वा निरूप्य)  
 "कोऽयं सिंहासनस्याधः स्थितः पादुकयोः पुरः।  
 जटावानक्षवलयी च चामरी च विराजते ॥ "  
 इति भरतदर्शनकार्यसिद्धिः  
विदूषकः---(अपवार्य) वअस्स! मह कण्ठे, कासेण कंडूदि होदि, किं कादव्यम्?  
 (वयस्य, मम कण्ठे काशेन कण्डूतिर्भवति।  
रामः---(सानुनयं) वयस्य! सकर्पूरं ताम्बूलं चर। तावता कण्ठकण्डूतिर्निवर्तते।  
 ताम्बूलं चेदम्।"  
 असद्भूतं मिथः स्तोत्रं प्रपञ्चो हास्यकृद्यथा।  
"राजा---वयस्य! त्वया वयमतिसंहिताः।  
विदूषकः---वअस्स, तुए एव्व सिक्खिदणेवुणो तुह एव्व कहं अदिसंदाणं  
 कप्पेमि। किंदु  
 घडेमि अण्णेण परस्स जाअं मुणीण मोएमि वदं मुहुत्ते।  
 मणस्सिणीणं विहडेमिमाणं तुह प्पाहावेण तणोमि सव्वं ॥ "  
 (वयस्य, त्वयैव शिक्षितनैपुणस्तवैव कथमतिसन्धानं कल्पयामि। किन्तु,  
 घटयाम्यन्येन परस्य जायां मुनीनां मोचयामि व्रतं मुहूर्ते।  
 मनस्विनीनां निघटयामि मानं तव प्रभावेण तनोमि सर्वम् ॥ )"  
 श्रुतिसाम्यादनेकार्थयोजनं त्रिगतं त्विह ॥ 93 ॥  
 नटादित्रितयालापः पूर्वरङ्गे मतं यथा।  
 "नटी---अय्य! तहा होदु।  
 (आर्ये, तथा भवतु)  
सूत्रधारः---(आकाशमवलोक्य)  
 विलोलविद्युल्लतिकावरत्रा  
 विनिःसरद्वारिमदप्रवाहाः।  
 घनद्विपा गर्जितबृंहिताढ्या  
 श्चरन्ति खे चातकचञ्चरीकाः ॥ "  
 प्रियाभैरप्रियैर्वाक्यैर्विलोभश्छलनं यथा ॥ 94 ॥  
"राजा---(सोत्प्रासम्)  
 समसुखदुःखः सम्प्रति सखा ममान्योऽस्ति कस्त्वया सदृशः।  
 यदमुष्मिन्नपि यतसे कार्ये साहाय्यमेवमाचरितुम् ॥ "  
 विनिवृत्त्यास्य वाक्केली द्विस्त्रिः प्रत्युक्तितो यथा।  
 "मानवती--- अय्ये! कादम्बिणि!  
 अणिसं पि मअरकेदू अयमणिवारिदवेरहृदुत्साहो।  
 तं पि दहेत्किंमं विअ दाहो एक्केण तेण दुव्वज्जो ॥ "  
(आर्ये, कादम्बिनि,  
 अनिशमपि मकरकेतुरयमनिवारितवैरहृदुत्साहः।  
 तमपि दहेत्किं मामिव दाह एकेन तेन दुर्वार्यः ॥ )  
कादम्बिनी---  
 मन्मथो ननु मात्सर्यात्तद्रूपविजितस्तव।  
 तापं तनोति नामुष्य नान्यथा कथमागतः ॥  
मानवती---अय्ये! सो एव्व सव्वत्त दीसई कहं णाअदो?  
 (आर्ये, स एव सर्वत्र दृश्यते। कथं नागत?)"  
 अन्योन्यवक्याधिक्योक्तिः स्पर्धयाधिबलं यथा ॥ 95 ॥  
"भीमः---  
 सकलरिपुजयाशा यत्र बद्धा सुतैस्ते-  
 तृणमिव परिभूतो यस्य गर्वेण लोकः।"  
 इत्युपक्रमे---अरे! नाहं भवानिव विकत्थनाप्रगल्भः।  
किन्तु---  
 द्रक्ष्यन्ति न चिरात्सुप्तं बान्धवास्त्वां रणाङ्गणे।  
 मद्गदाभिन्नवक्षोऽस्थिवेणिकाबन्धभीषणम् ॥ "  
 गण्डं प्रस्तुतधिक्कारि भिन्नं वेगोदितं यथा।  
"कादम्बिनी---वत्से! समागतः।  
मानवती---(सानन्दं ) अय्ये कोऽसौ? (आर्ये, कोऽसौ?)  
कादम्बिनी---तवानुजः।  
मानवती---(सविषादं )"  
 अमुमेवान्यथा गण्डं प्राहुः पञ्चविधं परे ॥ 96 ॥  
 आकस्मिकमसम्बद्धं सम्बद्धमिव यत्पदम्।  
 वाचामन्ते स गण्डः स्याद्भाव्यनिष्टार्थसूचकः ॥ 97 ॥  
 प्रतिहारो रहो हर्षः प्रतिभा व्याहतोऽपि च।  
 प्रतिक्रियान्वितो यस्तु प्रतिहारो मतो यथा ॥ 98 ॥  
 "को मां हन्तुं समर्थः स्यादित्युक्तो रावणेन तु।  
 राक्षसो राम इत्याह किं राम इति चोदितः।  
 पुनराह यदा रामः कदाचिदुपयास्यति।  
 दूरीकृत्य परं मोहादशिवां वाचमाहरत्।"  
 आत्मानं निर्दिशेद्यस्तु स रहोगण्ड उच्यते ॥  
 "यथा दुर्योधनो भीमं हन्तीत्याशयवान् भ्रमात्।  
 प्राह दुर्योधनं भीमो हन्तीति कुरुनायकः ॥ "  
 उत्सवोच्छूकरोमाञ्चः प्रविश्यामोदकृद्वचः ॥ 99 ॥  
 भाषते भावि यत्रासौ हर्षगण्डः स्मृतो यथा।  
 "केनाप्यर्थेन कंसस्येत्युक्तवत्येव यादवे।  
 नृत्यन्नानर्तकोऽप्याह दारको जातवानिति ॥ "  
 उक्तमन्यार्थमन्येन वचोऽन्यार्थं प्रकल्पयेत् ॥ 100 ॥  
 सामान्यपदसामर्थ्यात् स गण्डः प्रतिभा यथा।  
 "यो जातोऽन्यत्र योऽन्यत्र वर्धितो मधुसम्भवः ॥  
 परपुष्ठः स क्रुद्धोऽयं मारयत्यनिवारितः ।  
 इत्युत्कण्ठितया प्रोक्तं कंसेनाऽहितमन्यथा ॥ "  
 द्व्यर्थो वाक्यस्य विन्यासः शुभाशुभसमन्वितः ॥ 101 ॥  
 प्रत्यक्षं प्रोच्यते यत्र गण्डः स व्याहतो मतः।  
 "यथा देवमुनिस्तत्र दानवं कंसमब्रवीत्।  
 सभृत्यबलवीर्यस्य प्राप्तोऽसि भवतः क्षयम् ॥ "  
 प्रसक्तस्याऽन्यथा व्यख्या यत्रावस्यन्दितं यथा ॥ 102 ॥  
सीता---जाद! कल्लं खु तुम्हेहिं अजुज्झाए गन्तव्वं। तहिं सो राआ  
 विणएण णमिदव्वो।  
(जात, कल्यं खलु युवाभ्यामयोध्यायां गन्तव्यम्। तत्र स राजा विनयेन नन्तव्यः)  
लवः---अम्ब! किमावाभ्यां राजोपजीविभ्यां भवितव्यम्?।  
सीता---जाद! सो खु तुम्हाणं पिदा।  
(जात, स खलु युवयोः पिता)  
लवः---किमावयो रघुपतिः पिता?  
सीता---(साशङ्कम्) जाद ण कहु तुम्हाणं। सअलाए एव्व पुहवीए।  
(न खलु युवयोः। सकलाया एव पृथिव्याः)"  
 बहुप्रपञ्चसंयुक्ता हास्यलेशसमन्विता।  
 प्रहेलिकेव गूढार्था नालिकेत्युच्यते तथा ॥ 103 ॥  
"राजा---(पुरतो निर्वर्ण्य)  
 वल्लरी किमुत वामलोचना  
 दूरतो वसति दृष्टिवर्तिनी।  
 वायुना चलति किं नु नर्तिता  
 मन्मुखी मदनवेदनासहा ॥ "  
विदूषकः---वअस्स! मए विणिच्चिदिम्।  
(वयस्य मया विनिश्चितम्)"  
 असम्बद्धकथाप्रायोऽसत्प्रलापो यथोत्तरः।  
 विरहोन्मत्तबालादिभाषणेषु मतो यथा ॥ 104 ॥  
 "हंस! प्रयच्छ मे कान्तां गतिस्तस्यास्त्वया हृता।  
 विभावितैकदेशेन स्तेयं तदभियुज्यते ॥ "  
 "भुक्ता हि महागिरयः स्नातोऽहं वह्निना पिबामि नभः।  
 हरिहरहिरण्यगर्भा मम पुत्रास्तेन नृत्यामि ॥ "  
 "अर्चिष्मन्ति विदार्य वक्त्रकुहराण्यासृक्कणो वासुके-  
 रङ्गुल्या विषकर्बुरान्गणयतः संस्पृश्य दन्ताङ्कुरान्।  
 एकं त्रीणि नवाष्ट सप्त षडिति प्रत्यस्तसङ्ख्याक्रमा  
 वाचः क्रौञ्चरिपोः शिशुत्वविकलाः श्रेयांसि पुष्णन्तु वः ॥ "  
 अन्यार्थ एव व्याहारो हास्यलेशकरो यथा।  
 "(लास्यप्रयोगावसाने मालविका निर्गन्तुमिच्छति)  
विदूषकः---मा दाव उवससुद्धा गमिस्ससि।  
(मा तावत्, उपदेशशुद्धा निर्गमिष्यसि)  
इत्युपक्रमेण---  
गणदासः---(विदूषकं प्रति) आर्य! उच्यतां यस्त्वया क्रमभेदो लक्षितः।  
विदूषकः---पढमप्पयोगे बम्हणस्स पूआ भोदि। सा ता णकिदा (प्रथमप्रयोगे  
 ब्राह्मणस्य पूजा भवति। सा तथा न कृता) (मालविकास्मयते)"  
 दोषा गुणा गुणा दोषा यत्र स्युर्मृदवं यथा ॥ 105 ॥  
 "कष्टं खलु विप्रकुले जननं कष्टं च भार्यया विरहः।  
 धन्याः शूद्रा येषां दारपरिग्रहणमल्पमूल्येन ॥ "  
 एवं दिशि विधातव्या द्वित्रिपात्रप्रयोजिता।  
आथाङ्कः---  
 उत्सृष्टिकाङ्के प्रख्यातं वृत्तं बुद्ध्या प्रपञ्चयेत् ॥ 106 ॥  
 रसस्तु करुणः स्थायी नेतारः प्राकृता नराः।  
 भाणवत्सन्धिवृत्त्यङ्गैर्युक्तः स्त्रीपरिदेवितैः ॥ 107 ॥  
 वाचां युद्धं विधातव्यं तथा जयपराजयौ।  
अथेहमृगः---  
 मिश्रमीहामृगे वस्तु चतुरङ्कः त्रिसन्धिमत् ॥ 108 ॥  
 नरदिव्यावनियमान्नायकप्रतिनायकौ।  
 ख्यातौ धीरोद्धतावन्त्यो विपर्यासादयुक्तकृत् ॥ 109 ॥  
 दिव्यस्त्रियमनिच्छन्तीमपहारादिनेच्छतः।  
 शृङ्गाराभासमप्यस्य किञ्चित् किञ्चित् प्रदर्शयेत् ॥ 110 ॥  
 संरंभं परमानीय युद्धं व्याजान्निवारयेत्।  
 वधं प्राप्तस्य कुर्वीत परं नैव महात्मनः ॥ 111 ॥  
 कैशिकीवृत्तिरहितो हास्यशृङ्गारवर्जितः।  
 अत्र षण्णायकानन्ये वदन्तीहामृगे नरान् ॥ 112 ॥  
अथ नाटिका---  
 लक्ष्यते नाटिकाप्यत्र मिश्रवस्तुसमाश्रया।  
 तत्र वस्तु प्रकरणान्नाटकान्नायको नृपः ॥ 113 ॥  
 प्रख्यातो धीरललितः शृङ्गारोऽङ्गी सलक्षणः।  
 देवी तत्र भवेज्ज्येष्ठा प्रगल्भा नृपवंशजा ॥ 114 ॥  
 गम्भीरा मानिनी कृच्छ्रात्तद्वशान्नेतृसङ्गमः।  
 नायिका तादृशी मुग्धा दिव्या वाऽतिमनोहरा ॥ 115 ॥  
 अन्तःपुरातिसम्बन्धादासन्ना श्रुतिदर्शनैः।  
 अनुरागो नवावस्थो नेतुस्तस्यां यथोत्तरम् ॥ 116 ॥  
 नेता तत्र प्रवर्तेत देवीत्रासेन शङ्कितः।  
 कैशिक्यङ्गैश्चतुर्भिश्च युक्ताङ्कैरिति नाटिका ॥ 117 ॥  
अथ सट्टकम्---  
 सट्टकं नाटिकावत्स्यात् किन्त्वेतत् प्राकृतैः कृतम्।  
 प्रवेशकविहीनं च शृङ्गाराद्भुतभूषितम् ॥ 118 ॥  
 चतुर्यवनिकं कार्यं वयस्यन्तं प्रकीर्तितम्।  
अथ त्रोटकम्---  
 दिव्यमानुषसंयोगो यत्राङ्केऽङ्के विदूषकः ॥ 119 ॥  
 त्रोटकं नाम तद्ज्ञेयं गूढनाटकलक्षणम्।  
 सप्ताष्टनवपञ्चाङ्कमन्यन्नाटकवन्मतम् ॥ 120 ॥  
 सप्ताङ्कं स्तम्भितारम्भस्त्वष्टाङ्कं परिकीर्तितम् ॥ 121 ॥  
 प्रकीर्त्यते परं प्राज्ञैः पञ्चाङ्कं विक्रमोर्वशी।  
अथ प्रेङ्खणम्---  
 गर्भावमर्शहीनं वा मुखनिर्वहणान्वितम् ॥ 122 ॥  
 सूत्रधारविहीनं च सर्ववृत्तिसमन्वितम्।  
 नियुद्धसम्फेटयुतं परिवर्तकभूषितम् ॥ 123 ॥  
 मागधी शौरसेनी वा हीननायकचेष्टितम्।  
 नेपथ्ये गीतनाट्यं च तथा तत्र प्ररोचना ॥ 124 ॥  
 अप्रवेशकविष्कम्भमेकाङ्कं प्रेङ्खणं विदुः।  
 निदर्शनमिह ज्ञेयं वस्तु वालिवधादिकम् ॥ 125 ॥  
अथ गोष्ठी---  
 अथ गोष्ठी मतैकाङ्का कैशिकीवृत्तिशालिनी।  
 कामशृङ्गारसंयुक्ता पञ्चषड्योषिदन्विता ॥ 126 ॥  
 प्राकृतैर्नवभिः पुम्भिर्दशभिर्वाप्यलङ्कृता।  
 गर्भावमर्शसन्धिभ्यां शून्या नोदात्तवाक्कृता ॥ 127 ॥  
 निदर्शनं रैवतमदनिकाख्यमिहोदितम्।  
अथ भाणिका---  
 अथ स्याद्भाणिकोदात्तनायिकैकाङ्कभूषिता ॥ 128 ॥  
 श्लक्ष्णनेपथ्यभाङ्मध्यपुरुषा च प्रकीर्तिता।  
 कैशिकीभारतीप्राया त्वङ्कैः सप्तभिरुज्ज्वला ॥ 129 ॥  
 उपन्यासोऽथ विन्यासो विबोधः साध्वसं तथा।  
 समर्पणं चानुवृत्तिः संहारश्चापि सप्तमः ॥ 130 ॥  
 प्रसङ्गात्कार्यकथनमुपन्यासः प्रकीर्तितः।  
 निर्वेदवाक्यव्युत्पत्तिस्तत्र विन्यास उच्यते ॥ 131 ॥  
 विबोधो भ्रान्तिनाशः स्यान्मिथ्याज्ञानं तु साध्वसम्।  
 समर्पणमुपालम्भवचः स्यात्कोपविद्धया ॥ 132 ॥  
 अनुवृत्तिर्निदर्शनस्योपन्यासः प्रकीर्तितः।  
 समापनं तु कार्यस्य संहार इति कीर्तितः ॥ 133 ॥  
 मुखनिर्वहणोपेता कामदत्ता निदर्शनम्।  
अथ संलापः---  
 शृङ्गारहास्यरहितः संलाप इति कीर्तितः ॥ 134 ॥  
 पुरोपरोधसङ्ग्रामविद्रवैः कपटैर्युतः।  
 कैशिकीभारतीहीनो भवेत्पाषण्डनायकः ॥ 135 ॥  
 हीनोपनायकयुतः श्मशानादिसमाकुलः।  
 सप्तविंशतिरङ्गानि भवन्त्यस्य यथोच्यते ॥ 136 ॥  
 उत्कण्ठा चावहित्था च प्रयत्नो ग्रथनं तथा।  
 आशंसा तर्कसन्देहतापोद्वेगाश्च मुग्धता ॥ 137 ॥  
 आलस्यं प्रतिपत्तिश्च विलापो वाक्यमेव च।  
 साधनानुगमोच्छ्वासविस्मयाश्च चमत्कृतिः ॥ 138 ॥  
 विस्मृतिर्लोभसम्फेटौ वैशारद्यं प्रबोधनम्।  
 आश्वासश्च प्रहर्षश्च प्रसत्तिरिति कीर्तिताः ॥ 139 ॥  
 सलक्षणोदाहरणं व्यक्तत्वान्नात्र दर्शितम्।  
 शेषं नाटकवत्सर्वं संलापः समुदाहृतः ॥ 140 ॥  
 निदर्शनं कनकवतीमाधवं समवेक्ष्यताम्।  
अथ प्रस्थानम्---  
 दासादिनायकं दासीनायकं द्व्यङ्कमीरितम् ॥ 141 ॥  
 कैशिकीवृत्तिबहुलं बहुताललयान्वितम्।  
 सुरापानसमायुक्तं तथा हीनोपनायकम् ॥ 142 ॥  
 विलासोद्दिष्टसङ्क्षिप्तं प्रस्थानमिति कीर्तितम्।  
 निदर्शनमिह ज्ञेयं शृङ्गारतिलकाह्वयम् ॥ 143 ॥  
अथ काव्यम्---  
 काव्यमारभटीहीनमेकाङ्कं हास्यसङ्कुलम्।  
 गर्भावमर्शसन्धिभ्यां हीनं शृङ्गारभूषितम् ॥ 144 ॥  
 खण्डमात्राद्विपदिकाभग्नतालैरलङ्कृतम्।  
 उदात्तोक्तिसमायुक्तं बहुताललयान्वितम् ॥ 145 ॥  
 निदर्शनं तु काव्यस्य विज्ञेयो यादवोदयः।  
अथ हल्लीसकम्---  
 हल्लीसकं तु सप्ताष्टदशस्त्रीजनसङ्कुलम् ॥ 146 ॥  
 सम्प्रयोज्यैकपुरुषं कैशिकीवृत्तिभूषितम्।  
 एकाङ्कं स्यादुदात्तोक्तिबहुताललयात्मकम् ॥ 147 ॥  
 निदर्शनं भवेदस्य केलिरैवतकं मतम्।  
अथ रासकम्---  
 अथ रासकमेकाङ्कं सूत्रधारेण वर्जितम् ॥ 148 ॥  
 सुश्लिष्टनान्दीसहितं पञ्चपात्रं द्विसान्धकम्।  
 पूर्णं भाषाविभूषाद्यैर्भारतीकैशिकीयुतम् ॥ 149 ॥  
 वीथ्यङ्गमण्डितं मुख्यनायकं ख्यातनायकम्।  
 उदात्तभावविन्याससंश्रितं चोत्तरोत्तरम् ॥ 150 ॥  
 गर्भावमर्शशून्यं च यथा स्यान्मेनकाद्विजम्।  
अथ श्रीगदितम्---  
 करुणं स्त्री समासीना गायेद्यत्र पठेदपि ॥ 151 ॥  
 एकाङ्गं भारतीप्रायं तच्छ्रीगदितमुच्यते।  
 गर्भावमर्शरहितं प्रख्यातोदात्तनायकम् ॥ 152 ॥  
 प्रसिद्धनायकं ज्ञेयं यद्वत्क्रीडारसालकम्।  
अथ लासिका---  
 शृङ्गारबहुलैकाङ्का त्रिसन्धिर्न्यूननायिका ॥ 153 ॥  
 स्वल्पनृत्ताल्पनेपथ्या पीठमर्देन भूषिता।  
 विदूषकविटोपेता दशलास्याङ्गभूषिता ॥ 154 ॥  
 लासिका सा समुद्दिष्टा यथा वीणावती मता।  
अथ दुर्मल्ली---  
 दुर्मल्ली चतुरङ्का स्यात्कैशिकीभारतीयुता ॥ 155 ॥  
 विगर्भा नागरनरा न्यूननायकभूषिता।  
 त्रिनाडिः प्रथमोऽङ्कोऽस्यां विटक्रीडामयो भवेत् ॥ 156 ॥  
 द्वितीयः पञ्चनाडिः स्यात् विदूषकविलासवान्।  
 षण्णाडिस्तृतीयः स्यात्पीठमर्दविलासवान् ॥ 157 ॥  
 चतुर्थो दशनाडिः स्यादङ्कः क्रीडितनागरः।  
 निदर्शनं भवेदत्र यथा बिन्दुमती मता ॥ 158 ॥  
अथ नाट्यरासकम्---  
 नाट्यरासकमेकाङ्कं बहुताललयात्मकम्।  
 हास्यशृङ्गारसंयुक्तं दशलास्याङ्गभूषितम् ॥ 159 ॥  
 उदात्तनायकं चैव पीठमर्दोपनायकम्।  
 द्वितीयसन्धिशून्यं स्याद्वाससज्जात्र नायिका ॥ 160 ॥  
 निदर्शनं दर्शनीयं स्याद्विलासवती यथा।  
अथ उल्लाप्यम्---  
 उल्लाप्यं दिव्यचरितं मुखनिर्वहणान्वितम् ॥ 161 ॥  
 शृङ्गारहास्यकारुण्ययुतमेकाङ्कभूषितम्।  
 बहुपुस्तं गीतमयं चतुरोज्ज्वलनायकम् ॥ 162 ॥  
 ------------------------------------।  
 ------------------------------------ ॥  
 नाट्यप्रबन्धनिकुरुम्बमिदं विभाति  
 दानं त्वदीयमिव मन्मधरातलेन्द्र! ॥ 163 ॥  
इत्यमृतानन्दयोगीन्द्रविरचितेऽलङ्कारसङ्ग्रहे रूपकनिरूपणं नाम नवमः परिच्छेदः ॥  
 नवमः परिच्छेदः          








दशमः परिच्छेदः  
अथ नाट्यालङ्काराः---  
 सिद्धिः प्राप्तिर्विचारश्चानुनयस्तदनन्तरम्।  
 उद्दिष्टमपि दाक्षिण्यं प्रसिद्धिर्ग्रहणं यथा ॥ 1 ॥  
 पश्चात्तापस्पृहाक्षोभाऽऽक्रन्दाः परिहृतिस्तथा।  
 नीतिरुत्तेजनं शोभाऽभिमानः संशयस्तथा ॥ 2 ॥  
 तुल्यतर्कोऽक्षमा चैवाऽध्यवसायो विमर्शनम्।  
 युक्तिः प्रोत्साहनं चैव साहाय्यं च निवेदनम् ॥ 3 ॥  
 अभिज्ञानं च पृच्छा चातिशयो गुणकीर्तनम्।  
 इति त्रिंशदलङ्काराः प्रायो नाट्येषु सङ्गताः ॥ 4 ॥  
 सिद्धिरिष्टार्थसंसिद्धेरनेकेषामुदाहृतिः।  
यथा---  
 "हे भूतधात्रि! यदि तावदहं विशुद्धा  
 तन्मे वरं त्वमिह देहि वृणो वरं च।  
 हे विष्णुवासवमहेश्वरचन्द्रसूर्या !  
 जन्मान्तरेषु भविता प्रभुरेव रामः ॥ "  
 प्राप्तिः सा समुदायस्य ज्ञानं यच्चैकदेशतः ॥ 5 ॥  
यथा---  
 "हंस! प्रयच्छ मे कान्तां गतिस्तस्या हृता त्वया।  
 सम्भावितैकदेशेन स्तेयं यदभियुज्यते ॥ "  
 विचारः स हि विज्ञेयः संशये निर्णयस्तु यः।  
यथा---  
 "असंशयं क्षत्रपरिग्रहक्षमा  
 यदार्यमस्यामभिलाषि मे मनः।  
 सतां हि सन्देहपदेषु वस्तुषु  
 प्रमाणमन्तःकरणप्रवृत्तयः ॥ "  
 वचसा कर्मणा प्रीतिर्यस्मिन्ननुनयो हि सः ॥ 6 ॥  
यथा---  
 "परिग्रहबहुत्वेऽपि द्वे प्रतिष्ठे कुलस्य मे।  
 समुद्ररशना चोर्वी सखी च युवयोरियम्।  
 उद्दिष्टं स्यात्परोक्षे च प्रत्यक्षे चार्थकीर्तनम्  
परोक्षे यथा----  
 "तस्मिन् जीवति दुर्धर्षे हतमप्यहतं बलम्।  
 तस्मिंस्तु गमितप्राणे जीवन्तोऽपि मृता वयम् ॥ "  
प्रत्यक्षे यथा---  
 "हा ! धिक्! प्रियतमा सेयं दुःसंस्थानमलीमसा  
 सर्वथा प्रत्यभिज्ञेया मूर्तीभवति तद्यथा ॥ "  
 दाक्षिण्यं श्लक्ष्णया वाचा परचित्तानुवर्तनम् ॥ 7 ॥  
यथा---  
 "प्रसाधय पुरीं लङ्कां राजा त्वं हि विभीषण!।  
 आर्येणानुगृहीतस्य न विघ्नः सिद्धिमन्तरा ॥ "  
 प्रसिद्धिर्लोकसिद्धार्थैरुत्कृष्टैरर्थसाधनम्।  
यथा---  
 "सूर्याचन्द्रमसौ यस्य मातामहपितामहौ।  
 स्वयं वृतः पतिर्द्वाभ्यामूर्वश्या च भुवा च यः ॥ "  
 तद् गर्हणं भवेद्यत्तुदोषोद्भेदेन कृत्सनम् ॥ 8 ॥  
यथा---  
 "अन्यासक्तमवध्यं च निघ्नन् क्षात्रपराङ्मुखः।  
 न कथं लक्ष्मणो धन्वी लज्जते हृदयादपि ॥ "  
 पश्चात्तापोऽनुतापस्तु कृत्वाकार्यं च योजयेत्।  
 "प्लवगप्रवरं निघ्नन् भ्रातृयुद्धाभियोगिनम्।  
 अहं सूर्यकुलस्यास्याऽद्य कलङ्कं किं कृतं मया ॥ "  
 स्पृहा यस्त्वभिलाषः स्याद्वस्तुनो रामणीयके ॥ 9 ॥  
यथा---  
 "जीवस्तु तातपादेषु नवे दारपरिग्रहे।  
 मातृभिश्चिन्त्यमानानां ते हि नो दिवसा गताः ॥ "  
 अधिक्षेपवचोयुक्तः कोपजः क्षोभ उच्यते।  
यथा---  
 "त्वया तपस्वि चण्डाल! प्रच्छन्नवधवर्तिनः।  
 न केवलं हतो वाली स्वात्मा च परलोकतः ॥ "  
 शोकप्रलाप आक्रन्दो नाट्यविद्भिरुदीरितः ॥ 10 ॥  
यथा---  
 "हा विधे! नष्टपक्षेण मय्येव परिवर्तसे ।  
 हरिस्तातो हृता पत्नी भ्राता च निहतो युधि ॥ "  
 परिहारः स विज्ञेयः कृतानुचितमार्जनम्।  
यथा---  
 "प्राणप्रयाणदुःखार्त उक्तवानस्म्यनक्षरम्।  
 तत् क्षमस्व विभो! किञ्च सुग्रीवस्ते समर्पितः ॥ "  
 न्यायानुवृत्तिरेकत्र नीतिरित्युच्यते यथा ॥ 11 ॥  
 "स्नेहं प्रति न पुत्रेषु विशेषः कश्चिदस्ति मे।  
 किं तु न्यायं पुरस्कृत्य मया ज्येष्ठोऽभिषिच्यते ॥ "  
 उत्तेजनं तु कार्यार्थं यत्रानक्षरमुच्यते।  
यथा---  
 "इन्द्रजिच्चण्डवीर्योऽसि नाम्नैव बलवानसि।  
 धिक्! धिक्! प्रच्छन्नरूपेण युध्यसेऽस्मद्भयाकुलः ॥ "  
 सिद्धैः पदं समं श्लिष्टं साध्यं शोभाऽभिधीयते ॥ 12 ॥  
यथा---  
 "सद्वंशसम्भवः शुद्धः कोटिदोऽपि गुणान्वितः।  
 कामं धनुरिव क्रूरो वर्जनीयः सतां प्रभुः ॥ "   
 अभिमानोऽपरित्यागः दर्पदुःखसुखस्य च।  
यथा---  
 "खरेन्द्रजिद्दूषणकुम्भकर्णा  
 गताः किमेतेन गता गतास्ते।  
 अहं च गच्छामि यदि प्रणाशं  
 तथाऽपि सीतां न समर्पयामि ॥ '  
 अनिश्चयेन वाक्येन समाप्तिः संशयो यथा ॥ 13 ॥  
 "इयं स्वर्गाधिनाथस्य लक्ष्मीः किं यक्षकन्यका।  
 अथ वा विपिनस्यैव देवता किमु पार्वती ॥ "  
 स्यादुत्प्रेक्षादिसम्पन्नस्तुल्यतर्कस्तु तद्यथा।  
यथा---  
 "तरङ्गभ्रूलताफेनं दुकूलमिव बिभ्रती।  
 मन्ये परिणता सेयं सरिद्भावेन भामिनी ॥ "  
 अक्षमा त्वहितानां या परिभूतिर्न सह्यते ॥ 14 ॥  
यथा----  
 "सीताहरणदुर्वृत्तपरपाकफलोन्मुखः।  
 स्वकुलस्यान्तकः स त्वमाशराग्रे भवामि ते ॥ "  
 कार्याद्यध्यवसायो यस्तन्निश्चयपरं वचः।  
यथा---  
 "कियन्मात्रमकूपारः कियन्मात्रं च सा पुरी।  
 कियन्मात्रं दशास्योऽपि क्रुद्धस्य मम धन्विनः ॥ "  
 विमर्शो दुःखदीनानामनिष्टफलनिश्चयः ॥ 15 ॥  
यथा---  
 "विद्वान् प्रणाशं समरे स्वयं च  
 न तावदात्मानमहं ब्रवीमि।  
 महामुनेर्विश्रवसःकुलेऽस्मिन्  
 निवापबीजं किमपीह न स्यात् ॥ "  
 अवधारणमर्थस्य केनचिद्युक्तिरिष्यते।  
यथा---  
 "यदि समरमपास्य नास्ति मृत्यो-  
 र्भयमिति युक्तमितोऽन्यतः प्रयातुम्।  
 अथ मरणमवश्यमेव जन्तोः  
 किमिति मुधा मलिनं यशः कुरुध्वम् ॥ "  
 प्रोत्साहनं स्यादुत्साहगिरा कस्यापि योजनम् ॥ 16 ॥  
यथा----  
 "कालरात्रकरालेयं स्त्रीति किं विचिकित्ससि।  
 तज्जगत्?ित्रतयं त्रातुं तात! ताडय ताटकाम् ॥ "  
 सहाय्यमानुकूल्येन कार्ये कस्यापि योजनम्।  
यथा---  
 "रन्ध्राणि तु सजातीयो दुर्लक्षाण्यपि पश्यति।  
 इन्द्रजिन्निधनं नाथ! लक्ष्मणानुचरे मयि ॥ "  
 भूतस्य कथनं भाविसूचनाय निवेदनम् ॥ 17 ॥  
यथा---  
 "वानरः क्षत्रियः कोऽपि शत्रुः क्षुद्रो न गण्यताम्।  
 वालिनं कार्तवीर्यं च स कथं विस्मृतो भवान्? ॥ "  
 अभिज्ञानं यदुद्बोधः पूर्वदृष्टस्य केनचित्।  
 "आकृतेः किञ्चिदुल्लेखो विभावयति लक्षणम् ॥ "  
 महतोपप्लवेनेव पीडितं चन्द्रमण्डलम् ॥ "  
 पृच्छान्वेषणमर्थस्य स्यादर्थाभ्यर्थनापरम् ॥ 18 ॥  
यथा---  
 "भवद्भिः सर्वाङ्गप्रकृतिरमणीया कुलवधू-  
 रिहास्ते दृष्टाष्टा वा विदितमथवा स्याः किमु भवेत्।  
 वयोऽवस्थां तस्याः शृणुत सुभगो यत्र मदनः  
 प्रगल्भव्यापारश्चरति हृदि मूर्खश्च वपुषि ॥ "  
 गुणमेकस्य सङ्कीर्त्य तस्यातिशयवर्णनम्।  
 क्रियते यत्र वाक्यार्थः स स्यादतिशयो यथा ॥ 19 ॥  
यथा---  
 "विधायापूर्वपूर्णेन्दुमस्या मुखमभूद्ध्रुवम्।  
 धाता निजासनाम्भोजविनिमीलनदुःस्थितः ॥ "  
 इष्टसिद्धौ गुणानां तु कीर्तनं गुणकीर्तनम्।  
यथा---  
 "शिरोऽर्चितशिवः शौर्यवशीकृतजगत्?त्रयः।  
 सुरस्त्रीदुर्लभः सोऽहं मनस्वी च दशाननः ॥ "  
 नानाविधैरलङ्कारैर्नाट्यविद्या विभूषिता।  
 मोदाय भवतो भूयान्मनसो मन्मभूपते! ॥ 20 ॥  
इत्यमृतानन्दयोगीन्द्रविरचितेऽलङ्कारसङ्ग्रहे नाट्यालङ्कारनिरूपणं नाम दशमः परिच्छेदः ॥  








एकादशः परिच्छेदः  
 अथ चाटुप्रबन्धानां लक्षणं कथ्यतेऽधुना।  
मुक्तकादिविभागः----  
 मुक्तकं पद्यमेकं स्याद्द्विकं पद्यद्वयं मतम् ॥ 1 ॥  
 त्रिकं त्रयेण पद्यानां पञ्चरत्नानि पञ्चकम्।  
 अष्टकं गजमाला स्यान्नवकं रत्नमालिका ॥ 2 ॥  
 दशभिर्दशकं प्रोक्तं द्वादशेन्दुकला मता।  
 सप्तविंशति पद्यानि नाम्ना तारावली मता ॥ 3 ॥  
 त्रिंशता त्रिंशिका पञ्चाशता पञ्चाशिकेष्यते।  
 शतेन शतकं प्रोक्तमष्टोत्तरशतं परम् ॥ 4 ॥  
 वृत्तैरभिन्नैर्भिन्नैर्वा कार्यमेकं यथारुचि।  
 काव्यमप्येकसर्गादि द्वात्रिंशदवधिस्मृतम् ॥ 5 ॥  
 अथोदाहरणादीनां लक्षणं कथ्यतेऽधुना।  
 कल्पनीयानि पद्यानि सप्त सप्तविभक्तिभिः ॥ 6।  
 सम्बोधनात्मिका चान्ते विभक्तेष्वष्टमी भवेत्।  
 शक्वरीप्रभृतीनि स्युश्छन्दांस्यस्य यथारुचि ॥ 7 ॥  
 रीतिः प्रधाना गौडीया गतिस्स्याद्द्रुतमध्यमा।  
 ओजः प्रसाधनाशब्दाः सानुप्रासाः क्वचित्क्वचित् ॥ 8 ॥  
 विभक्तिघटना चात्र यथाकामं क्रमेण वा।  
 तत्राद्यं मालिनीवृत्तं जयेत्यादिसमन्वितम् ॥ 9 ॥  
 गद्यात्मकदलान्यष्टौ प्रत्येकं सयतीनि च।  
 ततः सत्कलिका कार्या समस्ताब्धिपदात्मिका।  
 अन्ते तूत्कलिका कार्या समस्तैकपदात्मिका ॥ 10 ॥  
 अन्ते पद्यसमायुक्ता यत्यनुप्रासशोभिनी।  
 चतुरुत्कलिकास्याद्वा विभक्त्याभासलाञ्छिता ॥ 11 ॥  
 कलिकोत्कलिकामृष्टनव्यताललयक्रमा।  
 प्रतिपद्यं भवेन्नेतृनाम तत्तद्विभक्तिमत् ॥ 12 ॥  
 विराजन्ती कीर्तिमती सुभागा भोगमालिनी।  
 कलावती कान्तिमती कमला जयवत्यपि ॥ 13 ॥  
 एता विभक्त्यधिष्टात्र्यो देवताः कथिता बुधैः।  
 ददत्येताः स्तुतिप्रीताः स्वस्वनामसमं फलम् ॥ 14 ॥  
 वाक्यमेकं च कर्तव्यमन्ते सर्वविभक्तिकम्।  
 आर्यां वान्यतमं कुर्यात् कविश्रुत्याख्यया ततः ॥ 15 ॥  
 अप्राकृता प्राकृता वा प्राकृतोन्मिश्रितापि वा।  
 देशीभिश्च पदैर्युक्ता भाषाणां चैव सञ्चयैः ॥ 16 ॥  
 वंशीवीर्यश्रुताद्यैश्च युक्तोदाहरणं मतम्।  
 अमुष्य नायकाः प्रोक्ता देवा दैत्या महीसुराः ॥ 17 ॥  
 गुरवः क्षोणिपालाश्च सामन्ताः सचिवादयः।  
 विभक्तिसप्तकयुता सन्ध्या चैव विना कृता ॥ 18 ॥  
 अड्डलीति समाख्याता सद्भिश्चाटुविशारदैः।  
 केवलं कलिकासङ्गात्कल्याणीति निगद्यते ॥ 19 ॥  
 केवलोत्कलिकासङ्गादुत्फुल्लकवती भवेत्।  
 यस्यास्तूत्कलिकास्थाने केवलार्या प्रयुज्यते ॥ 20 ॥  
 सा फलोदाहरणं वास्यादार्यासङ्गान्न भिद्यते।  
 केवला प्रथमा वाणी द्वितीया केवला झरी ॥ 21 ॥  
 तृतीया केवला वापी चतुर्थी केवला फणी।  
 पञ्चमीं केवला सारी षष्ठी मोरीति कथ्यते ॥ 22 ॥  
 सप्तमी कलिका प्रोक्ता सम्बुद्धिः सरसावती।  
 भिन्नैर्वणैर्भिन्ननाम सम्भावे च तथा भवेत् ॥ 23 ॥  
 सर्ववाक्यं च कर्तव्यं कविनायकलाञ्छितम्।  
 एषैव गद्यरहिता नवमाणिक्यमालिका ॥ 24 ॥  
 एषैव च त्रिगुणिता भवेन्नक्षत्रमालिका ।  
 रसः शृङ्गार एव स्याद्भोगवल्याः प्रपञ्चने ॥ 25 ॥  
 अनुषङ्गेण मिलितो वीरोऽपि स्यात्क्वचित्क्वचित्।  
 वर्णनीयाः क्रमात्साङ्गवीरभोगादयो गुणाः ॥ 26 ॥  
 आशीः पद्यसमायुक्ता प्रथमे विरतावपि।  
 अष्टभिर्वा षोडषभिः विंशत्या वा पदैर्युता ॥ 27 ॥  
 दलानि षड्वा चत्वारि प्रत्येकं सयतीनि च।  
 मध्ये भवेयुरथवा यमिताद्यक्षरैः क्वचित् ॥ 28 ॥  
 गतेरपि प्रयेगः स्याद्यथारीति समृद्धितः।  
 तत्तदर्थावसानेऽस्य विरतिः स्यात्पदे पदे ॥ 29 ॥  
 देवं त्वं जय वीर त्वं धीर जीवादिकं पदम्।  
 तत्तस्थाने प्राकृतादिभाषाभिर्बिरुदाश्रितैः ॥ 30 ॥  
 भोगोपजृम्भितैर्गद्यपद्यैः सेयं सपल्लवैः।  
 भोगावली च देशर्तुभावाङ्कज्ञानचातुरी ॥ 31 ॥  
 वर्णयेद्वीरलब्धांश्च तांस्तान् श्लाघ्यादिकान् गुणान्।  
 चतुर्भिर्लघुभिः पद्यप्रान्ते सम्मदकारिणी ॥ 32 ॥  
 मङ्गलानि फलानि स्युः प्रथमश्रवणादपि।  
 वृत्तेनैकेन नेतारं वर्धयेदाशिषाऽन्तिमे ॥ 33 ॥  
 ग्रन्थसङ्ख्या शतं षष्टिरत्र ख्यातोत्तमा बुधैः।  
 भोगावलिसमायुक्ता देवानां भूभुजामपि ॥ 34 ॥  
 वर्णनेन परं विद्यात् प्रायशो बिरुदावलीम्।  
 द्वाभ्यां वापि चतुर्भिर्वा पञ्चभिष्षड्भिरेव वा ॥ 35 ॥  
 भाषाभिर्विहिताभिः स्याद्यदि वा देशभाषितैः।  
 कुलक्रमागतैर्वापि स्वापदाननिदर्शकैः ॥ 36 ॥  
 पदैरपि च सा यैः स्यात्तत्तदर्थविनाकृतैः।  
 नानपुरातनक्ष्माभृद्ब्रिरुदारोहणैरपि ॥ 37 ॥  
 वाहनारोहशस्त्रास्त्रप्रयोगैर्भोगवर्णनैः।  
 गुणिनां वर्णनैश्चापि विनयक्रमशालिभिः ॥ 38 ॥  
 गौडरीत्या विधातव्या सानुप्रासा सपल्लवा।  
 आद्यन्तयोः स्यादार्या वा गाथा वा मङ्गलात्मिका ॥ 39 ॥  
 इत्येवं लक्षणानि स्युर्लक्षणानीतराणि वा।  
 सद्गुणारोपणं यत्र नेतुः सैव गुणावली ॥ 40 ॥  
 गुणाः परोपकारार्था वर्ण्याः सर्वे प्रधानतः।  
 दलानि चाष्टौ चत्वारि सानुप्रासयतीनि च ॥ 41 ॥  
 मात्राभिरथवा वर्णैः समानि स्युः परस्य च।  
 तादृग्वर्णानि सर्वाणि संस्कृतेन क्वचित्क्वचित् ॥ 42 ॥  
 अस्याः शृङगार एकः स्यात् क्वचित्तत्राद्भुतो रसः।  
 दलपङ्क्तिविरामेषु देवेत्यादिपदं न्यसेत् ॥ 43 ॥  
 आदौ समासभूयिष्ठमन्ते स्याद्वृत्तगन्धि च।  
 गद्याद्यपरमादद्यान्मध्ये हि पदमेव वा ॥ 44 ॥  
 पुरे जनपदे रम्ये देशे या गुणसम्पदः।  
 नेतारं वर्णयेत्ताभिरेषैव स्याद्गुणावली ॥ 45 ॥  
 चतुसृभिर्भवेत् षड्भिर्भाषाभिर्विलसत्क्रमम्।  
 एकैकभाषयैकैकं पद्यं सर्वविभक्तिभिः ॥ 46 ॥  
 रगलापि तथापि स्यात्तत्र तत्र सपल्लवा।  
 श्वोकावाद्यन्तयोर्नेतृमङ्गलार्थौ न्यसेद् बुधः ॥ 47 ॥  
 त्रिसृभिर्वाथ वृत्तं चेद्भाषाभिर्मण्डलक्रमात्।  
 उत्तमं चक्रवालं स्यादन्यूनानधिकं मतम् ॥ 48 ॥  
 रसादीन्वर्णयेद्भूतिर्गुणकर्मानुसारतः।  
 युक्तमेतद्विशेषेण सिद्धिं च विजिगीषुभिः ॥ 49 ॥  
 द्वात्रिंशद्गद्यसंयुक्तं गद्याग्रैः पल्लवैर्युतम्।  
 चतुर्धा भिन्नरूपेण व्यस्तं सस्वरबन्धनम् ॥ 50 ॥  
 तालैर्द्वादशभिर्युक्तं लोकोत्तरमुदाहृतम्।  
 वेश्यः--------परं----स----तः ॥ 51 ॥  
 त्यागादयो गुणा यस्यामूह्यन्ते कविभिः कृतौ।  
 पूर्वाद्यास्तासु तत्रत्यानाहूया ------ ॥ 52 ॥  
 ----- ---   -----  
 ---- गद्यमेकं चतुर्भिः पल्लवैर्युतम् ॥ 53 ॥  
 चतुर्धैष समावृत्तं चुतुरक्षरबन्धनम्।  
 आशीराद्यन्तयोः कार्या नेतुः पद्यद्वयेन तु ॥ 54 ॥  
 एवं पद्यैश्च गद्यैश्च सा भवेत्त्यागघोषणम्।  
 अथ सङ्ख्या भवेत् षष्टिः शतं वा स्याद्विशेषतः ॥ 55 ॥  
 अस्यास्तु सर्वे नेतारो भवेयुस्त्यागिनो सदा।  
 पद्यं गद्यं च तालं च सानुतालं चतुर्विधम् ॥ 56 ॥  
 देववीर जयेत्यादिसम्बुद्दिश्चान्त एव च।  
 स्याच्चतुर्धा च वृत्तं स्याच्चतुर्भद्रमितीरितम् ॥ 57 ॥  
 चाटुप्रबन्धैस्त्वयि चारुकीर्तिरुदारवर्णैरुपलाल्यमाना।  
 रक्ता सती राजगुरो विचित्रं मन्मक्षमानाथ! मरालशुभ्र! ॥ 58 ॥  
 इत्यमृतानन्दयोगीन्द्रविरचितेऽलङ्कारसङ्ग्रहे चाटुप्रबन्धलक्षणं  
 नामैकादशः परिच्छेदः।  
 अलङ्कारसङ्ग्रहः सम्पूर्णः।  
    ॥ शुभमस्तु ॥   








\]
