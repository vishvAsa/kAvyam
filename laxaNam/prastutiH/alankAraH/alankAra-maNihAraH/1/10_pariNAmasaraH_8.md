+++
title = "10 परिणामसरः (८)"

+++


हे देव त्वं ऐशानीं शम्भुसम्बन्धिनीं आशां मनोरथं दिशं च धत्से पुष्णासि
बिभर्षि च । धृता पद्मा श्रीः येन स धृतपद्मकः ‘शेषाद्विभाषा' इति कप् ।
पक्षे–-धृतं पद्मकं बिन्दुजालकं येन स तथोक्तः । महान् उत्सेधः उत्कर्ष
औन्नत्यं च यस्य सः । करपुष्करेण पाणिपद्मेन शुण्डाग्रभागेन च लुलितं अब्जं
शङ्खो येन सः लुलितानि अब्जानि कमलानि येन सः शोभनं प्रतीकं विग्रहो यस्य सः
पक्षे दिग्गजविशेषश्च । अत्रापि प्रकरणवशाद्भगवति शक्तिनियन्त्रणेऽपि
सुप्रतीकदिग्गजाभेदो व्यज्यते ॥

अर्थशक्तिमूलो यथा--



## भगवन्भवत्प्रतापो हरितः परितः प्रकाशयति सततम् । विदलयति कमलवलयं शोकं लुम्पति च कोकलोकानाम् ॥ २४२ ॥

अत्र हरित्प्रकाशकत्वादिना भगवत्प्रतापस्तपनाभिन्न इति रूपकं ध्वन्यते ॥

इत्यलङ्कारमणिहारे रूपकसरस्सप्तमः

[![अलङ्कारमणिहारः.pdf](//upload.wikimedia.org/wikisource/sa/thumb/3/3b/%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf/page150-390px-%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf.jpg)](/w/index.php?title=%E0%A4%B8%E0%A4%9E%E0%A5%8D%E0%A4%9A%E0%A4%BF%E0%A4%95%E0%A4%BE:%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf&page=150)



## अथ परिणामसरः.

------------------------------------------------------------------------



विषयी स्वात्मना यत्र प्रकृतानुपयोगतः ।
विषयात्मत्वमभ्येति परिणामस्स ईरितः ॥

यत्रारोप्यमाणो विषयी किञ्चित्कार्योपयोगितया निबध्यमानस्स्वातन्त्र्येण
तस्य तदुपयोगित्वासम्भवात्प्रकृतात्मतापरिणतिमपेक्षते स परिणामः । अत
एवान्वर्थसञ्ज्ञोऽयम् । अत्र च विषयाभेदो विषयिण्युपयुज्यते । रूपके तु
नैवमिति भवति रूपकादस्य भिदा । अयं च परिणामो
द्विविधस्सामानाधिकरण्यवैयधिकरण्याभ्याम् । सामानाधिकरण्येऽपि समासगो
वाक्यगश्चेति द्विविधः । तत्राद्यो यथा ॥



## द्विरदाधिपवरदानस्फुरदादरणस्य फणिगिरिनियन्तुः । सुरदानवनुतकीर्तेर्वरदायि कराब्जमवतु सुकुमारम् ॥ २४३ ॥

अत्र ह्यब्जस्य वरदानादिकं निबध्यते न तु करस्य ।
मयूरव्यंसकादिसमासेनोत्तरपदार्थप्राधान्यात् । न च करः
अब्जमिवेत्युपमितसमासावलम्बनेन पूर्वपदार्थप्रधानतैव कुतो न स्यादिति
वाच्यम्, सामान्याप्रयोग एव तदनुशासनात् । इह च सुकुमारमिति
सामान्यधर्मप्रयोगात् । अब्जस्य स्वतो वरदानादिकार्यानुपयोगितया
प्रकृतभगवत्करात्मतापरिणत्यपेक्षणात्परिणामः ॥

यथा वा--




## तावकशुभगुणसौरभविसरैरधिवासितं सतां स्वान्तम् । दुर्दान्तदैवतान्तरदुर्गन्धं दूरतो जहाति हरे ॥ २४४ ॥

अत्र सौरभस्य स्वातन्त्र्येण
सत्पुरुषस्वान्ताधिवासनेऽनुपयोगाद्भगवच्छुभगुणतया परिणामः ॥ यथा वा--



## बुध्वाऽऽचार्यानुग्रहसिद्धाञ्जनतोऽञ्जनाचलेन्दो त्वाम् । वशयन्विशदस्वान्तो भृशमभिनन्देयमुपशमिततृष्णः ॥ २४५ ॥

अत्र सिद्धाञ्जनस्याचार्यानुग्रहतयैव भगवज्ज्ञानतद्वशीकरणक्षमत्वम् ॥

यथा वा--



## श्रीवेङ्कटाद्रिशेखरकटाक्षमयकङ्कटावृतो योगी । चण्डकरमण्डलमपि प्रवेष्टुमीष्टे सहस्रहेतिमयम् ॥ २४६ ॥

हेतयः शस्त्राणि अर्चींषि चेत्यर्थः। ‘रवेरर्चिश्च शस्त्रं च वन्हिज्वाला
च हेतयः' इत्यमरः । कङ्कटः कवचः । अत्र कङ्कटस्य भगवत्कटाक्षतया परिणामादेव
चण्डकरमण्डलप्रवेशक्षमतेति ध्येयम् ॥

वाक्यगो यथा--



## किन्नु तया सम्पत्त्या वैधात्र्या वाऽपि कर्मपरिणत्या । त्वां प्रेप्सोर्वितर हरे भक्तिं धनमेव मे विरक्तिघनम् ॥ २४७ ॥

'कर्मणां परिपाकत्वादा विरञ्चादमङ्गळम्' इत्युक्तस्वरूपया ब्राह्म्याऽपि
सम्पदा त्वामेव प्रेप्सोर्मे किं साध्यम् । भक्तिं त्वद्भक्तिरूपमेव धनं
देहीत्यर्थः । अत्रारोप्यमाणं धनं भक्तिरूपापन्नमेव वितरणरूपकार्योपयोगि, न
स्वात्मना । कवेर्भगवत्प्राप्तिमात्रमपेक्षमाणस्य वैरिञ्चिविभूतेरपि
तृणीकरणेन केवलधनार्थिताविरहात् ॥

यथा वा--



## फणधरधरणिधरेन्दा स्मरणं तव चरणयोः कतकरेणुः । संशयधूसरतां नस्संशमयति हन्त सर्वतत्वार्थे ॥ २४८ ॥

अत्रारोप्यमाणः कतरेणुर्भगवत्स्मरणतापत्त्यैव संशयधूसरतासंशमनलक्षणकार्ये
उपयुज्यते न स्वातन्त्र्येणेति भवति परिणामः । उदाहरणबाहुल्यं
बुद्धिवैशद्याय ॥

व्यधिकरणो यथा--



## अधररुचा रागवती नलिनवती नयनपाणिचरणेन । लक्ष्मीः प्रभातलक्ष्मीराधत्ते नः प्रबोधमनवधिकम् ॥ २४९ ॥

अत्रानवधिकप्रबोधाधानं परिमितप्रबोधाधायिन्याः प्रभातलक्ष्म्यास्स्वात्मना
। बाधितं लक्ष्मीरूपेण तु सङ्गच्छत इति भवति परिणामः । स च
परस्परासापेक्षबहुसङ्घातात्मकतया सावयवः। तत्र पूर्वार्धगतौ द्वाववयवौ
व्यधिकरणौ उत्तरार्धगतश्चैकस्समानाधिकरणः। अनवधिकं प्रबोधं असङ्कुचितं
ज्ञानं मुक्त्यैश्वर्यमिति यावत् ॥

अत्रेदमवधातव्यम्-यत्र विषयस्य विषयिताद्रूप्यापत्त्या
प्रकृतकार्योपयोगित्वं तत्र रूपकम्, यत्र तु विषयिणो विषयताद्रप्यापत्त्या
कार्योपयोगित्वं तत्र परिणाम इति । काव्यप्रकाशकारादिभिस्तु--
उभयत्राप्युत्तरपदार्थप्रधानमयूरव्यंसकादिसमासाविशेषादीदृशं वैषम्यं नातीव
चमत्कारयिति परिणामः पृथगनुपात्तः ॥

केचित्तु—"क्वचित्केवलो विषयस्स्वात्मना न
प्रकृतोपयोगीत्ययमारोप्यमाणाभिन्नतयाऽवतिष्ठते तत्रारोप्यमाणपरिणामः,
यथा—‘वदनेनेन्दुना तन्वी शिशिरीकुरुते दृशौ’ अत्र
वदनमिन्द्वभिन्नतयाऽवतिष्ठते, केवलस्य वदनस्य दृक्छिशिरीकारकत्वायोगात् ।
क्वचिच्चारोप्यमाणस्स्वात्मना न प्रकृतकार्योपयोगीत्ययं
विषयाभिन्नतयाऽवतिष्ठते । तत्र विषयपरिणामः, यथा-–'वदनेनेन्दुना तन्वी
स्मरतापं विलुम्पति' अत्रेन्दुर्वदनाभिन्नतयाऽवतिष्ठते, केवलस्येन्दोः
स्मरतापापनोदकत्वायोगात् । एवं च परिणामद्वयात्मकमिदं रूपकमेव भवितुमर्हति
विषयतावच्छेदकविषयितावच्छेदकान्यतरपुरस्कारेण
निश्चीयमानविषयिविषयान्यतरत्वस्य तल्लक्षणत्वात् । अत
एवोक्तं-–'तद्रूपकमभेदो य उपमानोपमेययोः' इति । तस्मान्न
रूपकात्परिणामोऽतिरिच्यते” इति वदन्ति । वस्तुतस्तूक्तरीत्या
विच्छित्तिविशेषस्य सद्भावे अलङ्कारान्तरत्वमवश्याभ्युपेत्यम् । अन्यथा
तुल्ययोगितादीपकादीनामपि यत्किञ्चिद्वैलक्षण्यसद्भावेन पृथगलङ्कारता न
स्यादिति दिक् ॥

[![अलङ्कारमणिहारः.pdf](//upload.wikimedia.org/wikisource/sa/thumb/3/3b/%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf/page154-392px-%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf.jpg)](/w/index.php?title=%E0%A4%B8%E0%A4%9E%E0%A5%8D%E0%A4%9A%E0%A4%BF%E0%A4%95%E0%A4%BE:%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf&page=154)



## अथ परिणामध्वनिः.

------------------------------------------------------------------------

तत्रार्थशक्तिमूलपरिणामध्वनिर्यथा--



## कल्पमहीरुह कल्पय निरतिशयां सम्पदं नितान्तं नः । यां सन्तोऽनुभवन्तो जन्मजरादिव्यथां न धावन्ति ॥ २५० ॥

अत्र वक्तुः परिच्छिन्नैश्वर्यविरक्ततया व्यज्यमानभगवदभिन्नतया
कल्पतरुर्विवक्षितः, तेन रूपेणैव
तस्योत्तरार्धविवक्षितमुक्त्यैश्वर्यरूपनिरतिशयसम्पत्सम्पादकत्वात् । न चात्र
विषयनिगरणात्मकातिशयोक्तिश्शक्या वक्तुम् । तस्यां ह्यारोप्यमाणाभिन्नत्वेन
विषयस्य प्रत्ययः । यथा--'कमलं कनकलतायाम्' इत्यादौ कनकलताभिन्नायां
वनितायां कमलाभिन्नं मुखमिति । अत्र तु भगवतः कल्पमहीरुहाभिन्नत्वेन
प्रत्यये पुनर्निरतिशयसम्पत्सम्पादनलक्षणप्रकृतकार्यसिद्धिरिति
कल्पकस्यारोप्यमाणस्य भगवद्रूपविषयाभिन्नत्वं मृग्यम् । तच्च
व्यङ्ग्यतायामेव भवतीति परिणामध्वनिरेवायम्, नातिशयोक्तिः ॥

शब्दशक्तिमूलो यथा--



## कञ्जायताक्षि मुग्धे सञ्ज्वरमनुविन्दसे सखि किमर्थम् । आशास्व घनं कृष्णं येन त्वं शान्तिमेष्यसि क्षिप्रम् ॥ २५१ ॥

इदं काञ्चिद्गोपिकां प्रति कस्याश्चित्सख्या वचनम् । अत्र झगिति
सञ्ज्वरशमनहेतुत्वेनोपस्थिते नीलाम्बुदे
पश्चान्मुग्धारूपबोद्धव्याविशेष्यकस्मरसञ्ज्वरवत्तावैशिष्ट्यबुद्धौ सत्यां
सहृदयायास्तस्याः
तादृशसञ्ज्वरशान्तिकारिश्रीकृष्णरूपविषयताद्रूप्यबुद्धिर्जाते । अयं
शब्दशक्तिमूलः ॥

यथावा--



## अयि दूयसे किमर्थं साधो दूरं विधेहि जाड्यभयम् । प्रत्यासन्नं माधवमीक्षस्व य एतदुपशमं नेता ॥ २५२ ॥

इदं शिशिरर्तौ वेङ्कटाचलप्रान्ते निवसन्तं कञ्चन साधुं प्रति कस्यचिद्वचनम्
। जाड्यं शैत्यं मान्द्यं च । माधवं वसन्तं भगवन्तं च । अत्राञ्जसा
जाड्यशान्तिनिमित्ततयोपस्थिते वसन्ते
पश्चाद्बोधनीयसा‌धुविशेष्यकजाड्यवत्तावैशिष्ट्यबुद्धौ सत्यां सहृदयस्य
तादृशजाड्यशमयितृश्रीनिवासरूपविषयताद्रूप्यबुद्धिर्भवतीत्ययमपि
शब्दशक्तिमूलः परिणामध्वनिः ॥

इत्यलङ्कारमणिहारे परिणामसरोऽष्टमः.

[![अलङ्कारमणिहारः.pdf](//upload.wikimedia.org/wikisource/sa/thumb/3/3b/%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf/page156-390px-%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf.jpg)](/w/index.php?title=%E0%A4%B8%E0%A4%9E%E0%A5%8D%E0%A4%9A%E0%A4%BF%E0%A4%95%E0%A4%BE:%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf&page=156)

