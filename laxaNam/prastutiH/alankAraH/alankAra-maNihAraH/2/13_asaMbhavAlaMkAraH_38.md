+++
title = "13 असंभवालंकारः (३८)"

+++


## (३८)-अथासम्भवसरोऽष्टत्रिंशः.

------------------------------------------------------------------------

## असम्भाव्यत्वकथनमर्थसिद्धेरसम्भवः ॥

कस्यचित्कार्यस्य निष्पत्तेरसम्भावनीयत्ववर्णनमसम्भवो नामालङ्कारः । यथा--



## कुरुसदसि द्रुपदसुता परिभूताऽभूद्यदा तथा धूर्तैः । तव करुणा तां भगवंस्तदाऽभिरक्षेत्तथेति को वेद ॥ ११३९ ॥

यथावा--



## चरणत्रयमितधरणीवरणकृतार्थेन वामनेन हरे । जगतां त्रितयं भवताऽऽक्रम्यत इति केन नाम विज्ञातम् ॥ ११४० ॥

यथावा--



## सर्वद इति हृदयं त्वयि दर्वीकरगिरिपते मया न्यस्तम् । अपहरसि तदेव त्वं देव त्वामीदृगिति न वेदाहम् ॥ ११४१ ॥

अत्रोदाहरणत्रये पाञ्चालीरक्षणजगत्त्रयाक्रमणहृदयापहरणानां पदार्थानां
निष्पत्तेरसम्भावनीयत्वं को वेदेत्यादिभिराविष्कृतमिति लक्षणानुगतिः ॥
यथावा--



## गोपकिशोरस्य वने तापो मा भूत्पिधेहि घन तपनम् । इत्याशासे विद्यात्का वा दावाग्निमेष पिबतीति ॥ ११४२ ॥

यशोदाया उक्तिरियम् । घनेति जलधरस्य सम्बोधनम् । अत्र गोपकिशोरस्य
दावाग्निपानरूपपदार्थनिष्पत्तेरसम्भाव्यत्वं का वा विद्यादित्यनेनाविष्कृतम्
॥

यथावा--



## शुभभाविभवान्दद्या इति हे रमाधिप समाश्रिता एते । शुभभाविभवानेवं हरे त्वमेषां हरेरिति न विद्मः ॥ ११४३ ॥

शुभं कल्याणं भाः दीप्तिः विभवः ऐश्वर्यं एतेषां द्वन्द्वः शुभभाविभवाः
तान् । उत्तरार्धे विरोधपरिहारे हे शुभेति सम्बुद्धिः । भाविभवान्
भविष्यज्जन्मानीत्यर्थः । अत्र शुभभाविभवहरणरूपपदार्थनिष्पत्तेरसम्भावनीयता
एवं हरेरिति न विद्म इत्यनेन प्रकाशिता ॥ रमाधिप हरे इति
सम्पत्प्रदानहरणसामर्थ्याभिप्रायगर्भविशेष्यन्यसनरूपपरिकराङ्कुरश्लेषविषमविशेषसङ्कीर्णोऽयमिति
पूर्वेभ्यो विशेषः ॥

अयमलङ्कारो दीक्षितोपज्ञमेव । प्राचीनैस्तु न लक्षितः । तद्दर्शने तु
प्रदर्शितेषु प्रथमेतरेषु ‘चरणत्रयमितधरणी' इत्यादिषु त्रिषूदाहरणेषु
यद्यपि विरोधालङ्कारेण भाव्यम् । वामनादीनां द्रव्याणां
जगत्त्रयाक्रमणादिक्रियाभिर्विरोधस्य स्फुटत्वात् । अत एव
कुवलयानन्दीयासम्भवोदाहरणभूतं ‘अयं वारामेको निलय इति रत्नाकर इति’ इति
पद्यमलङ्कारसर्वस्वकारादयो द्रव्यक्रियाविरोधोदाहरणतयोपाददिरे । अन्तिमे
‘शुभभाविभवान्दद्याः' इत्युदाहरणे तु वक्ष्यमाणविषमप्रकारभेदेन भवितव्यम्,
अर्थावाप्तिरूपेष्टार्थसमुद्यमादिष्टानवाप्तेरनिष्टप्रतिलम्भस्य च
वर्णितत्वात् । तथाऽपि प्राथमिके ‘कुरुसदसि द्रुपदसुता' इति पद्ये
तादृशविरोधस्य वा अलङ्कारान्तरस्य वा असम्भवादसम्भवालङ्कार एवोक्तलक्षणलक्षितो
विच्छित्तिविशेषशालितयाऽवश्याभ्युपेय इति
द्वितीयाद्युदाहरणेष्वप्यर्थनिष्पत्त्यसम्भाव्यतावर्णनलक्षणविच्छित्तिविशेषसद्भावस्य
सहृदयहृदयैकसाक्षिकतया स एवालङ्कारः प्रधानीभूत इति तेनैव व्यपदेशो युक्तः
'प्राधान्येन व्यपदेशा भवन्ति' इति न्यायात् । अन्यस्तु
तदङ्गत्वेनाप्रधानतयाऽवतिष्ठत इति सुधीभिराकलनीयम् ॥

इत्यलङ्कारमणिहारे असम्भवसरोऽष्टत्रिंशः

------------------------------------------------------------------------

