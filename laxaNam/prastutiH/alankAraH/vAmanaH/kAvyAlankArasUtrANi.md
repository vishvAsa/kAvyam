+++
title = "काव्यालङ्कारसूत्राणि"
author = "वामनः"
publisher = "पाण्डुरङ्ग जावजी"
"publish year" = "1926"
domain = "साहित्यम्"
sub-domain = "अलङ्कारशास्त्रम्"
pages = "86"
language = "संस्कृतम्"
editor = "दुर्गाप्रसाद काशिनाथ पाण्डुरङ्ग परब"
"second editor" = "वासुदेव लक्ष्मण शास्त्रि पन्शिकर"
printer = "रामचन्द्र येसु  शेड्गे"
"serial no." = "Ebharati-5990"
source_url = "https://www.ebharatisampat.in/readbook3.php?bookid=MDg3NzAxMjk0NzEwNTc1&pageno=MjI0MjQyNjk5NTk="

+++
[[काव्यालङ्कारसूत्राणि	Source: [EB](https://www.ebharatisampat.in/readbook3.php?bookid=MDg3NzAxMjk0NzEwNTc1&pageno=MjI0MjQyNjk5NTk=)]]

\

**KÂVYAMÂLÂ. 15.**

<MISSING_FIG href="../books_images/U-IMG-1730087831h7.png"/>  
THE

KÂVYÂLANKÂRA=SÛTRAS  

OF  

**VÂMANA**  

with his own Vritti.

<MISSING_FIG href="../books_images/U-IMG-1730087894h8.png"/>  

EDITED  
BY

MAHÂMAHOPÂDHYÂYA PAṆDIT DURGÂPRASÂDA  

AND

**KÂS'INÂTH PÂNDURANG PARAB.**  

REVISED BY

**WÂSUDEV LAXMAṆ SHÂSTRÎ PAṆS'ÎKAR.**

<MISSING_FIG href="../books_images/U-IMG-1730087894h8.png"/>  

Third Revised Edition.

<MISSING_FIG href="../books_images/U-IMG-1730087894h8.png"/>  

**PUBLISHED**  
BY

**PÂNDURANG JÂWAJÎ,**  

PROPRIETOR OF THE "NIRŅAYA-SAGAR" PRESS,  

BOMBAY.

<MISSING_FIG href="../books_images/U-IMG-1730087894h8.png"/>  

1926\.

<MISSING_FIG href="../books_images/U-IMG-1730087894h8.png"/>  

Price 12 Annas.

**काव्यमाला. १५.**

**<MISSING_FIG href="../books_images/U-IMG-1729940777k3.png"/>**

**पण्डितवरवामनविरचितानि**

**काव्यालंकारसूत्राणि।**

**वृत्तिसमेतानि।**

**<MISSING_FIG href="../books_images/U-IMG-1729940821k4.png"/>**

**जयपुरमहाराजाश्रितेन पण्डितव्रजलालसूनुना महामहोपाध्याय-  
पण्डितदुर्गाप्रसादेन, मुम्बापुरवासिना परबोपाह्व-  
पाण्डुरङ्गात्मजकाशिनाथशर्मणा च संशोधितानि,  
तानि च पणशीकरोपाह्वलक्ष्मणशर्मात्मज-  
वासुदेवशर्मणा संस्कृतानि।**

**———————  
तृतीयं संस्करणम्।**

**———————  
तच्च**

**मुम्बय्यां**

**पाण्डुरङ्ग जावजी**

**इत्येतैः स्वीये निर्णयसागराख्ययन्त्रालये मुद्रयित्वा प्राकाश्यं नीतम्।**

**———  
१९२६.**

**———  
मूल्यं १२ आणकाः।**

**वामनपण्डितः।**

**<MISSING_FIG href="../books_images/U-IMG-1729940399k2.png"/>**

 वृत्तिसमेतकाव्यालंकारसूत्राणां प्रणेता श्रीवामनपण्डितः कदा कुत्र समुत्पन्न इति न सम्यङ्निर्णेतुं शक्यते. किं त्वयं ख्रिस्ताब्दीय सप्तमशतकोत्तरार्धान्न प्राचीनः, यतोऽयं [भवभूति[^449]प्रणीतोत्तररामचरितादिश्लोकानुदाहृतवान्. अथ च ध्वन्यालोक[^450]लोचने प्रथमोद्योते 'वामनाभिप्रायेणायमाक्षेपः, भामहाभिप्रायेण तु समासोक्तिरित्यमुमाशयं हृदये गृहीत्वा समासोक्त्याक्षेपयोरिदमेकमेवोदाहरणं व्यतरद्रन्थकृत्' इति वदन्तः श्रीमदाचार्याभिनवगुप्तपादा ध्वन्यालोककर्तुः श्रीमदाचार्यानन्दवर्धनाद्वामनस्य प्राचीनत्वं प्रकटयन्ति. तस्मात्ख्रिस्ताब्दीयनवमशतकोत्तरा[^451]र्धान्नाधस्तनो वामनः, भाति चायं काश्मीरकः अष्टमशतके कश्मीरमहीपतेर्विपश्चिद्वरस्य श्रीजयापीडस्य मन्त्री[^452] कश्चन वामनामिध आसीत्. स एवायं काव्यालंकारसूत्र प्रणेतेत्यपि केचन काश्मीरका वदन्ति. काशिकावृत्तिकारो वामनस्त्वस्माद्भिन्नः, प्राचीनश्च[^453] नामा पुरुषः समागतः. तदात्र वामनप्रगीतायाः पाणिनिसूत्रव्याख्यायाः (काशिकायाः) पठनपाठनेषु प्रचार आसीदिति तदीययाश्रावर्णनपुस्तकात्पाश्चात्यैः पण्डितैरधिगतम्.") ध्वन्यालोकलोचन–काव्यप्रकाश–अलंका–रसर्वस्वादिग्रन्थरत्नेष्वपि वामनमतं समुपन्यस्तमुपलभ्यते, अस्मिन्ग्रन्थे वृत्तौ अमरुशतक–उत्तररामचरित कादम्बरी–किरातार्जुनीय कुमारसंभव–मृच्छकटिक–मेघदूत–रघुवंश–विक्रमोर्वशी–वीरचरित–वेणीसंहार–शाकुन्तल–शिशुपालवध–हर्षचरितादिग्रन्थेभ्यः समुद्धृत्योदाहरणानि दत्तानि सन्ति. किं च कामन्दकीनीति–नाममाला–हरिप्रबोधानाम्, विशाखिल[^454]–शूद्रक–कविराजानां च नामान्यप्यत्र समुपलभ्यन्ते. महेश्वरकृता[^455] टीकाप्यस्य ग्रन्थस्य वर्तते.

[^449]: "भवभूतिः खिस्ताब्दीय सप्तमशतकोत्तरार्धे कान्यकुब्जमहीपालस्य यशोवर्मणः सभायामासीदिति सुप्रसिद्धमेव"

[^450]: "काव्यमालायां मुद्रितस्य ३७ पृष्ठे टीकायाम्"

[^451]: "कश्मीरेष्ववन्तिवर्मराज्यसमये नवमशतकोत्तरार्धे श्रीमदानन्दवर्धन आसीदिति राजतरङ्गिण्याः प्रतीयते."

[^452]: "'मनोरथः शङ्खदत्तश्चटकः संधिमांस्तथा । बभूवुः कवयस्तस्य वामनाद्याश्च मन्त्रिणः ॥' इति राजतरङ्गिणी."

[^453]: "चीनदेशात्तीर्थयात्रार्थं भारतवर्षे सप्तमशतकपूर्वार्धे् कश्चन हुएन-त्सङ्ग (Hiouen - Thsang

[^454]: "विशाखिलः कलाशास्त्रकर्ता."

[^455]: "टीका त्वस्माभिर्नोपलब्धेति मूलग्रन्थ एव प्रकटीकृतः."

 अयं ग्रन्थः प्रथमं १८७५ मिते ख्रिस्ताब्दे जर्मनीदेशे जेनाख्य (Jena ) नगरे कापलर (Professor Cappeller) नाम्ना विदुषा मुद्रितः तत्पुस्तकमस्मिन्देशे न सर्वसुलभम्. पुनः १८८३ मिते ख्रिस्ताब्दे कलकत्तानगरे आनन्दरामबडुयाभिधेन मुद्रयित्वा वाग्भटालंकार–सरस्वतीकण्ठाभरणाभ्यां संबद्ध एव स्थापितः, मुद्रणेऽपि सूत्र–

वृत्त्युदाहरणानां पार्थक्यं न सम्यग्विहितमिति तत्पुस्तकं हस्तलिखित पुस्तकसमानमेव. अतो वयमस्य प्रत्न^(१)स्यात्युपयुक्तस्य ग्रन्थस्य मुद्रणे प्रवृत्ताः.

 तन्त्रास्मन्मुद्रणमूलभूतानि पुस्तकानि त्वेतानि—

** क.** जयपुरराजगुरुभट्टश्रीलक्ष्मीदत्तसूनुभट्टश्रीदत्तानां पुस्तकम् प्रायः शुद्धम्. तत्पत्राणि ४०.

** ख**. कलकत्तामुद्रितम्.

** ग.** द्रविडवीरेश्वरशास्त्रिभिर्वाराणसीतः प्रहितम्. तत्तु नातिशुद्धमन्तिमाध्यायस्य त्रयस्त्रिंशन्मितसूत्रपर्यन्तमेवास्ति तत्पत्राणि ६१.

 एवं पुस्तकत्रयाधारेण मुद्रितानि सवृत्तीनि काव्यालंकारसूत्राण्येतानि प्रमोदावहानि भवन्त्वलंकारशास्त्रे प्रविविक्षूणां सच्छात्राणामिति शिवम्.

**———————**

—————————————————————————————————

 १. 'प्राचीनेष्वलंकारनिबन्धेषु (अस्मदवलोकितेषु ) वामनवृत्तिरेवोत्कृष्टा। तस्यां हि क्वापि क्वापि स्वोक्तौ समीचीना युक्तिरुद्भाविता। (शब्दशुद्धिं विना) अप्रासङ्गिकविषयो नावणिं, नापि च शृङ्गाररसः, यदनुषङ्गादश्लीलतादोषस्य संभवः। अत एव नास्ति तत्राश्लीलतादोषः। नापि चेयं वृत्तिरतीव विस्तृता। प्रसिद्धेषु तावदलंकारनिबन्धेषु बालानां प्रथमपाठोपयोगिनी एषैवेति मन्यामहे।' इति स्वमुद्रित काव्यप्रकाशोपोद्घाते न्यायरत्नश्रीयुतमहेशचन्द्रपण्डिताः.

काव्यालंकारसूत्राणां विषयानुक्रमः।

<MISSING_FIG href="../books_images/U-IMG-1730088056h6.png"/>

|          |                                    |             |
|----------|------------------------------------|-------------|
| अध्यायः| |                                   | पृष्ठाङ्कः| |
|         | **शारीरं नाम प्रथममधिकरणम्|**      |            |
| १        | प्रयोजनस्थापना|                    | १           |
| २        | अधिकारिचिन्ता रीतिनिश्चयश्च|       | २           |
| ३        | काव्याङ्गानि काव्यविशेषाश्च|       | ७           |
|         | **दोषदर्शनं नाम द्वितीयमधिकरणम्|** |            |
| १        | पदपदार्थदोष विभागः|                | १२          |
| २        | वाक्यवाक्यार्थदोषविभागः|           | १८          |
|         | **गुणविवेचनं नाम तृतीयमधिकरणम्|**  |            |
| १        | गुणालंकारविवेकः शब्दगुणविवेकश्च|   | २५          |
| २        | अर्थगुणविवेचनम्|                   | ३१          |
|         | **आलंकारिकं नाम चतुर्थमधिकरणम्|**  |            |
| १        | शब्दालंकारविचारः|                  | ३७          |
| २        | उपमाविचारः|                        | ४२          |
| ३        | उपमाप्रपञ्चाधिकारः|                | ४८          |
|         | **प्रायोगिकं नाम पञ्चममधिकरणम्|**  |            |
| १        | काव्यसमयः|                       | ५९          |
| २        | शब्दशुद्धिः|                       | ६३          |

<MISSING_FIG href="../books_images/U-IMG-1730087894h8.png"/>

**काव्यमाला।**

**<MISSING_FIG href="../books_images/U-IMG-1729938862h7.png"/>**  

**पण्डितवरश्रीवामनविरचितानि**

**काव्यालंकारसूत्राणि।**

**वृत्तिसमेतानि।**

**<MISSING_FIG href="../books_images/U-IMG-1729938789h9.png"/>**

**शारीरं नाम प्रथममधिकरणम्।**

**प्रथमोऽध्यायः।**

**प्रणम्य परमं[^456] ज्योतिर्वामनेन कविप्रिया।  
काव्यालंकारसूत्राणां स्वेषां[^457] वृत्तिर्विधीयते॥**

[^456]: "'परमात्मानं ' क."

[^457]: "'तेषां' क. "

**काव्यं ग्राह्यमलंकारात्॥१॥**

 काव्यं खलु ग्राह्यमुपादेयं भवति। अलंकारात्। काव्यशब्दोऽयं गुणालंकारसंस्कृतयोः शब्दार्थयोर्वर्तते। भक्त्या[^458] तु शब्दार्थमात्रवचनोऽत्र गृह्यते। कोऽसावलंकार इत्यत आह—

[^458]: "'शक्त्या' ख. लक्षणयेत्यर्थः. "

**सौन्दर्यमलंकारः॥२॥**

 अलंकृतिरलंकारः। करणव्युपत्त्या पुनरलंकारशब्दोऽयमुपमादिषु वर्तते।

**स दोषगुणालंकारहानादानाभ्याम्॥३॥**

 स खल्वलंकारो दोषहानात्, गुणालंकारादानाच्च संपाद्यः कवेः[^459]।

[^459]: " 'कवेः ' ख- पुस्तके नास्ति."

**शास्त्रतस्ते[^460]॥४॥**

[^460]: "'कवेः शास्त्रतस्ते च' ख."

 ते[^461] दोषगुणालंकारहानादाने शास्त्रादस्मात्। शास्त्रतो हि[^462] ज्ञात्वा दोषाञ्जह्यात्, गुणालंकारांश्चाददीत।

[^461]: " 'ते चैते' ख. "

[^462]: " 'हि' क-पुस्तके नास्ति."

 किं पुनः फलमलंकारवता काव्येन येनै[^463]तदर्थोऽयं यत्न इत्याह[^464]—

[^463]: "'येन तदर्थोऽयं ' क."

[^464]: "' इत्यत आह' क."

**काव्यं सद्दृष्टादृष्टार्थम्। प्रीतिकीर्तिहेतुत्वात्॥५॥**

 काव्यं सच्चारु दृष्टप्रयोजनम्। प्रीतिहेतुत्वात्। अदृष्टप्रयोजनम्। कीर्तिहेतुत्वात्। अत्र श्लोकाः[^465]—

[^465]: "'श्लोकः' क. "

**'प्रतिष्ठां काव्यबन्धस्य यशसः सरणिं विदुः।  
अकीर्तिर्वर्तनीं[^466] त्वेवं[^467] कुकवित्वविडम्बनाम्॥**

[^466]: "वर्तनी मार्गः. "

[^467]: "'त्वेव' क."

**कीर्तिं स्वर्गफलामाहुरासंसारं विपश्चितः।  
अकीर्तिं तु[^468] निरालोकनरकोद्देशदूतिकाम्॥**

[^468]: " 'च' ख."

**तस्मात्कीर्तिमुपादातुमकीर्ति तु निबर्हितुम्[^469]।  
काव्यालंकारशास्त्रार्थः प्रसाद्यः कविपुंगवैः॥**

[^469]: "' च व्यपोहितुम्' ख."

इति काव्यालंकारसूत्रवृत्तौ शारीरे प्रथमेऽधिकरणे प्रथमोऽध्यायः।  

**प्रयोजनस्थापना।**  

**——————**  

**द्वितीयोऽध्यायः।**

 अधिकारि[^470]निरूपणार्थमाह—

[^470]: "'प्रयोजनस्थापनमधिकारि - ख. "

**अरोचकिनः[^471] . ") सतृणाभ्यवहारिणश्च कवयः[^472]॥१॥**

[^471]: "'नास्ति रोचकं रुचिकरं द्रव्यं येषां तेऽरोचकिनः। अपरिचितालंकारशास्त्रा इत्यर्थः। सतृणमभ्यवहरन्ति भुञ्जत इति सतॄणाभ्यवहारिणः। दोषगुणविवेकशून्या इत्यर्थः।' इति ख- टिप्पणम्. 'सतृणमभ्यवहरति सतॄणाभ्यवहारी अविवेकी।' इति श्रीकण्ठचरितटीका (२/२८

[^472]: " ' कवयः ' क-पुस्तके नास्ति."

 इह खलु द्वये कवयः संभवन्ति—अरोचकिनः, सतृणाभ्यवहारिणश्चेति। अरोचकिसतॄणाभ्यवहारिशब्दौ[^473] गौणार्थौ। कोऽसावर्थः—विवे- कित्वमविवेकित्वं चेति।  
 तदाह[^474]—

[^473]: "'भ्यवहारिणौ' ख."

[^474]: " 'यदाह' क."

**पूर्वे शिष्याः। विवेकित्वात्॥२॥**

 पूर्वे खल्वरोचकिनः शिष्याः शासनीयाः। विवेकित्वाद्विवेचनशीलत्वात्।

**नेतरे। तद्विपर्ययात्॥३॥**

 इतरे सतॄणाभ्यवहारिणो न शिष्याः। तद्विपर्ययादविवेचनशीलत्वात्। न च शीलमपाकर्तुं शक्यम्।  
 नन्वेवं न शास्त्रं सर्वानुग्राहि कुतस्तदुपादीयते तदाह[^475]—

[^475]: "' ऽनुप्राहि स्यात्को वा मन्यते तदाह’ क. "

**न शास्त्रमद्रव्येष्वर्थवत्॥४॥**

 न खलु शास्त्रमद्रव्येष्वविवेकिष्वर्थवत्[^476]।  
 निदर्शनमाह—

[^476]: "प्रयोजनवदित्यर्थः"

**न कतकं[^477] पङ्कप्रसादनाय॥५॥**

[^477]: "कतकं जलप्रसादको 'निर्मली' इति प्रसिद्धः फलविशेषः "

 नहि कतकं पयस इव पङ्कस्य प्रसादनाय प्रभवति[^478]।  
 अधिकारिणो निरूप्य
रीतिविनिश्चया[^479]र्थमाह—

[^478]: "'भवतीति' क."

[^479]: "'रीतिनिश्चया' ख. "

**रीतिरात्मा काव्यस्य॥६॥**

 रीतिर्नामेयमात्मा काव्यस्य। शरीरस्येवेति वाक्यशेषः।  
 का पुनरियं रीतिरित्याह—

**विशिष्टा पद[^480]रचना रीतिः॥७॥**

[^480]: "'विशिष्टपद' क."

 विशेषवती पदानां रचना रीतिः।  
 कोऽसौ विशेष इत्याह—

**विशेषो गुणात्मा॥८॥**

 वक्ष्यमाणगुणरूपो विशेषः।  
 सा त्रिधा—वैदर्भी गौडीया पाञ्चाली[^481] च॥९॥  
 सा चेयं रीतिस्त्रिधा भिद्यते—वैदर्भी, गौडीया, पाञ्चाली चेति।

[^481]: "'वैदर्भी गौडीया पाञ्चाली' इति ख- पुस्तके नास्ति."

 किं पुनर्देश[^482]वशाद्द्रव्यवद्गुणोत्पत्तिः काव्यानाम्, येनायं देशविशेषव्यपदेशः। नैवम्[^483]। यदाह —

[^482]: "'देश विशेषे' ख "

[^483]: " 'नैव' ख. "

**विदर्भादिषु दृष्टत्वात्तत्समाख्या॥१०॥**

 विदर्भगौडपाञ्चालेषु देशेषु[^484] तत्रत्यैः कविभिर्यथास्वरूपमुपलब्धत्वात्तत्समाख्या[^485]। न पुनर्देशैः किंचिदुपक्रियते काव्यानाम्।

[^484]: "'देशेषु' क पुस्तके नास्ति."

[^485]: " लब्धत्वाद्देशसमाख्या' क."

 तासां गुणभेदाद्भेदमाह —

**समग्रगुणा वैदर्भी॥११॥**

 समग्रैरोजः प्रसादप्रभृतिभिर्गुणैरुपेता वैदर्भी नाम रीतिः।  
 अत्र श्लोकौ[^486] —

[^486]: "'अत्र श्लोकौ' क-पुस्तके नास्ति,"

**'अस्पृष्टा दोषमात्राभिः समग्रगुणगुम्फिता।  
विपञ्चीस्वरसौभाग्या वैदर्भी रीतिरिष्यते॥'**

 तामेकामेवं कवयः स्तुवन्ति[^487]—

[^487]: " अलंकारादि सौभाग्यां तामेकामेव स्तुवन्ति कवयः ' ख."

**सति वक्तरि सत्यर्थे सति शब्दानुशासने।  
अस्ति तन्न[^488] विना येन परिस्रवति वाङ्मधु॥'**

[^488]: "रीत्यात्मकं वस्तु. "

 अत्रोदाहरणम्—[^1]

[^1]: "'अत्र' क पुस्तके नास्ति."

**'गाहन्तां[^489] महिषा निपानसलिलं शृङ्गैर्मुहुस्ताडितं  
छायाबद्धकदम्बकं मृगकुलं रोमन्थमभ्यस्यतु।  
विस्रब्धैः क्रियतां वराहपतिभिर्मुस्ताक्षतिः पल्वले  
विश्रान्तिं लभतामिदं च शिथिलज्याबन्धमस्मद्धनुः॥'**

[^489]: "अभिज्ञानशाकुन्तले द्वितीयेऽङ्के श्लोकः "

**ओजः कान्तिमती गौडीया॥१२॥**

 ओजः कान्तिश्च विद्येते यस्यां सा[^490] ओजः कान्तिमती गौडीया नाम रीतिः। माधुर्यसौकुमार्ययोरभावात्। समासबहुला अत्युल्बणपदा च।

[^490]: "'विद्यते यस्याः सेयं' क."

 अत्र श्लोकः—

**'समस्तात्युत्कट[^491]पदामोजःकान्तिगुणान्विताम्[^492]।  
गौडीयामिति[^493] गायन्ति रीतिं रीतिविचक्षणाः॥'**

[^491]: " 'उद्भट' क. "

[^492]: "'गुणाङ्किताम्' क."

[^493]: " 'अपि' क."

 उदाहरणम्—

**'दोर्दण्डा[^494]ञ्चितचन्द्रशेखरधनुर्दण्डावभङ्गोद्यत-  
ष्टंकारध्वनिरार्यबालचरितप्रस्तावनाडिण्डिमः।  
द्राक्पर्यस्त[^495]कपालसंपुटमिलद्ब्रह्माण्डभाण्डोदर-  
भ्राम्यत्पिण्डितचण्डिमा कथमहो नाद्यापि विश्राम्यति॥'**  

[^494]: "वीरचरिते प्रथमेऽङ्के श्लोकः "

[^495]: "'पर्याप्त' क."

**माधुर्यसौकुमार्योपपन्ना पाञ्चाली॥१३॥**

 माधुर्येण सौकुमार्येण च गुणेनोपपन्ना पाञ्चाली नाम रीतिः। ओजः—कान्त्यभावादनुल्बणपदा विच्छाया[^496] च।  
 तथा[^497] च श्लोकः—

[^496]: " 'अनुल्बणश्लथविच्छाया च' क."

[^497]: "क- पुस्तके नास्ति."

**'आश्लिष्टश्लथभावां तु[^498] पुराणच्छाययाश्रिताम्[^499]।  
मधुरां सुकुमारां[^500] च पाञ्चालीं कवयो विदुः॥**

[^498]: "'तां' ख. "

[^499]: "'च्छायमाश्रितां' ख."

[^500]: "सुकुमारीं' ख."

 अत्रो[^501]दाहरणम्—

[^501]: "यथा' क"

**'ग्रामेऽस्मिन्पथिकाय पान्थ वसतिर्नैवाधुना दीयते  
रात्रावत्र विहार[^502]मण्डपतले पान्थः प्रसुप्तो युवा।  
तेनोत्थाय खलेन गर्जति घने स्मृत्वा प्रियां तत्कृतं  
येनाद्यापि करङ्कदण्डपतनाशङ्की जनस्तिष्ठति॥'**

[^502]: "'विवाह' क."

 एतासु तिसृषु रीतिषु रेखास्विव चित्रं काव्यं प्रतिष्ठितमिति।

**तासां पूर्वा ग्राह्या। गुणसाकल्यात्॥ १४॥**

 तासां तिसृणां रीतीनां पूर्वा वैदर्भी ग्राह्या। गुणानां साकल्यात्।

**न पुनरितरे। स्तोकगुणत्वात्॥ १५॥**

 इतरे[^503] गौडीयपाञ्चाल्यौ न ग्राह्ये। स्तोकगुणत्वात्।

[^503]: "क पुस्तके इयं वृत्तिर्नास्ति"

**तदारोहणार्थमितराभ्यास इत्येके॥१६॥**

 तस्या वैदर्भ्या एवारोहणार्थमितरयोरपि रीत्योरभ्यास इत्येके मन्यन्ते।

**तत्तु[^504] न। अतत्त्वशीलस्य तत्त्वानिष्पत्तेः॥१७॥**

[^504]: "ख- पुस्तके ' तत्तु न' इति सूत्रबहिर्भूतम्; 'तन्न' क."

 नह्यतत्त्वं शीलयतस्तत्त्वं निष्पद्यते।  
 निदर्शनार्थमाह—

**न शण[^505]सूत्रवानाभ्यासे त्रसरसूत्रवान[^506]वैचित्र्यलाभः॥१८॥**

[^505]: " 'सण' क. "

[^506]: " 'वाने' ख."

 नहि शण[^507]सूत्रवानमभ्यस्यन्कुविन्दस्त्रसरसूत्र[^508]वानवैचित्र्यं[^509] लभते।

[^507]: "'सण' क."

[^508]: "'तन्तु' क."

[^509]: "'वैचित्रीं' ख."

**सापि समासाभावे[^510] शुद्धवैदर्भी॥१९॥**

[^510]: "सापि च समासाभावे शुद्धवैदर्भी भण्यते। यदि समासवत्पदं न भवति तस्यां वैदर्भ्यामर्थं गुणसंपत्स्वाद्या भवति। तदुपारोहादर्थगुणलेशोऽपि तदुपदानतः॥१९॥ 'खल्वर्थ - ' ख."

 सापि च वैदर्भी रीतिः शुद्धवैदर्भी भण्यते। यदि समासवत्पदं[^511] न भवति।

[^511]: " 'समासवर्तिपदं' क."

**तस्यामर्थगुणसंपदास्वाद्या॥२०॥**

 तस्यां वैदर्भ्यामर्थगुणसंपदाखाद्या भवति।

**तदुपारोहादर्थगुणलेशोऽपि॥२१॥**

 तदुपधानतः खल्वर्थलेशोऽपि स्वदते। किमङ्ग, पुनरर्थगुणसंपत्।  
तथा चाहुः—

**'किं त्वस्ति काचिदपरैव पदानुपूर्वी  
यस्यां न किंचिदपि किंचिदिवावभाति।  
आनन्दयत्यथ च कर्णपथं प्रयाता  
चेतः सताममृतवृष्टिरिव प्रविष्टा॥  
वचसि यमधिगम्य स्पन्दते वाचकश्री-  
र्वितथमपि तथात्वं[^512] यत्र वस्तु प्रयाति।**

[^512]: "'यथात्वं' क."

**उदयति हि स तादृक्क्वापि वैदर्भरीतौ  
सहृदयहृदयानां रञ्जकः कोऽपि पाकः॥**

**सापि[^513] वैदर्भी। तात्स्थ्यात्॥ २२॥**

[^513]: " 'सापीयं' ख."

 सापीयमर्थगुणसंपद्वैदर्भी[^514]त्युक्ता। तात्स्थ्यादित्युपचारतो व्यवहारं दर्शयति।

[^514]: "'वैदर्भी उक्ता' ख  "

इति काव्यालंकारसूत्रवृत्तौ शारीरे प्रथमेऽधिकरणे द्वितीयोऽध्यायः।  
अधिकारि[^515]चिन्तारीतिनिश्चयश्च।  
**============**  

[^515]: " ख पुस्तके नास्ति."

**तृतीयोऽध्यायः।**

 रीतितत्त्वं निरूप्य[^516] काव्याङ्गान्युपदर्शयितुमाह—

[^516]: "'अधिकारवत्तां रीतिनिश्चयं च निरूप्य' ख."

**लोको विद्या प्रकीर्णं च काव्याङ्गानि॥ १॥**

 उद्देशक्रमेणैत[^517]द्व्याचष्टे—

[^517]: "'क्रमेणैव' ख."

**लोकवृत्तं लोकः॥ २॥**

 लोकः स्थावरजङ्गमात्मा तस्य वर्तनं वृत्तमिति।  
 **शब्दस्मृत्यभिधानकोषच्छन्दोविचितिकलाकामशास्त्रदण्डनीतिपूर्वा विद्या[^518]॥ ३॥**  
 शब्दस्मृत्यादीनां तत्पूर्वकत्वं[^519] पूर्वं काव्यबन्धेष्वपेक्षणीयत्वात्।  
 तासां काव्याङ्गत्वं योजयितुमाह—

[^518]: "'विद्याः' क."

[^519]: "'तत्पूर्वत्वं  काव्य' क."

**शब्दस्मृतेः शब्दशुद्धिः॥ ४॥**

 शब्दस्मृतेर्व्याकरणाच्छब्दानां शुद्धिः साधुत्व[^520]निश्चयः कर्तव्यः[^521]। शुद्धानि हि पदानि निःशङ्कैः[^522] कविभिः प्रयुज्यन्ते।

[^520]: " 'साधुत्वे' क."

[^521]: "क पुस्तके नास्ति."

[^522]: " 'निःकम्पैः' क"

**अभिधानकोषतः[^523] पदार्थनिश्चयः॥ ५॥**

[^523]: " 'कोशात्' क."

 पदं हि रचनाप्रेवेश[^524]योग्यं भावयन्संदिग्धार्थत्वेन न गृहीयान्न वा जह्यादिति काव्यबन्धविघ्नः। तस्मादभिधानकोषतः पदार्थनिश्चयः कर्तव्य

[^524]: "'प्रयोग्यप्रवेशं' क."

इति[^525]। अपूर्वाभिधानलाभार्थत्वं त्वयुक्तमभिधानकोषस्य। अप्रयुक्तस्याप्रयोज्यत्वात्। यदि प्रयुक्तं प्रयुज्यते तर्हि किमिति संदिग्धार्थत्वमाशङ्कितं पदस्य। तन्न। तत्र सामान्येना[^526]र्थावगतिः संभवति। यथा नीवीशब्देन जघनवस्त्रग्रन्थिरुच्यत इति कस्यचिन्निश्चयः। स्त्रिया वा पुरुषस्य वेति संशयो 'नीवी संग्रथनं[^527] नार्या जघनस्थस्य वाससः' इति नाममालाप्रतीकमपश्यत इति। अथ कथं[^528]

[^525]: "ख- पुस्तके नास्ति"

[^526]: " 'सामान्येनापि' क. "

[^527]: "'नीविराग्रन्थनं ख."

[^528]: "'अथ कथं केनचित् पूर्वमुक्तो नीवीबन्धः श्लथीकृत इति प्रयोगः ' ख."

**'केनचित्पूर्वमुक्तोऽपि नीवीबन्धः श्लथीकृतः।  
विचित्रभोजनाभोगवर्धमानोदरादिना॥**

इति प्रयोगः। भ्रान्तेरुपचाराद्वा[^529]।

[^529]: "लक्षणयेत्यर्थः . 'उपमानाद्वा' क."

**छन्दोविचितेर्वृत्त[^530]संशयच्छेदः॥६॥**

[^530]: " 'वृत्तं' ख."

 काव्याभ्यासाद्वृत्तसंक्रान्तिर्भवत्येव। किं तु मात्रावृतादिषु क्वचित्संशयः स्यात्। अतो वृत्तसंशयच्छेदश्छन्दो[^531]विचितेर्विधेय इति[^532]।

[^531]: "'छन्दः शास्त्रतः क. "

[^532]: "ख- पुस्तके नास्ति."

**कलाशास्त्रेभ्यः कलातत्त्वस्य संवित्[^533]॥७॥**

[^533]: "'तत्त्वसंवित्' क."

 कला गीतनृत्यचित्रादिकास्तासामभिधायकानि शास्त्राणि विशाखिलादिप्रणीतानि कलाशास्त्राणि तेभ्यः कलातत्त्वस्य संवित्संवेदनम्[^534]। नहि कलातत्त्वानुपलब्धौ कलावस्तु सम्यङिनिबद्धुं शक्यमिति।

[^534]: " 'संवेदना' ख. "

**कामशास्त्रतः कामोपचारस्य॥८॥**

 संविदित्यनुवर्तते[^535]। कामोपचारस्य संवित्कामशास्त्रत इति। कामोपचारबहुलं हि[^536] वस्तु[^537] काव्यस्येति।

[^535]: "'संविदिति' तस्यानुवर्तते क"

[^536]: "क-पुस्तके नास्ति."

[^537]: " प्रतिपाद्यवित्यर्थः"

**दण्डनीतेर्नयापनययोः॥९॥**

 दण्डनीतेरर्थशास्त्रान्नयस्यापनयस्य च
संविदिति[^538]। तत्र षाड्गुण्यस्य

[^538]: "'संविज्ज्ञानं' ख."

यथावत्प्रयोगो नयः। तद्विपरीतोऽपनयः। नहि तावविज्ञाय नायकप्रतिनायकयोर्वृत्तं शक्यं काव्ये निबद्धुमिति[^539]।

[^539]: "काव्येषु निबद्धुं शक्यमिति"

**इतिवृत्तकुटिलत्वं च ततः[^540]॥१०॥**

[^540]: " 'ततः इतिहासादि' क."

 इतिहासादिरितिवृत्तं काव्यशरीरम्[^541]। तस्य कुटिलत्वं ततो दण्डनीतेर्बलीय[^542]स्त्वाबलीयस्त्वादिप्रयोगो व्युत्पत्तिमूलत्वात्तस्याः। एवमन्यासामपि विद्यानां यथा[^543]खमुपयोगो वर्णनीय इति।  
 **लक्ष्यज्ञत्वमभियोगो वृद्धसेवावेक्षणं प्रतिभानमवधानं च प्रकीर्णम्॥११॥**

[^541]: " 'काव्यार्थं ख."

[^542]: "' राबलीयसादिप्रयोगव्युत्पत्ति' क ."

[^543]: "'यथायथं' ख."

**तत्र[^544] काव्यपरिचयो लक्ष्यज्ञत्वम्॥१२॥**

[^544]: "ख- पुस्तके एतत्सूत्रं पूर्वसूत्रान्तर्गतमेव स्थापितम्"

 अन्येषां[^545] काव्येषु परिचयो लक्ष्यज्ञत्वम्। ततो हि काव्यबन्धस्य व्युत्पत्तिर्भवति॥

[^545]: "'अन्येषु' क."

**काव्यबन्धोद्यमोऽभियोगः॥१३॥**

 काव्यस्य बन्धनं रचना काव्यबन्धः[^546]। तत्रोद्यमोऽभियोगः। स हि[^547] कवित्वप्रकर्षमवसंदधाति[^548]।

[^546]: "'रचना काव्यबन्धः' इति ख- पुस्तके नास्ति "

[^547]: "क-पुस्तके नास्ति"

[^548]: "' आराधयति' क."

**काव्योपदेशगुरुशुश्रूषणं[^549] वृद्धसेवा॥१४॥**

[^549]: "'शुश्रूषणं च ' क."

 काव्योपदेशे गुरव उपदेष्टारः[^550]। तेषां शुश्रूषणं वृद्धसेवा। ततः काव्यविद्यायाः संक्रन्तिर्भवति।[^551]

[^550]: "क पुस्तके नास्ति"

[^551]: "काव्यच्छाया संक्रामति' क. "

**पदाधानोद्धरणमवेक्षणम्[^552]॥१५॥**

[^552]: "' पदाधानोद्धरणे चावेक्षणम्' ख. "

 पदस्याधानं न्यासः। उद्धरणमपसारणम्[^553]। तयोः[^554] खल्ववेक्षणम्।  
 अत्र श्लोकौ—

[^553]: " 'अपसारः क."

[^554]: " 'तत्' क."

**'आधानोद्धरणे तावद्यावद्दोलायते मनः।  
पदस्य स्थापिते[^555] स्थैर्ये हन्त सिद्धा सरस्वती।**

[^555]: "'आस्थापिते' ख."

**यत्पदानि त्यजन्त्येव परिवृत्तिसहिष्णुताम्।  
तं शब्दन्यासनिष्णाताः शब्दपाकं प्रचक्षते॥'**

**कवित्ववीजं प्रतिभानम्॥१६॥**

 कवित्वस्य बीजं कवित्वबीजं जन्मान्तरागत[^556]संस्कारविशेषः कश्चित्। यस्मांद्वीजं[^557] विना काव्यं न निष्पद्यते। निष्पन्नं वावहास्यायतनं[^558] स्यात्।

[^556]: " 'जन्मान्तरागत' इति क - पुस्तके नास्ति"

[^557]: "ख- पुस्तके नास्ति "

[^558]: "'च हास्यायतनं' क."

**चित्तैकाग्र्यमवधानम्॥१७॥**

 चित्तस्यैकाग्र्यं[^559] बाह्यार्थनिवृत्तिः। तदवधानम्। अवहितं हि चित्तमर्थान्पश्यति[^560]।

[^559]: "चित्तैकाग्र्यमन्यार्थविनिवृत्तिः ' ख"

[^560]: "'अर्थान्न पतति' क."

**तद्देशकालाभ्याम्॥१८॥**

 तदवधानं देशात्कालाच्च[^561] समुत्पद्यते।  
 कौ पुनर्देशकालावित्याह—

[^561]: "' देशकालाभ्यां संपद्यते' क."

**विविक्तो देशः॥१९॥**

 विविक्तो निर्जनः।

**रात्रियामस्तुरीयः कालः॥२०॥**

 रात्रेर्यामो रात्रियामः प्रहरः। तुरीयश्चतुर्थः काल[^562] इति। तद्वशाद्विषयोप[^563]रतं प्रसन्नं चित्तमवधत्ते।  
 एवं काव्याङ्गान्युपदर्श्य काव्यविशेषकथनार्थमाह[^564]—

[^562]: "ख- पुस्तके नास्ति ख"

[^563]: "'विषयादुप' क."

[^564]: " 'काव्यविशेषस्य ज्ञानार्थमाह' ख."

**काव्यं गद्यं पद्यं च॥२१॥**

 गद्यस्य पूर्वं निर्देशो दुर्लक्ष्यविषयत्वेन दुर्बन्धत्वात्[^565]। यथाहुः—'गद्यं कवीनां निकषं वदन्ति'।  
 तच्च त्रिधा भिन्नमिति दर्शयितुमाह—

[^565]: "' पूर्वनिर्देशो दुर्बन्धत्वात् विषयत्वेन दुर्बोधत्वात् 'ख'"

**गद्यं वृत्तगन्धि चूर्णमुत्कलिकाप्रायं च॥२२॥**

 तल्लक्षणान्याह—

**पद्यभागवद्वृत्तगन्धि॥२३॥**

 पद्यस्य भागाः पद्यभागास्तद्वद्वृत्तगन्धि।  
 यथा—'पातालतालतलवासिषु दानवेषु' इति।  
 अत्र हि वसन्ततिलकाख्यस्य वृत्तस्य भागः प्रत्यभिज्ञायते।

**अनाविद्धललितपदं चूर्णम्॥२४॥**

 अनाविद्धान्यदीर्घसमासानि ललितान्यनुद्धतानि पदानि यस्मिंस्तदनाविद्धललितपदं चूर्णमिति।

 यथा—'अभ्यासो हि कर्मणां कौशलमावहति। नहि सकृन्निपातमात्रेणो[^566] दबिन्दुरपि ग्रावणि निम्नतामादधाति'।

[^566]: "'निपतितमात्रेण' क."

**विपरीतमुत्कलिकाप्रायम्॥२५॥**

 विपरीतमाविद्धोद्धतपदमुत्कलिकाप्रायम्।

यथा—'कुलिशशिखरखरनखरप्रचयप्रचण्डचपेटापाटितमत्तमातङ्गकुम्भस्थलगलन्मदच्छटाच्छुरितचारुकेसर-भार[^567]भासुरमुखे केसरिणि' इति।

[^567]: "'भार' क पुस्तके नास्ति "

**पद्यमनेकभेदम्॥२६॥**

 पद्यं खल्वनेकेन समार्धसमविषमादिना भेदेन[^568] भिन्नं भवति।

[^568]: "'भेदेनोपेतमिति' क. "

**तदनिबद्धं निबद्धं च॥२७॥**

 तदिदं गद्यपद्यरूपं काव्यमनिबद्धं निबद्धं च। अनयोः प्रसिद्धत्वालक्षणं नोक्तम्।

**क्रमसिद्धिस्तयोः स्रगुत्तंसवत्॥२८॥**

 तयोरित्यनिबद्धं निबद्धं[^557] च परामृश्यते। क्रमेण सिद्धिः क्रमसिद्धिः। अनिबद्धसिद्धौ निबद्धसिद्धिः स्रगुत्तंसवत्। यथा स्रजि मालायां सिद्धायामुत्तंसः शेखरः सिध्यतीति।

 केचिदनिबद्ध एव पर्यवसितास्तद्दूषणार्थ[^570]माह—

[^570]: "'स्रग्दूषणार्थं' ख. "

**नानिबद्धं चकास्त्येकतेजः परमाणुवत्॥२९॥**

 न खल्वनिबद्धं काव्यं चकास्ति दीप्यते। यथैकतेजः परमाणुरिति[^571]।

[^571]: "'इवेति' ख."

अत्र श्लोकः—

**'असंकलितरूपाणां काव्यानां नास्ति चारुता।  
न प्रत्येकं प्रकाशन्ते तैजसाः परमाणवः॥'**

**संदर्भेषु दशरूपकं श्रेयः॥३०॥**

 संदर्भेषु प्रबन्धेषु दशरूपकं नाटकादि श्रेयः।  
 कस्मात्तदाह[^572]—

[^572]: "' तदाह' क पुस्तके नास्ति"

**तद्धि चित्रं[^573] चित्रपटवद्विशेषसाकल्यात्॥३१॥**

[^573]: "'तद्विचित्रं' ख. "

 तद्दशरूपकं हि यस्माच्चित्रं चित्रपटवत्। विशेषाणां साकल्यात्।

**ततोऽन्यभेदक्लृप्तिः ॥ ३२॥**

 ततो दशरूपकादन्येषां भेदानां क्लृप्तिः कल्पनमिति। दशरूपकस्यैव[^574] हीदं सर्वं विलसितम्। यच्च[^575] कथाख्यायिके महाकाव्यमिति। तल्लक्षणं च[^550] नातीव हृदयंगममित्युपेक्षितमस्माभिः। तदन्यतो[^577] ग्राह्यम्।

[^574]: "'दशरूपकमेव ' क."

[^575]: "'यदुत' क."

[^577]: "' तदन्यदूह्यम्' ख"

इति काव्यालंकारसूत्रवृत्तौ शारीरे प्रथमेऽधिकरणे तृतीयोऽध्यायः।  
काव्याङ्गानि काव्यविशेषाश्च[^578]।  
**समाप्तं चेदं शारीरं प्रथम[^579]मधिकरणम्।**

[^578]: " 'च' क-पुस्तके नास्ति. "

[^579]: "'प्रथमं' क पुस्तके नास्ति"

**============**  
**दोषदर्शनं नाम द्वितीयमधिकरणम्।**  
प्रथमोऽध्यायः।

 काव्यशरीरे स्थापिते काव्यसौन्दर्याक्षेपहेतवस्त्यागा दोषा विज्ञातव्या[^580] इति दोषदर्शनं नामा[^581]धिकरणमारभ्यते।  
 दोषस्वरूपकथनार्थमाह—

[^580]: "'ज्ञातव्या' ख."

[^581]: "'नाम' क- पुस्तके नास्ति."

**गुणविपर्ययात्मानो दोषाः॥१॥**

 गुणानां वक्ष्यमाणानां ये विपर्ययास्तदात्मानो दोषाः।

**अर्थतस्तदवगमः॥२॥**

 गुणस्वरूपनिरूपणात्तेषां दोषाणामर्थादवगमोऽर्थसिद्धिः।

 किमर्थं ते पृथक्प्रपञ्च्यन्त इत्याह—

**सौकर्याय प्रपञ्चः॥३॥**

 सौकर्यार्थं प्रपञ्चो विस्तरो[^582] दोषाणाम्। उद्दिष्टलक्षणा हि दोषाः सुज्ञाता भवन्ति।  
 पददोषान्दर्शयितुमाह—

[^582]: "‘विस्तरो' क-पुस्तके नास्ति"

**दुष्टं पदमसाधु कष्टं ग्राम्यमप्रतीतमनर्थकं च॥४॥**

 क्रमेण व्याख्यातुमाह—

**शब्दस्मृतिविरुद्धमसाधु॥५॥**

 शब्दस्मृत्या व्याकरणेन विरुद्धं पदमसाधु[^583]। यथा—'अन्यकारकवैयर्थ्यम्' इति। अत्र हि[^584] 'अषष्ठ्यतृतीयास्थस्यान्यस्य दुगाशीराशास्थास्थितोत्सुकोतिकारकरागच्छेषु' इति दुका[^585] भवितव्यमिति।

[^583]: " 'असाधुपदम् ' क."

[^584]: " 'हि' क-पुस्तके नास्ति"

[^585]: "‘अन्यः कारकः' इति विग्रहे दुगागमो भवति तेन 'अन्यत्कारकवैयर्थ्यम्' इति साधु."

**श्रुतिविरसं[^586] कष्टम्॥६॥**

[^586]: "क-पुस्तके सूत्रमेतत्रुटितम्"

 श्रुतिविरसं श्रोत्रकटुपदं कष्टम्। तद्धि[^587] रचनागुम्फितमप्युद्वेजयति।  
यथा—

[^587]: "'तद्विरचनात् क."

**'अचूचुरच्चण्डि कपोलयोस्ते कान्तिद्रवं द्राग्विशदः शशाङ्कः।'  
लोकमात्रप्रयुक्तं ग्राम्यम्॥७॥**

 लोक एव यत्प्रयुक्तं[^588] पदं न शास्त्रे तद्ग्राम्यम्। यथा—'कष्टं कथं रोदिति फूत्कृतेयम्'। अन्यदपि तल्ल[^589]गल्लादिकं द्रष्टव्यम्।

[^588]: "प्रयुक्तं यन्न शास्त्रे तद्ग्राम्यं पदम्"

[^589]: "'भल्ल' क. तल्लशब्दस्तडागवाचकः "

**शास्त्रमात्रप्रयुक्तमप्रतीतम्॥८॥**

 शास्त्र एवप्रयुक्तं यन्न लोके तदप्रतीतं पदम्[^590]। यथा—

[^590]: "'पदम्' क पुस्तके नास्ति."

**'किं भाषितेन बहुना रूपस्कन्धस्य[^591] सन्ति मे न गुणाः।  
गुणानन्तरीयकं[^592] च प्रेमेति न मेऽस्त्युपालम्भः[^593]॥'**

[^591]: "इन्द्रियपञ्चकस्य. "

[^592]: "'गुणनान्तरीयकं च' क."

[^593]: " 'स्तुपालम्भः' ख."

 अत्र रूपस्कन्धान्तरीयकौ न लोक इत्यप्रतीतम्।

**पूरणार्थमनर्थकम्॥९॥**

 पूरणमात्रप्रयोजनमव्ययपदमनर्थकम्। दण्डापूपन्यायेन पदमन्यदप्यनर्थकमेव[^594]। यथा—

[^594]: "'एव' क-पुस्तके नास्ति "

**'उदितस्तु हास्तिकविनीलमयं तिमिरं निपीय किरणैः सविता।'**

 अत्र[^550] तुशब्दस्य पादपूरणार्थमेव प्रयोगः, न वाक्यालंकारार्थम्। वाक्यालंकारप्रयोजनं तु नानर्थकम्[^596]। अपवादार्थमिदम्। यथा—

[^596]: "'नारञ्जकम्' क"

**'न खल्विह गतागता नयनगोचरं मे गता' इति।**

 तथा[^597] हि खलु हन्तेति।  
 संप्रति पदार्थदोषा[^598]नाह—

[^597]: "तथेत्यादिका पङ्क्तिः क - पुस्तके नास्ति."

[^598]: "'दोषं' क."

**अन्यार्थनेयगूढार्थाश्लीलक्लिष्टानि[^599] च॥१०॥**

[^599]: "'श्लिष्टानि' क. "

 दुष्टं[^600] पदमित्यनुवर्तते। अर्थतश्च[^601] वचनविपरिणामः। अन्यार्थादीनि[^602] पदानि दुष्टानीति सूत्रार्थः।  
 एषां क्रमेण लक्षणान्याह—

[^600]: "'पदं दुष्टं' क."

[^601]: "'अर्थाच्च विभक्तिविपरिणामः' क; 'अर्थतश्च वचनं परिणाम' ख. "

[^602]: " 'अन्यार्थनेयानेयादीनि ' ख."

**रूढिच्युतमन्यार्थम्॥११॥**

 रूढिषु[^603]च्युतं रूढिमनपेक्ष्य यौगिकार्थमात्रोपादानादन्यार्थं पदम्। स्थूलत्वात्सामान्येन घटशब्दः पटशब्दार्थ इत्यादिकमन्यार्थं नोक्तम्।  
यथा—

[^603]: "'रूढिच्युतं' ख."

**'ते दुःखमुच्चावचमावहन्ति ये प्रस्मरन्ति प्रियसंगमानाम्।'**

 अत्रावहतिः करोत्यर्थो धारणार्थे प्रयुक्तः, प्रस्मरतिर्विस्मरणार्थः प्रकृष्टस्मरण इति।

**कल्पितार्थं नेयार्थम्॥१२॥**

अश्रुत[^604]स्याप्यन्यस्य पदार्थस्य कल्पनात्कल्पितार्थं नेयार्थम्। यथा—

[^604]: " अश्रुतार्थस्य कल्पना कल्पितार्थ' ख."

**'सपदि पङ्क्तिविहंगमनामभृत्तनयसंवलितं बलशालिना।  
विपुलपर्वतवर्षिशितैः शरैः प्लवगसैन्यमुलुकजिता जितम्॥'**

 अत्र विहंगमश्चक्रवाकोऽभिप्रेतः। तन्नामानि चक्राणि। तानि[^605] बिभ्रतीति विहंगमनामभृतो रथाः। पङ्क्तिरिति दशसंख्या लक्ष्यते। पङ्क्तिर्दश विहंगमनामभृतो रथा[^606] यस्य स पङ्क्तिविहंगमनामभृद्दशरथः। तस्य तनयाभ्यां रामलक्ष्मणाभ्यां संवलितं प्लवगसैन्यं जितम्। उलूकजिता इन्द्रजिता। कौशिकशब्देनेन्द्रोलूकयोरभिधानमिति कौशिकशब्दवाच्यत्वेनेन्द्र उलूक उक्तः। ननु चैवं रथाङ्गनामादीनामपि प्रयोगो[^607]ऽनुपपन्नः। न। तेषां निरूढ[^608]लक्षणत्वात्।

[^605]: "'तानि' ख- पुस्तके नास्ति"

[^606]: "'रथा' क- पुस्तके नास्ति"

[^607]: "'रथाङ्गनामप्रयोगो' ख."

[^608]: "'रूढ' ख."

**अप्रसिद्धार्थप्रयुक्तं गूढार्थम्॥१३॥**

 यस्य पदस्य[^609] लोकेऽर्थः प्रसिद्धश्चाप्रसिद्धश्च तदप्रसिद्धे[^610]ऽर्थे प्रयुक्तं गूढार्थम्।

[^609]: "'पदस्य' ख- पुस्तके नास्ति"

[^610]: "' प्रसिद्धार्थे' ख."

 यथा—

**'सहस्रगोरिवानीकं दुःसहं भवतः परैः' इति।**

 सहस्रं गावोऽक्षीणि यस्य स सहस्रगुरिन्द्रः। तस्येवेति गोशब्दस्याक्षिवाचित्वं[^611] कविष्व[^612]प्रसिद्धमिति[^613]।

[^611]: "'वाचकत्वात्' ख"

[^612]: "'कविषु' क-पुस्तके नास्ति"

[^613]: "'इति' ख- पुस्तके नास्ति.  "

**असभ्यार्थान्तरमसभ्यस्मृतिहेतुश्चाश्लीलम्[^614]॥ १४॥**

[^614]: " 'स्मृतिकरमश्लीलम्' क."

 यस्य पदस्यानेकार्थस्यैकोऽर्थोऽसभ्यः स्यात्तदसभ्यार्थान्तरम्।

 यथा—'वर्चः' इति पदं तेजसि विष्ठायां च।  
 यत्तु पदमेकदेशद्वारेणासभ्यार्थं स्मारयति तदसभ्यस्मृतिहेतुः।  
 यथा—'कृकाटिका' इति।

**न गुप्तलक्षितसंवृतानि॥ १५॥**

 अपवादार्थमिदम्। गुप्तं लक्षितं[^615] संवृतं च नाश्लीलम्।  
 एषां लक्षणान्याह—

[^615]: "'संवृत्तं लक्षितं ना' क."

**अप्रसिद्धासभ्यं गुप्तम्॥ १६॥**

 अप्रसिद्धासभ्यार्थान्तरं पद[^616]मप्रसिद्धासभ्यम्। तद्गुप्तम्।  
 यथा—'संबाधः' इति पदम्। तद्धि संकटार्थं[^617] प्रसिद्धम्, न गुह्यार्थ‍मिति

[^616]: "'गुप्तं पदं—यथा' ख. "

[^617]: "'प्रसिद्धसंकटार्थम्' "

**लाक्षणिकासभ्यान्वितं[^618] लक्षितम्॥ १७॥**

[^618]: " 'लाक्षणिकासभ्यं' क."

 तदेवासभ्यार्थान्तरं[^619] लाक्षणिकेनासभ्येनार्थेनान्वितं पदं लक्षितम्।  
 यथा—'जन्मभूमिः' इति।  
 तद्धि लक्षणया गुह्यार्थम्, न खशक्त्येति।

[^619]: "सभ्यार्थान्तरलाक्ष- ' ख."

**लोकसंवीतं[^620] संवृतम्॥ १८॥**

[^620]: "'लोकसंवीतमनुज्ञातं सं तम्। यथा' क."

 लोकेन संवीतं लोकसंवीतं यत्तत्संवृतम्। यथा—'सुभगा' 'भगि‍ 'उपस्थानम्' 'अभिप्रेतम्' 'कुमारी' 'दोहदम्' इति।

 अत्र हि[^621] श्लोकः—

[^621]: " 'हि' ख पुस्तके नास्ति"

**'संवीतस्य हि लोकेन न दोषान्वेषणं क्षमम्[^622]।  
शिवलिङ्गस्य संस्थाने कस्यासभ्यत्वभावना॥**

[^622]: "'कृतम्' क."

**तत्रैविध्यम्। व्रीडाजुगुप्सामङ्गलातङ्कदायिभेदात्॥ १९॥**

 तस्याश्लीलस्य त्रैविध्यं भवति। व्रीडाजुगुप्सामङ्गलातङ्कदायिभेदात्। किंचिद्धीडादायि भवति। यथा—'वाक्चाटवम्' 'हिरण्यरेत इति। किंचिज्जुगुप्सादायि भवति। यथा—'कपर्दकः' इति। किंचिदमलातङ्कदायि भवति[^623]। यथा—'संस्थितः[^624]' इति।

[^623]: " 'भवति' क-पुस्तके नास्ति "

[^624]: "'संस्थितम्' ख."

**व्यवहितार्थप्रत्ययं क्लिष्टम्॥ २०॥**

 अर्थस्य प्रतीतिरर्थप्रत्ययः। स व्यवहितो यस्माद्भवति तदव्यवहितार्थप्रत्ययं क्लिष्टम्। यथा—

**'दक्षात्मजादयितवल्लभवेदिकानां  
ज्योत्स्नाजुषां जललवास्तरलं पतन्ति॥**

 दक्षात्मजास्ताराः। तासां दयितो दक्षात्मजादयितश्चन्द्रः। तस्य वल्लभाश्चन्द्रकान्ताः। तद्वेदिकानामिति। अत्र हि व्यवधानेनार्थप्रत्ययः

**अरूढार्थत्वात्॥ २१॥**

 अरूढार्थत्वेऽपि यतोऽर्थप्रत्ययो झटिति न तत्क्लिष्टम्। यथा—

**'काञ्चीगुणस्थानमनिन्दितायाः' इति।**

**अन्त्याभ्यां वाक्यं व्याख्यातम्॥ २२॥**

 अश्लीलं क्लिष्टं चेत्यन्त्ये[^625] पदे। ताभ्यां वाक्यं व्याख्यातम्। तदप्यश्लीलं क्लिष्टं च भवति। अश्लीलं यथा—

[^625]: " ' च अन्त्ये' ख"

**'न सा धनोन्नतिर्या स्यात्कलत्रसुखदायिनी[^626]। '  
'परार्थबद्धकक्षाणां यत्सत्यं पेलवं धनम्॥'  
'सोपानपथमुत्सृज्य वायुवेगसमुद्धतम्[^627]।  
महापथेन गतवान्कीर्त्यमानगुणो जनैः॥**

[^626]: " 'रतिदायिनी' क ग "

[^627]: "'समुद्धतः ' क ग "

क्लिष्टं यथा—

**'धम्मिल्लस्य न कस्य प्रेक्ष्य निकामं कुरङ्गशावाक्ष्याः।  
रज्यत्यपूर्वबन्धव्युत्पत्तेर्मानसं शोभाम्॥'**

 एतान्पञ्च[^628] पदार्थदोषान्विभक्ताञ्ज्ञात्वा कविस्त्यजेदिति तात्पर्यार्थः।

[^628]: "'पदपदार्थ' क; 'एतान्यपि च पदपदार्थ' ग."

इति काव्यालंकारसूत्रवृत्तौ दोषदर्शने द्वितीयेऽधिकरणे प्रथमोऽध्यायः।  
पदपदार्थदोषविभागः।  

**==========**

**द्वितीयोऽध्यायः।**

 इदानीं[^629] वाक्यदोषान्दर्शयितुमाह—

[^629]: "' पदपदार्थदोषान्प्रतिपाद्य इदानीं - क."

**भिन्नवृत्तयतिभ्रष्टविसंधीनि वाक्यानि॥ १॥**

 दुष्टानीत्यभिसंबन्धः[^630]।  
 क्रमेण व्याचष्टे—

[^630]: " ' इति संबन्धः ' ग."

**स्वलक्षणच्युतवृत्तं भिन्नवृत्तम्॥ २॥**

 स्वस्माल्लक्षणाच्च्युतं वृत्तं यस्मिंस्तत्स्वलक्षणच्युतवृत्तं वाक्यं भिन्नवृत्तम्। यथा—'अयि पश्यसि सौधमाश्रितामविरलसुमनोमालभारिणीम्।' वैतालीययुग्मपादे लघ्वक्षराणां षण्णां नैरन्तर्यं निषिद्धम्। तच्च कृतमिति भिन्नवृत्तत्वम्।

**विरसविरामं यतिभ्रष्टम्॥ ३॥**

 विरसः श्रुतिकटुर्विरामो यस्मिंस्तद्विरसविरामं यतिभ्रष्टम्।

**तद्धातूनामभागभेदे स्वरसंध्यकृते प्रायेण॥ ४॥**

 तद्यतिभ्रष्टं धातुभागभेदे नामभागभेदे च सति भवति। खरसंधिनाऽकृते प्रायेण बाहुल्येन। धातुभागभेदे मन्दाक्रान्तायां[^631] यथा—'एतासां राजति सुमनसां दाम कण्ठावलम्बि।'

[^631]: "'मन्दाक्रान्तायां' क-ग-पुस्तकयोर्नास्ति "

 नामभागभेदे शिखरिण्यां[^632]
यथा—'कुरङ्गाक्षीणां गण्डतलफलके स्वेदविसरः।'

[^632]: "'यथा शिखरिण्याम्' ग. "

मन्दाक्रान्तायां[^633] यथा—'दुर्दर्शश्चक्रशिखिकपिशः शार्ङ्गिणो बाहुदण्डः।'

[^633]: "' मन्दाक्रान्तायां ' क-ग-पुस्तकयोर्नास्ति"

 धातुनामभागपदग्रहणात्तद्भागातिरिक्तभेदे न भवति यतिभ्रष्टत्वम्। यथा मन्दाक्रान्तायाम्[^634]—'शोभां पुष्यत्ययमभिनवः सुन्दरीणां प्रबोधः[^635]।'

[^634]: "' मन्दाक्रान्तायां यथा' क पुस्तके नास्ति"

[^635]: "अस्मादग्रे ख-पुस्तके “अन्ये तु पदान्त एव प्रतिसिध्यन्ति परं च विभक्त्यन्तम्। यथा— 'निकामं क्षामाङ्गी सरसकदलीगर्भसुभगा कलाशेषा मूर्तिः शशिन इव नेत्रोत्सवकरी। अवस्थामापन्ना मदनदहनोद्दामविधुरा प्रियं नः कल्याणी रमयति मनः कम्पयति च॥ इत्यधिकमस्ति."

 शिखरिण्यां यथा[^636]—'विनिद्रः श्यामान्तेष्वधरपुटसीत्कार[^637]विरुतैः।'

[^636]: "'शिखरिण्यां यथा' क-पुस्तके नास्ति"

[^637]: "'चीत्कार' क ग.•"

 स्वरसंध्यकृत इति वचनात्स्वरसंधिकृते भेदे न दोषः। यथा—'किं चिद्भावालसमसरलं प्रेक्षितं सुन्दरीणाम्।'

**न वृत्तदोषात्पृथग्यतिदोषः। वृत्तस्य यत्यात्मकत्वात्॥५॥**

 वृत्तदोषात्पृथग्यतिदोषो न वक्तव्यः। वृत्तस्य यत्यात्मकत्वात्।

 यत्यात्मकं हि वृत्तमिति भिन्नवृत्त एव यतिभ्रष्टस्यान्तर्भावान्न पृथग्ग्रहणं कार्यमत आह—

**न, लक्ष्मणः पृथक्त्वात्॥६॥**

 नायं दोषः। लक्ष्मणो लक्षणस्य पृथक्त्वात्। अन्यद्धि[^638] लक्षणं वृत्तस्य, अन्यद्यतेः। गुरुलघुनियमात्मकं[^639] वृत्तम्। विरामात्मिका च[^640] यतिरिति।

[^638]: "'विलक्षणं' क ख "

[^639]: "'नियामकं' ख."

[^640]: " 'च' ग-पुस्तके नास्ति"

**विरूपपदसंधिर्विसंधिः॥७॥**

 पदानां संधिः पदसंधिः। स च स्वरसमवायरूपः प्रत्यासत्तिमात्ररूपो वा स विरूपो यस्मिन्निति विग्रहः।

**पदसंधिवैरूप्यं विश्लेषोऽश्लीलत्वं कष्टत्वं च॥८॥**

 विश्लेषो विभागेन पदानां संस्थितिरिति[^641]। अश्लीलत्वमसभ्यस्मृति—हेतुत्वम्। कष्टत्वं पारुष्यमिति। विश्लेषो यथा—

[^641]: "' इति ' ग-पुस्तके नास्ति."

**'मेघानिलेन अमुना एतस्मिन्नद्रिकानने।'  
'कमले इव लोचने इमे अनुबध्नाति विलासपद्धतिः[^642]। '  
'लोलालकानुबद्धानि आननानि चकासति।**

[^642]: "'पद्धतिम्' क. "

 अश्लीलत्वं[^643] यथा—

[^643]: "'अश्लीलं च' क; 'अश्लील' ग"

**'विरेचकमिदं नृत्तमाचार्याभास[^644]योजितम्।'  
'चकासे पनसप्रायैः पुरी षण्ड[^645]महाद्रुमैः।  
'विनाशपथदानाभ्यां पदवादसमुत्सुकम्।[^646]'**

[^644]: "'वृत्तमाचार्याभ्यास - ' ख."

[^645]: "'खण्ड' क ग"

[^646]: "'विनाशपथदीनायां यदवादयदुत्सुकम्' क; 'विनाशपथदानाय दधारयदुत्सुकम्' ग"

 कष्टत्वं यथा—‘मञ्जर्युद्गमगर्भास्ते गुर्वाभोगा[^647] द्रुमा बभुः।'

[^647]: "'गुरुभोगा' क.."

 एवं वाक्यदोषानभिधाय वाक्यार्थदोषान्प्रतिपादयितु[^648]माह—

[^648]: " 'निरूपयितुं' क. "

**व्यर्थैकार्थसंदिग्धाप्रयुक्तापक्रम[^649]लोकविद्याविरुद्धानि[^650] च[^651]॥ ९॥**

[^649]: "'प्रयुक्तार्थापक्रम' ग. "

[^650]: "'विरुद्धाविरुद्धानि' ग. "

[^651]: "'च' ख- पुस्तके नास्ति."

 वाक्यानि दुष्टानीति संबन्धः।  
 क्रमेण व्याख्यातुमाह—

**व्याहतपूर्वोत्तरार्थं व्यर्थम्॥ १०॥**

 व्याहतौ पूर्वोत्तरावर्थौ[^652] यस्मिंस्तद्व्याहतपूर्वोत्तरार्थं वाक्यं[^653] व्यर्थम्। यथा—'अद्यापि स्मरति रसालसं[^654] मनो मे मुग्धायाः स्मरचतुराणि चेष्टितानि।' मुग्धायाः[^655] कथं स्मरचतुराणि चेष्टितानि। तानि चेत्कथं मुग्धा। अत्र[^656] पूर्वोत्तरयोरर्थयोर्विरोधाद्व्यर्थमिति।

[^652]: "'पूर्वोत्तरार्थौ' ख. "

[^653]: " 'वाक्यं' क-ग-पुस्तकयोर्नास्ति."

[^654]: "'रसोल्लसत्' ख'. "

[^655]: "'मुग्धा चेत्' ग."

[^656]: "'अत्र' क ख-पुस्तकयोर्नास्ति."

**उक्तार्थपदमेकार्थम्॥ ११॥**

 उक्तार्थानि पदानि यस्मिंस्तदुक्तार्थपदमेकार्थम्। यथा—'चिन्तामो हमनङ्गमङ्ग तनुतेविप्रेक्षितं[^657] सुभ्रुवः।' अनङ्गः शृङ्गारः। तस्य चिन्ताया[^658] मोहात्मकत्वाच्चिन्तामोहशब्दौ प्रयुक्तायुक्तार्थौ भवतः। एकार्थपदत्वाद्वाक्यमेकार्थमित्युक्तम्।

[^657]: "'विश्लेषितं' ख."

[^658]: "' चिन्तामोहाद्यात्मकत्वात् ' क; 'चिन्तामोहात्मकत्वात् ' ग."

**न, विशेषश्चेत्॥ १२॥**

 न गतार्थं दुष्टम्[^659] विशेषश्चेत्प्रतिपाद्यः स्यात्।  
 तं विशेषं प्रतिपादयितुमाह—

[^659]: " 'दुष्टं पदं ' ख. "

**धनुर्ज्याध्वनौ धनुःश्रुतिरारूढेः प्रतिपत्त्यै[^660]॥ १३॥**

[^660]: " 'धनुःप्रतीतिरारूढे प्रतिपत्तौ ' क."

 धनुर्ज्याध्वनावित्यत्र ज्याशब्देनोक्तार्थत्वेऽपि धनुःश्रुतिः प्रयुज्यते। आरूढेः प्रतिपत्त्यै आरोहणस्य प्रतिपत्त्यर्थम्। नहि धनुः श्रुतिमन्तरेण धनुष्यारूढा ज्या धनुर्ज्येति शक्यं प्रतिपत्तुम्। यथा—'धनुर्ज्या किणचिह्नेन दोष्णा विस्फुरितं तव' इति।

** कर्णावतंसश्रवणकुण्डल शिरःशेखरेषु कर्णादिनिर्देशः संनिधेः १४**

 कर्णावतंसादिशब्देषु कर्णादीनामवतंसादिपदैरुक्तार्थानामपि[^661] निर्देशःसंनिधेः प्रतिपत्त्यर्थमिति संबन्धः। नहि कर्णादिशब्दनिर्देशमन्तरेण कर्णादिसंनिहितानामवतंसादीनां शक्या प्रतिपत्तिः कर्तुमिति[^662]। यथा—'दोलाविलासेषु विलासिनीनां कर्णावतंसाः कलयन्ति कम्पम्।'

[^661]: "' अपि ' ख ग - पुस्तकयोर्नास्ति"

[^662]: "'कर्तुमिति' ख ग पुस्तकयोर्नास्ति "

**'लीलाचलच्छ्रवणकुण्डलमापतन्ति।'  
'आययुर्भुङ्गमुखर[^663]शिरःशेखरशालिनः[^664]।'**

[^663]: "'मुखराः ' ख- ग. "

[^664]: "'शायिनः' ग. "

**मुक्ताहारशब्दे मुक्ताशब्दः शुद्धेः॥ १५॥**

 मुक्ताहारशब्दे मुक्ताशब्दो हारशब्देनैव गतार्थः प्रयुज्यते शुद्धेः प्रतिपत्त्यर्थमिति संबन्धः। शुद्धानामन्यरत्नैरमिश्रितानां[^665] हारो मुक्ताहारः। यथा—

[^665]: "'अमिश्राणां' क"

**'प्राणेश्वरपरिष्वङ्गविभ्रमप्रतिपत्तिभिः।  
मुक्ताहारेण लसता हसतीव स्तनद्वयम्[^666]॥'**

[^666]: "'स्तनद्वयी' क."

**पुष्पमालाशब्दे पुष्प[^667]पदमुत्कर्षस्य॥ १६॥**

[^667]: "'पुष्पशब्दः ' क."

 पुष्पमालाशब्दे मालाशब्देनैव गतार्थं पुष्पपदं प्रयुज्यते उत्कर्षस्य प्रतिपत्त्यर्थमिति। उत्कृष्टानां पुष्पाणां माला पुष्पमालेति। यथा—'प्रायशः पुष्पमालेव कन्या[^668] सा कं न लोभयेत्।' ननु मालाशब्दोऽन्यत्रापि दृश्यते यथा रत्नमाला शब्दमालेति सत्यम्। उपचरितस्य प्रयोगः। निरुपपदो हि मालाशब्दः पुष्परचना[^669]विशेषमेवा[^670]भिधत्त इति।

[^668]: " 'कन्यका कं' ख ग"

[^669]: " 'पुष्पमालारचना' ख."

[^670]: "'एव' ख-ग- पुस्तकयोर्नास्ति"

**करिकलभशब्दे करिशब्दस्ताद्रूप्यस्य[^671]॥ १७॥**

[^671]: "' ताद्रूप्यस्य प्रतिपत्त्यर्थम्' ख."

 करिकलभशब्दे करिशब्दः कलभेनैव गतार्थः प्रयुज्यते ताद्रूप्यस्य

प्रतिपत्त्यर्थमिति। करी प्रौढकुञ्जरः[^672]। तद्रूपः कलभः करिकलभ इति[^673]।

[^672]: "करिणः प्रौढकुञ्जराः क."

[^673]: " 'इति' ' क-पुस्तके नास्ति "

यथा—'त्यज 'करिकलभ त्वं प्रीतिबन्धं करिण्याः।'

**विशेषणस्य च॥ १८॥**

 विशेषणस्य विशेषप्रतिपत्त्यर्थमुक्तार्थस्य पदस्य[^674] प्रयोगः। यथा—

[^674]: "'शब्दस्य' क."

**'जगाद मधुरां वाचं विशदाक्षरशालिनीम्[^675]।'**

[^675]: "'मालिनीम्' क."

**तदिदं प्रयुक्तेषु॥ १९॥**

 तदिदमुक्तं प्रयुक्तेषु नाप्रयुक्ते। नहि भवति यथा 'श्रवणकुण्डलम्' इति तथा 'नितम्बकाञ्ची' इत्यपि। यथा वा[^676] 'करिकलभः' इति तथा 'उष्ट्रकलभः' इत्यपि।  
 अत्र श्लोकः—

[^676]: "'वा' ख- पुस्तके नास्ति."

**'कर्णावतंसादिपदे कर्णादिध्वनिनिर्मितिः।  
संनिधानादिबोधार्थं स्थितेष्वेतत्समर्थनम्॥'**

**संशयकृत्संदिग्धम्॥ २०॥**

 यद्वाक्यं साधारणानां धर्माणां श्रुतेः, विशिष्टानां वा[^677] श्रुतेः संशयं करोति तत्संशयकृत्संदिग्धमिति[^678]।  
 यथा—'स महात्मा भाग्यवशान्महापदमुपागतः।'

[^677]: " 'चाश्रुतेः' क; 'च श्रुतेः' ग."

[^678]: "'इति' ख पुस्तके नास्ति. "

 किं भाग्यवशान्महापदमुपागत आहोस्विदभाग्यवशान्महतीमापदमिति[^679] संशयकृद्वाक्यं प्रकरणाद्यभावे सतीति[^680]।

[^679]: " ' आपदमुपागत' इति क."

[^680]: " 'इति' ग-पुस्तके नास्ति. "

**मायादिकल्पितार्थमप्रयुक्तम्॥२१॥**

 मायादिना कल्पितोऽर्थो यस्मिंस्तन्मायादिकल्पितार्थमप्रयुक्तम्। अत्र स्तोक[^681]मुदाहरणम्।

[^681]: "'अस्तोकं' क; 'श्लोकं' ग."

**क्रमहीनार्थमपक्रमम्॥२२॥**

 उद्देशितानामनुद्देशितानां[^682] च क्रमः संबन्धस्तेन विहीनो[^683]ऽर्थो यस्मिंस्तत्क्रमहीनार्थमपक्रमम्।

[^682]: " 'उद्देशिनामनुद्देशिनां' क."

[^683]: " 'हीनो' क. "

**यथा—'कीर्तिप्रतापौ भवतः सूर्याचन्द्रमसोः समौ।'**

अत्र[^684] कीर्तिश्चन्द्रमसस्तुल्या प्रतापः सूर्यस्य तुल्यः। सूर्यस्य पूर्वनिपातादपक्रमः। अथवा प्रधानार्थस्य निर्देशः क्रमः। तेन विहीनोऽर्थो यस्मिंस्तदुपक्रमम्।

[^684]: " 'अत्र' इत्यारभ्य 'अपक्रमः' इ- तिपर्यन्तं क पुस्तके, 'अत्र' इत्यारभ्य 'यथा' इतिपर्यन्तं च ग. पुस्तके नास्ति"

**यथा—'तुरंगमथ मातङ्गं प्रयच्छास्मै[^685] मदालसम्।'**

[^685]: " 'मे प्रयच्छ' ग. "

**देशकालस्वभावविरुद्धार्थानि लोकविरुद्धानि॥ २३॥**

 देशकालखभावैर्विरुद्धोऽर्थो येषु तानि देशकालखभाव विरुद्धार्थानि वाक्यानि लोकविरुद्धानि। अर्थद्वारेण लोकविरुद्धत्वं[^686] वाक्यानाम्। देशविरुद्धं यथा—

[^686]: "'विरुद्धार्थत्वं' क ."

**'सौवीरेष्वस्ति नगरी मथुरा नाम विश्रुता।  
अक्षोटनालिकेराढ्या[^687] यस्याः पर्यन्तभूमयः॥'**

[^687]: " 'नालिकेराङ्का' क; 'नालिकेराद्या' ख.  "

 कालविरुद्धं[^688] यथा—'कदम्बकुसुमस्मेरं मधौ वनमशोभत।'

[^688]: " 'विरुद्धार्थ' क."

 स्वभावविरुद्धं[^689] यथा—'मत्तालिसङ्गमुखरासु च मञ्जरीषु सप्तच्छदस्य तरतीव शरन्मुखश्रीः।'  
 सप्तच्छदस्य स्तबका भवन्ति न मञ्जर्य इति स्वभावविरुद्धम्[^690]।  
 तथा—

[^689]: "'विरुद्धार्थं' क."

[^690]: "' इति स्वभावविरोधः। यथा' क; 'इति। स्वभावविरुद्धं यथा।' ख.  "

**'भृङ्गेण कलिकाकोषस्तथा भृशमपीड्यत[^691]।  
यथा गोष्पदपूरं हि ववर्ष बहुलं मधु॥'**

[^691]: "'संधावपीड्यत' क."

 कलिकायाः[^692] सर्वस्या मकरन्दस्यैतावद्वाहुल्यं स्वभावविरुद्धम्।

[^692]: "'कलिकाकोषस्य मकरन्दस्यैव तावत्' क."

**कलाचतुर्वर्गशास्त्रविरुद्धार्थानि[^693] विद्याविरुद्धानि॥२४॥**

[^693]: "'विरुद्धानि' ख. "

 कलाशास्त्रैश्चतुर्वर्गशास्त्रैश्च विरुद्धोऽर्थो[^694] येषु तानि कलाचतुर्वर्ग[^695]शास्त्रविरुद्धार्थानि[^696] वाक्यानि विद्याविरुद्धानि। वाक्यानां विरोधोऽर्थद्वारकः।

[^694]: "' विरुद्धार्थो' ख."

[^695]: "'कलाविरुद्धचतुर्वर्ग' ख."

[^696]: " 'विरुद्धानि विद्या- ' ख."

 कलाशास्त्रविरुद्धं यथा—'कालिङ्ग लिखितमिदं वयस्य[^697] पत्रं पत्रज्ञैरपतितकोटिकण्टकाग्रम्[^698]'।

[^697]: "' च यस्य' ख.  "

[^698]: " 'कण्टकश्रि' क. "

 कालिङ्गं पतिताग्रकोटि[^699]कण्टकमिति पत्रविदामाम्नायः। तद्विरुद्धत्वा[^700]त्कलाशास्त्रविरुद्धम्[^701]। एवं कलान्तरेष्वपि विरोधोऽभ्यूह्यः[^702]।

[^699]: " 'कोटि' क-पुस्तके नास्ति. "

[^700]: " 'तद्विरोधात् ' क. "

[^701]: "विरुद्धत्वम्' क.  "

[^702]: "'अत्यूह्य' ख, 'अभ्युपेयः ' ग. "

 चतुर्वर्गशास्त्रविरुद्धानि तू[^703]दाह्रियन्ते—'कामोपभोगसाफल्यफलो राज्ञां महीजयः।'

[^703]: "'तु' क-पुस्तके नास्ति  "

 धर्मफलोऽश्वमेधादियज्ञफलो वा राज्ञां महीजय इत्यागमः। तद्विरोधाद्धर्मशास्त्रविरुद्धार्थमेतद्वाक्यमिति[^704]।

[^704]: "' विरुद्धमेतद्वाक्यम्' क; 'विरुद्धं वाक्यम्' ग. "

**'अहंकारेण जीयन्ते द्विषन्तः किं नयश्रिया।'**

 द्विषज्जयस्य नयमूलत्वं स्थितं दण्डनीतौ। तद्विरोधादर्थशास्त्रविरुद्धार्थं[^705] वाक्यमिति[^706]।

[^705]: " 'विरुद्धत्वम्' क; 'विरुद्धम्' ग.  "

[^706]: " 'वाक्यमिति' क-ग पुस्तकयोर्नास्ति.  "

**'दशनाङ्कपवित्रितोत्तरोष्ठं रतिखेदालसमाननं स्मरामि।'**

 'उत्तरोष्ठमन्तर्मुखं नयनान्तमिति[^707]" मुक्त्वा चुम्बननखरदशनस्थानानि' इति कामशास्त्रे[^708] स्थितम्। तद्विरोधात्कामशास्त्रविरुद्धार्थं वाक्यमिति।

[^707]: " 'इति' ग-पुस्तके नास्ति."

[^708]: " 'कामशास्त्रसूत्रे' ख."

**'देवताभक्तितो[^709] मुक्तिर्न तत्त्वज्ञानसंपदा।'  
एतस्यार्थस्य मोक्षशास्त्रे स्थितत्वात्तद्विरुद्धार्थम्।**

[^709]: "'देवताज्ञानतो' ख."

 एते वाक्यवाक्यार्थदोषास्त्यागाय ज्ञातव्याः। ये त्वन्ये[^710] शब्दार्थ[^711]दोषाः सूक्ष्मास्ते गुणविवेचन एवोच्यन्ते[^712]। उपमादोषाश्चो[^713]पमाविचार इति[^714]।

[^710]: "' अन्ये च ये' ग."

[^711]: "'शब्दार्थयोः' क."

[^712]: "'वक्ष्यन्ते' ख. "

[^713]: "'च' ख- पुस्तके नास्ति "

[^714]: "'इति' ख'-पुस्तके नास्ति  "

इति काव्यालंकारसूत्रवृत्तौ दोषदर्शने द्वितीयेऽधिकरणे द्वितीयोऽध्यायः।  
वाक्यवाक्यार्थदोष[^715]विभागः।

[^715]: "'वाक्यशब्दार्थदोष' क.  "

**समाप्तं चेदं दोषदर्शनं द्वितीयमधिकरणम्।**

**=========**

**गुणविवेचनं नाम तृतीयमधिकरणम्।**

**प्रथमोऽध्यायः।**

 यद्विपर्ययात्मनो दोषास्तान्गुणान्विचारयितुं गुणविवेचनमधिकरण[^716]मारभ्यते—

[^716]: "'विवेचनाधिकरणं' क. "

 तत्रौजःप्रसादादयो गुणाः, यमकोपमादयस्त्वलंकारा इति स्थितिः काव्यविदाम्। तेषां किं भेदनिबन्धनमित्याह—

**काव्यशोभायाः कर्तारो धर्मा गुणाः[^717]॥१॥**

[^717]: " 'धर्मगुणाः ' ख. "

 ये खलु शब्दार्थयोर्धर्माः[^718] काव्यशोभां कुर्वन्ति ते गुणाः। ते चौजःप्रसादादयः। न यमकोपमादयः। कैवल्येन तेषामकाव्यशोभाकरत्वात्। ओजःप्रसादादीनां तु केवलानामस्ति[^719] काव्यशोभाकरत्व[^720]मिति।

[^718]: "'शब्दार्थधर्माः क. "

[^719]: "' अस्ति' ख- पुस्तके नास्ति.   "

[^720]: "' कारित्वं' ग. "

**तदतिशयहेतवस्त्वलंकाराः॥ २॥**

 तस्याः काव्यशोभाया अतिशयस्तदतिशय[^721]स्तस्य हेतवः। तुशब्दो व्यतिरेके। अलंकाराश्च यमकोपमादयः।

[^721]: " ' तदतिशयः' क पुस्तके नास्ति "

 अत्र श्लोकौ—

**'युवतेरिव रूपमङ्ग काव्यं[^722] खदते शुद्धगुणं तदप्यतीव।  
विहितप्रणयं निरन्तराभिः सदलंकारविकल्पकल्पनाभिः॥  
'यदि भवति वचश्च्युतं गुणेभ्यो वपुरिव यौवनवन्ध्यमङ्गनायाः।  
अपि जनदयितानि दुर्भगत्वं नियतमलंकरणानि संश्रयन्ते॥'**

[^722]: "'वाक्यं' क"

**पूर्वे नित्याः॥३॥**

 पूर्वे[^723] गुणा नित्याः। तैर्विना काव्यशोभानुपपत्तेः।  
 एवं गुणालंकाराणां भेदं दर्शयित्वा शब्दगुणनिरूपणार्थमाह—

[^723]: "' पूर्वे खलु' ख, 'पूर्वे ते' ग."

**ओजः प्रसादश्लेषसमतासमाधिमाधुर्य सौकुमार्योदारतार्थव्यक्तिकान्तयो बन्धगुणाः॥४॥**

 बन्धः पदरचना। तस्य गुणा बन्धगुणा ओजः प्रभृतयः।  
 तान्क्रमेण दर्शयितुमाह—

**गाढबन्धत्वमोजः॥५॥**

 बन्धस्य गाढत्वं यत्तदोजः।  
 यथा—विलुलितमकरन्दा मञ्जरीर्नर्तयन्ति[^724]। न पुनः, 'विलुलितमधुधारा[^725] मञ्जरीर्लोलयन्ति।

[^724]: "'नर्तयन्तः क. "

[^725]: "'मधुधारां मञ्जरीं' ग."

**शैथिल्यं प्रसादः॥६॥**

 बन्धस्य शैथिल्यं शिथिलत्वं प्रसादः।  
 नन्वयमोजो विपर्ययात्मा दोषः, तत्कथं गुण इत्याह—

**गुणः संप्लवात्॥७॥**

 गुणः प्रसादः[^726]। ओजसा सह संप्लवात्।

[^726]: "'प्रसादः’  ख- पुस्तके नास्ति "

**न[^727] शुद्धः॥८॥**

[^727]: "एतत्सूत्रं ख- पुस्तके वृत्तिमध्ये न्यस्तम्, क-पुस्तके च त्रुटितम्  "

 स शुद्धस्तु[^728] दोष एवेति।  
 ननु विरुद्धयोरोजः प्रसादयोः कथं संप्लव इत्याह—

[^728]: " 'संशुद्धस्तु' कः 'शुद्ध' ग. "

**स त्वनुभवसिद्धः॥९॥**

 स तु संप्लवस्त्वनुभवसिद्धः तद्विदां रत्नादिविशेषवत्।  
 अत्र श्लोकः—

**'करुण[^729]प्रेक्षणीयेषु संप्लवः सुखदुःखयोः।  
यथानुभवतः सिद्धस्तथैवोजःप्रसादयोः॥**

[^729]: "'करुणा' ख."

**साम्योत्कर्षौ च॥ १०॥**

 साम्यमुत्कर्षश्चौजः प्रसादयोरेव।  
 साम्यं यथा—'अथ स विषयव्यावृत्तात्मा यथाविधि सूनवे नृपति ककुदं दत्त्वा यूने सितातपवारणम्।'

 क्वचिदोजः प्रसादादुत्कृष्टम्। यथा[^730]—'व्रजति गगनं भल्लातक्याः फलेन सहोपमाम्।'

[^730]: " 'यथा' क ग - पुस्तकयोर्नास्ति."

 क्वचिदोजसः प्रसादस्योत्कर्षः। यथा[^731]—'कुसुमशयनं न प्रत्यग्रं न चन्द्रमरीचयो न च मलयजं सर्वाङ्गीणं न वा मणियष्टयः।'

[^731]: "'यथा' ख ग पुस्तकयोर्नास्ति."

**मसृणत्वं श्लेषः॥ ११॥**

 मसृणत्वं नाम यस्मिन्सति बहून्यपि पदान्येकवद्भासन्ते।

 यथा—'अस्त्युत्तरस्यां दिशि देवतात्मा हिमालयो नाम नगाधिराजः।' न पुनः, 'सूत्रं ब्राह्ममुरः स्थले—','भ्रमरीवल्गुगीतयः', 'तडित्कलिलमाकाशं' इति। एवं तु श्लेषो भवति—'ब्राह्मं सूत्रमुरःस्थले', 'भ्रमरीमनुगीतयः', 'तडिज्जटिलमाकाश' इति।

**मार्गाभेदः समता॥ १२॥**

 मार्गस्याभेदो मार्गाभेदः[^732] समता। येन मार्गेणोपक्रमस्तस्यात्याग इत्यर्थः। श्लोके प्रबन्धे चेति। पूर्वोक्तमुदाहरणम्। विपर्ययस्तु यथा—

[^732]: "'मार्गभेदः' ख- पुस्तके नास्ति"

**'प्रसीद चण्डि त्यज मन्युमञ्जसा जनस्तवायं[^733] पुरतः कृताञ्जलिः।  
किमर्थमुत्कम्पितपीवरस्तनद्वयं त्वया लुप्तविलासमास्यते॥**

[^733]: "'तथायं' क."

**आरोहावरोहक्रमः[^734] समाधिः॥ १३॥**

[^734]: "'आरोहावरोहयोः क्रमः' ख."

 आरोहावरोहयोः क्रम आरोहावरोहक्रमः समाधिः परिहारः। आरोहस्यावरोहे सति परिहारः, अवरोहस्य वारोहे सतीति।

 तत्रारोहपूर्वो[^735]ऽवरोहो यथा—'निरानन्दः कौन्दे मधुनि परिभुक्तोज्झितरसे।' अवरोहपूर्वस्त्वारोहो यथा—'नराः शीलभ्रष्टा व्यसन इव मज्जन्ति तरवः।'

[^735]: " 'पूर्वको' ख."

 आरोहस्य[^736] क्रमोऽवरोहस्य च क्रम आरोहावरोहक्रमः क्रमेणारोहणमवरोहणं चेति केचित्।

[^736]: "'आरोहस्य च ' ख. "

 यथा—'निवेशः खः सिन्धोस्तुहिनगिरिवीथीषु जयति।'

**न पृथक्, आरोहावरोहयोरोजः प्रसादरूपत्वात्॥१४॥**

 न पृथक्समाधिर्गुणः। आरोहावरोहयोरोजः प्रसादरूपत्वात्। ओजोरूपश्चा[^737]रोहः प्रसादरूपश्चा[^738]वरोह इति।

[^737]: "'च' ग पुस्तके नास्ति,"

[^738]: "'तु' ग."

**न संपृक्तत्वात्॥१५॥**

 यदुक्तमोजःप्रसादरूपत्वमारोहावरोहयोस्तन्न। संपृक्तत्वात्। संपृक्तौ खल्वोजःप्रसादौ नदीवेणिकावद्वहतः[^739]।

[^739]: "'नदीवेणिकासंगममुद्वहतः' ग."

**अनैकान्त्याच्च॥१६॥**

 न चायमेकान्तः यदोजस्यारोहः, प्रसादे चा[^740]वरोह इति।

[^740]: "'वा' क- ग."

**ओजःप्रसादयोः[^741] क्वचिद्भागे तीव्रावस्थायां ताविति चेदभ्युपगमः॥१७॥**

[^741]: "ओजः प्रसादयोस्तीव्रावस्थासाविति' ख."

 ओजःप्रसादयोः क्वचिद्भागे तीव्रावस्थायामारोहोऽवरोह श्वेत्येवं चेन्मन्यसे अभ्युपगमः, न विप्रतिपत्तिः।

**विशेषापेक्षत्वात्तयोः॥१८॥**

 स विशेषो गुणान्तरात्मा।

**आरोहावरोहनिमित्तं समाधिराख्यायते[^742]॥१९॥**

[^742]: "'इत्याख्यायते' क."

 आरोहावरोहक्रमः समाधिरिति गौण्या वृत्त्या व्याख्येयम्।

**क्रमविधानार्थत्वाद्वा[^743]॥२०॥**

[^743]: "क-ग- पुस्तकयोः ' क्रमविधानार्थखाद्वा' इति वृत्तिमध्य एव निक्षिप्तम्"

 पृथक्करणमिति। पाठधर्मत्वं च न संभवतीति 'न पाठधर्माः सर्वत्रादृष्टेः' इत्यत्र[^744] वक्ष्यामः।

[^744]: "' इत्येवं' ख.ग."

**पृथक्पदत्वं माधुर्यम्॥२१॥**

 बन्धस्य पृथक्पदत्वं यत्तन्माधुर्यम्। पृथक् पदानि यस्य स पृथक्पदः तस्य भावः पृथक्पदत्वम्। समासदैर्घ्यविनिवृत्तिपरं चैतत्। पूर्वोक्तमुदाहरणम्।

 विपर्ययस्तु यथा—'चलितशबरसेनादत्तगोशृङ्गचण्डध्वनिचकितवराहव्याकुला विन्ध्यपादाः।'

**अजरठत्वं सौकुमार्यम्॥ २२॥**

 बन्धस्याजरठत्वमपारुष्यं[^745] यत्तत्सौकुमार्यम्। पूर्वोक्तमुदाहरणम्। विपर्ययस्तु यथा—निदानं निर्द्वैतं प्रियजनसदृक्त्व[^746]व्यवसितिः सुधासेकप्लोषौ[^747] फलमपि विरुद्धं मम हृदि।'

[^745]: "'अपरुषत्वं' क."

[^746]: "'पृथक्त्वव्यवसितं सुधासेकाप्लावौ ' क "

[^747]: " 'प्लोषैः' ख."

**विकटत्वमुदारता ॥ २३॥**

 बन्धस्य विकटत्वं यदसा[^748]वुदारता। यस्मिन्सति नृत्यन्तीव पदानीति[^749] जनस्य वर्णना[^750] भवति तद्विकटत्वम्[^751]। लीलायमानत्वमित्यर्थः। यथा—'खचरणविनिविष्टैर्नूपुरैर्नर्तकीनां झटिति[^752] रणितमासीत्तत्र चित्रं कलं च।' न पुनः, 'चरणकमललग्नै[^753]र्नूपुरैर्नर्तकीनां झटिति[^754] रणितमासीन्मञ्जु चित्रं च तत्र।'

[^748]: "'यत्सा' क, 'यदेषा' ग."

[^749]: "'इति' ख- पुस्तके नास्ति"

[^750]: "'वर्णभावना' ख"

[^751]: "'तद्धि विकटत्वम्' क."

[^752]: "'झणिति' क, 'झगिति' ग."

[^753]: " 'युक्तैः ' ख. "

[^754]: "'झगिति' क- ग."

**अर्थव्यक्तिहेतुत्वमर्थव्यक्तिः॥ २४॥**

 यत्र झटित्य[^755]र्थप्रतिपत्तिहेतुत्वं स गुणोऽर्थव्यक्तिरिति। पूर्वोक्तमुदाहरणम्। प्रत्युदाहरणं तु भूयः सुलभं[^756] च।

[^755]: "'झगिति' क-ग. "

[^756]: "'च भूयः सुलभं' ख. "

**औज्ज्वल्यं कान्तिः॥ २५॥**

 बन्धस्योज्ज्वलत्वं नाम यदसौ कान्तिरिति। यदभावे पुराण[^757]च्छायेत्युच्यते।

[^757]: " 'पुराणी' क"

 यथा—'कुरङ्गीनेत्रालीस्तबकितवनाली परिसरः। विपर्ययस्तु[^758] भूयान्सुलभश्च।

[^758]: " 'च' क."

 श्लोकाश्चात्र भवन्ति—

**'पदन्यासस्य गाढत्वं वदन्त्योजः कवीश्वराः  
अनेनाधिष्ठिताः प्रायः शब्दाः श्रोत्ररसायनम्॥**

**श्लथत्वमोजसा मिश्रं प्रसादं च प्रचक्षते।  
अनेन न विना सत्यं खदते काव्यपद्धतिः[^759]॥**

[^759]: "'पदपद्धतिः ' क."

**यत्रैकपदवद्भावः पदानां भूयसामपि।  
अनालक्षितसंधीनां स श्लेषः परमो गुणः॥**

**प्रतिपादं प्रतिश्लोकमेकमार्गपरिग्रहः।  
दुर्बन्धो दुर्विभावश्च समतेति मतो गुणः॥**

**आरोहन्त्यवरोहन्ति क्रमेण यतयो हि यत्।  
समाधिर्नाम स गुणस्तेन पूता सरस्वती॥**

**बन्धे पृथक्पदत्वं च माधुर्यमुदितं बुधैः।  
अनेन हि पदन्यासाः[^760] कामं धारामधुश्च्युतः[^761]॥**

[^760]: " न्यासः' ख. "

[^761]: "'मधुच्युताः ' क."

**यथा हि च्छिद्यते[^762] रेखा चतुरं चित्रपण्डितैः।  
तथैव वागपि प्राज्ञैः समस्तगुणगुम्फिता[^763]॥**

[^762]: "'विच्छिद्यते' क."

[^763]: "'पदविप्लुता' क ."

**बन्धस्याजरठत्वं च सौकुमार्यमुदाहृतम्।  
एतेन वर्जिता वाचो रूक्षत्वान्न श्रुतिक्षमाः[^764]॥**

[^764]: "रौक्षत्वान्न शृतिक्षमाः ' 'क."

**विकटत्वं च[^765] बन्धस्य कथयन्ति ह्युदारताम्।  
वैचित्र्यं न प्रपद्यन्ते यया[^766] शून्याः पदक्रमाः॥**

[^765]: "'च' ख- पुस्तके नास्ति. "

[^766]: "'यथा' ख"

**पश्चादिव गतिर्वाचः पुरस्तादिव वस्तुनः।  
यत्रार्थव्यक्तिहेतुत्वात्सोऽर्थव्यक्तिः स्मृतो गुणः॥**

**औज्ज्वल्यं कान्तिरित्याहुर्गुणं गुणविशारदाः[^767]।  
पुराणचित्र स्थानीयं तेन वन्ध्यं कवेर्वचः॥**

[^767]: " 'विपश्चितः ' क."

**नासन्तः, सद्वेद्यत्त्वात्॥ २६॥**

 न खल्वेते गुणा असन्तः। सद्वेद्यत्वात्[^768]।  
 तद्विदां सद्वेद्यत्वे[^769]ऽपि भ्रान्ताः स्युरित्याह—

[^768]: "' संवेद्यत्वात्'. क."

[^769]: "'संवेद्यत्वे' क."

**न भ्रान्ताः[^770], निष्कम्पत्वात्॥ २७॥**

[^770]: "'निभ्रान्ताः' क-ख."

 न गुणा भ्रान्ताः। एतद्विषयायाः प्रवृत्तेर्निष्कम्पत्वात्[^771]।

[^771]: " 'निष्क्रम्यत्वात्' ग."

**न पाठधर्माः, सर्वत्रादृष्टेः॥ २८॥**

 नैते गुणाः पाठधर्माः। सर्वत्रादृष्टेः। यदि पाठधर्माः स्युस्तर्हि[^772] विशेषानपेक्षाः सन्तः सर्वत्र दृश्येरन्। न च सर्वत्र दृश्यन्ते। विशेषापेक्षया विशेषाणां गुणत्वाद्गुणाभ्युपगम एवेति।

[^772]: "'तर्हि ' क-ग- पुस्तकयोर्नास्ति."

इति काव्यालंकारसूत्रवृत्तौ गुणविवेचने तृतीयेऽधिकरणे प्रथमोऽध्यायः।  
गुणालंकारविवेकः शब्दगुणविवेकश्च।

**=========**  
**द्वितीयोऽध्यायः।**

 संप्रत्यर्थगुणविवेचना[^773]र्थमाह—

[^773]: "'विवेचनं क."

**त एवार्थगुणाः॥ १॥**

 त एवौजः प्रभृत[^774]योऽर्थगुणाः।  
 शब्दार्थगुणानां वाच्यवाचकद्वारेण भेदं दर्शयति—

[^774]: " 'एवौजःप्रसाद' ख. "

**अर्थस्य प्रौढिरोजः॥ २॥**

 अर्थस्याभिधेयस्य प्रौढिः प्रौढत्वमोजः[^775]।

[^775]: "प्रौढत्वं यत्तदोजः' ग.."

**'पदार्थे वाक्यवचनं[^776] वाक्यार्थे च पदाभिधा।  
प्रौढिर्व्याससमासौ च साभिप्रायत्वमस्य च॥'**

[^776]: "'रचनं' क."

 पदार्थे वाक्यवचनं[^777] यथा—'अथ नयनसमुत्थं ज्योतिरत्रेरिव द्यौः।'  
 अत्र चन्द्रपदवाच्येऽर्थे 'नयनसमुत्थं ज्योतिरत्रेः' इति वाक्यं प्रयुक्तम्। पदसमूहश्च वाक्यमभिप्रेतम्। अनया दिशान्यदपि द्रष्टव्यम्।

[^777]: "'रचनं' ख."

तद्यथा—

**'पुरः पाण्डुच्छायं[^778] तदनु कपिलिम्ना कृतपदं  
ततः पाकोत्सेकादरुणगुण[^779]संसर्गितवपुः।  
शनैः शोषारम्भे[^780] स्थपुटनिजविष्कम्भविषमं  
वने वीतामोदं[^781] बदरमरसत्वं कलयति॥'**

[^778]: "'प्रायं' क. "

[^779]: "'पाकोत्सेधादरुणमणि' ख."

[^780]: "'शेषारम्भे' "

[^781]: "'वीजामोदं ' ख. "

 न चैव[^782]मतिप्रसङ्गः। काव्यशोभाकरत्वस्य गुणसमान्य[^783]लक्षणस्यावस्थितत्वात्।

[^782]: "'न चाति' ग. "

[^783]: "'सामान्यस्य' ख. "

 वाक्यार्थे पदाभिधानं यथा—'दिव्येयं न भवति किं तु मानुषी' इति वक्तव्ये 'निमिषति' इत्याहेति।

 अस्य[^784] वाक्यार्थस्य व्याससमासौ। व्यासो यथा—

[^784]: "'अस्यैव' क. "

**'अयं नानाकारो भवति सुखदुःखव्यतिकरः  
सुखं वा दुःखं वा भवति[^785] न भवत्येव च ततः।  
पुनस्तस्मादूर्ध्वं भवति सुखदुःखं किमपि त-  
त्पुनस्तस्मादूर्ध्वं भवति न च[^786] दुःखं न च सुखम्॥'**

[^785]: " ' न भवति भवत्येव' ख.  "

[^786]: "'नहि' ख."

 समासो यथा—

**'ते हिमालयमान्त्र्य मध्य पुनः प्रेक्ष्य च शूलिनम्।  
सिद्धं चास्मै निवेद्यार्थं तद्विसृष्टाः खमुद्ययुः॥'**

 साभिप्रायत्वं यथा—'सोऽयं संप्रति चन्द्रगुप्ततनयश्चन्द्रप्रकाशो युवा जातो भूपतिराश्रयः कृतधियां दिष्ट्या कृतार्थश्रमः।'

 आश्रयः कृतधियामित्यस्य च[^787] सुबन्धुसाचिव्योपक्षेपपरत्वा[^788]त्साभिप्रायत्वम्।

[^787]: " 'वस्तुबन्धु' क-ख."

[^788]: " 'उपलक्षणत्वात्' ग"

 एनेन, 'रतिविगलितबन्धे केशपाशे सुकेश्याः' इत्यत्र सुकेश्या[^789] इत्यस्य[^790] च साभिप्रायत्वं व्याख्यातम्।

[^789]: "' इत्यत्र सुकेश्या' क-ग-पुस्तकयोर्नास्ति."

[^790]: " इत्यस्यापि' क."

**अर्थवैमल्यं प्रसादः॥३॥**

 अर्थस्य[^791] वैमल्यं प्रयोजकमात्रपरिग्रहः प्रसादः।  
 यथा—'सवर्णा कन्यका रूपयौवनारम्भशालिनी[^792]।'

[^791]: " 'अर्थवैमल्यं' क ग. "

[^792]: "'रूपशीलयौवनशालिनी' ग."

 विपर्ययस्तु—'उपास्तां[^793] हस्तो मे विमलमणिकाञ्चीपदमिदम्।'

[^793]: "'उपास्ते' ख."

 काञ्चीपदमित्यनेनैव नितम्बस्य लक्षितत्वाद्विशेषणस्याप्रयोजकत्वमिति।

**घटना श्लेषाः॥४॥**

 क्रमकौटिल्यानुल्बणत्वोपपत्तियोगो घटना। स श्लेषः।  
 यथा—

**'दृष्ट्वैकासनसंगते[^794] प्रियतमे पश्चादुपेत्यादरा-  
देकस्या नयने निमील्य विहितक्रीडानुबन्धच्छलः।  
ईषद्वक्रितकंधरः सपुलकः प्रेमोल्लसन्मानसा-  
मन्तर्हासलसत्कपोलफलकां धूर्तोऽपरां[^795] चुम्बति॥**

[^794]: "' संस्थिते' ख. "

[^795]: "'परां' क ."

 शूद्रकादिरचितेषु प्रबन्धेष्वस्य भूयान्प्रपञ्चो[^796] दृश्यते।

[^796]: "'प्रयोगः' ग."

**अवैषम्यं समता॥५॥**

 अवैषम्यं प्रक्रमाभेदः समता। क्वचित्क्रमोऽपि भिद्यते। यथा—

**'च्युतसुमनसः कुन्दाः पुष्पोद्गमेष्वलसा द्रुमा[^797]  
मलयमरुतः सर्पन्तीमे वियुक्तधृतिच्छिदः।  
अथ च सवितुः शीतोल्लासं लुनन्ति मरीचयो  
न च जरठता[^798]मालम्बन्ते क्लमोदयदायिनीम्॥'**

[^797]: "'अलसद्रुमा' ख."

[^798]: "'नव. जरठतां' ख."

 ऋतुसंधिप्रतिपादनपरेऽत्र द्वितीये पादे क्रमभेदो[^799] मलयमरुतामसाधारणत्वात्। एवं तु[^800] द्वितीयः पादः पठितव्यः। 'मनसि च गिरं बध्नन्तीमे किरन्ति न कोकिलाः' इति।

[^799]: "'प्रक्रम' ख."

[^800]: "'तु' ख- पुस्तके नास्ति."

**सुगमत्वं वावैषम्यमिति॥६॥**

 सुखेन गम्यते ज्ञायत इत्यर्थः।

 यथा—'अस्त्युत्तरस्यां दिशि देवतात्मा' इत्यादि[^801]। प्रत्युदाहरणं सुलभम्।

[^801]: "'इति' ख. अस्मादनन्तरं ख- पुस्तके 'केयमवगुण्ठनवती-' इत्यादि शाकुन्तलपञ्चमाङ्कस्थं पद्यं कोष्ठकान्तर्लिखितमस्ति "

**अर्थदृष्टिः समाधिः॥ ७॥**

 अर्थस्य दर्शनं दृष्टिः समाधानकारण[^802]त्वात्समाधिः। अवहितं चित्तमर्थान्पश्यतीत्युक्तं पुरस्तात्[^803]।

[^802]: " 'समाधिकारण' क-ग. "

[^803]: "'प्राक्' ग."

**अर्थो द्विविधः, अयोनिरन्यच्छायायोनिर्वा॥ ८॥**

 यस्यार्थस्य दर्शनं समाधिः सोऽर्थो द्विविधः—अयोनिः, अन्यच्छायायोनिर्वेति। अयोनिरनन्य[^804]कारणः। अवधानमात्रकारण इत्यर्थः अन्यस्य काव्यस्य च्छाया अन्यच्छाया तद्योनि[^805]र्वा। तद्यथा—

[^804]: "'अनल्प' ग."

[^805]: "'तदयोनिर्वा' ख.  "

**'आश्वपैहि मम सीधुभाजनाद्यावदग्रदर्शनैर्न दश्यसे।  
चन्द्र मद्दशन[^806]मण्डलाङ्कितः खं न यास्यसि हि रोहिणीभयात्॥'**

[^806]: "'यद्दशन' ख."

**'मा भैः शशाङ्क मम सीधुनि नास्ति राहुः  
खे रोहिणी वसति कातर किं बिभेषि।  
प्रायो विदग्धवनितानवसंगमेषु  
पुंसां मनः प्रचलतीति किमत्र चित्रम्॥'**

 पूर्वस्य श्लोकस्यार्थोऽयोनिः, द्वितीयस्य च च्छायायोनिरिति[^807]।

[^807]: "इत्यर्थः ' क."

**अर्थो व्यक्तः सूक्ष्मश्च॥ ९॥**

 यस्यार्थस्य दर्शनं समाधिरिति स द्वेधा[^808]—व्यक्तः सूक्ष्मश्च। व्यक्तः स्फुट[^809] उदाहृत एव। सूक्ष्मं व्याख्यातुमाह—

[^808]: "'द्विधा' ख."

[^809]: "'स्फुटं' क."

**सूक्ष्मो भाव्यो वासनीयश्च॥१०॥**

 सूक्ष्मो द्वेधा भवति—भाव्यो वासनीयश्च। शीघ्र[^810]निरूपणागम्यो भाव्यः। एकाग्रताप्रकर्षगम्यो वासनीयइति[^811]। भाव्यो[^812] यथा—

[^810]: "'सूक्ष्म' ग"

[^811]: "'इति' क ग पुस्तकयोर्नास्ति.  "

[^812]: "'तत्र भाव्यो' क."

**'अन्योन्यसंमिलित[^813]मांसलदन्तकान्ति  
सोल्लासमाविरलसंवलितार्धतारम्।**

[^813]: " 'संवलित' ख."

**लीलागृहे प्रतिकलं[^2] किलकिञ्चितेषु[^3]  
व्यावर्तमानविनयं मिथुनं चकास्ति॥'**

[^2]: "'प्रविरले' ख; 'प्रविकलं' क."

[^3]: "'किलकिञ्चितेन' ग."

वासनीयो यथा—

**'अवहित्थवलितजघनं विवर्तिताभिमुखकुचतटं स्थित्वा।  
अवलोकितोऽहमनया दक्षिणकरकलितहारलतम्॥'**

**उक्तिवैचित्र्यं माधुर्यम्॥११॥**

 उक्तेर्वैचित्र्यं[^4] यत्तन्माधुर्यमिति। यथा—

[^4]: "'उक्तेऽर्थे वैचित्र्यं तेन' क."

**'रसवदमृतं[^5] कः संदेहो मधून्यपि नान्यथा  
मधुरमधिकं चूतस्यापि प्रसन्नरसं फलम्।  
सकृदपि पुनर्मध्यस्थः सन्रसान्तरविज्जनो  
वदतु यदिहान्यत्वादु स्याप्रियादशनच्छदात्॥'**

[^5]: "'सरसममृतं' ख."

**अपारुष्यं सौकुमार्यम्॥१२॥**

 परुषेऽर्थेऽपारुष्यं सौकुमार्यमिति।

 यथा मृतं[^6] यशः शेष इत्याहुः। एकाकिनं देवताद्वितीयमिति। गच्छेति साधयेति च।

[^6]: "'अमृतं यशः शेषमित्याहुः ' ख."

**अग्राम्यत्वमुदारता॥१३॥**

 ग्राम्यत्वप्रसङ्गेऽग्राम्यत्वमुदारता। यथा।

**'त्वमेवंसौन्दर्या स च रुचिरतायाः परिचितः  
कलानां सीमानं[^7] परमिह युवामेव भजथः।  
अपि द्वन्द्वं दिष्ट्या तदिति[^8] सुभगे[^9] संवदति वा-  
मतः शेषं चेत्स्याज्जितमिह[^10]तदानीं गुणितया॥'**

[^7]: "'सीमान्तं' क."

[^8]: "'तुदति' ग."

[^9]: " 'सुभगत्वं वदति' ख."

[^10]: "'अथ' क."

विपर्ययस्तु

**'स्वपिति यावदयं निकटे जनः स्वपिमि तावदहं किमपैति ते।  
इति निगद्य शनैरनुमेखलं मम करं स्वकरेण रुरोध सा॥'**

**वस्तुस्वभावस्फुटत्वमर्थव्यक्तिः॥ १४ ॥**

 वस्तूनां भावानां खभावस्य स्फुटत्वं यदसावर्थ

**'पृष्ठेषु शङ्खशक[^11]लच्छविषु च्छदानां  
राजीभिरङ्कितमलक्तकलोहिनीभिः  
गोरोचनाहरितबभ्रुबहिःपलाश-  
मामोदते कुमुदमम्भसि पल्वलस्य**

[^11]: "'सकल' ख."

यथा वा—

**'प्रथममलसैः पर्यस्ताग्रैः[^12] स्थितं पृथुकेसरै-  
र्विरलविरलैरन्तःपत्त्रैर्मनाङ्भिलितंततः।  
तदनु वलनामात्रं किंचिद्व्यधायि बहिर्दलै-  
र्मुकुलनविधौ वृद्धाब्जानां बभूव कदर्थना॥’**

[^12]: " 'पर्यस्ताग्रस्थितं' क."

**दीप्तरसत्वं कान्तिः॥ १५ ॥**

 दीप्ता रसाः शृङ्गारादयो यस्य स दीप्तरसः, तस्य भावो दीप्तरसत्वं कान्तिः। यथा—

**'प्रेयान्सायमपाकृतः सशपथं पादानतः कान्तया  
द्वित्राण्येव पदानि वासभवनाद्यावन्न यात्युन्ननाः।  
तावत्प्रत्युत पाणिसंपुटलसन्नीवीनितम्बं धृतो  
धावित्वैव कृतप्रणामकमहो[^13] प्रेम्णो विचित्रा गतिः॥’**

[^13]: "'कृतप्रणामकहहां' ख."

 एवं रसान्तरे[^14]ष्वप्युदाह[^15]रणीयमिति ।

[^14]: "'रसान्तरे' ख;  'रसान्तरं' ग."

[^15]: " 'उदाहार्यम्' ग."

अत्र श्लोकाः—

**'गुणस्फुटत्वसाकल्यं काव्यपाकं प्रचक्षते।  
चूतस्य परिणामेन स चायमुप[^16]मीयते॥  
सुप्तिङ्संस्कारमात्रं यत्क्लिष्ट[^17]वस्तुगुणं भवेत्।  
काव्यं वृन्ताकपाकं तज्जुगुप्सन्ते जनास्ततः॥**

[^16]: " 'उपनीयते' क. 'परिमीयते' ग."

[^17]: " 'क्लिष्टं' ख."

**गुणानां दर्शनान्मुक्तो[^18] यस्यार्थस्तदपार्थकम्।  
दाडिमानि[^19] दशेत्यादि न विचारक्षमं वचः॥'**

[^18]: " 'त्यक्तो' क- ग."

[^19]: "दशदाडिमादिवाक्यं व्याकरणमहाभाष्ये 'अर्थवदधातुः ' इत्यादि सूत्रव्याख्याने द्रष्टव्यम्."

इति काव्यालंकारसूत्रवृत्तौ गुणविवेचने तृतीयेऽधिकरणे द्वितीयोऽध्यायः।  
अर्थगुणविवेचनम्[^20]।

[^20]: "'विवेकः' क; 'कथनम्' ग."

**समाप्तं चेदं गुणविवेचनं तृतीयमधिकरणम्।**

<MISSING_FIG href="../books_images/U-IMG-1730087894h8.png"/>

**आलंकारिकं नाम चतुर्थमधिकरणम्।**

**प्रथमोऽध्यायः।**

 गुणनिर्वृत्या[^21] काव्यशोभा। तस्याश्चातिशयहेतवोऽलंकाराः। तन्निरूॉपणार्थमालंकारिकमधिकरणमारभ्यते—

[^21]: "'गुणानां नृत्या. ग."

 तत्र शब्दालंकारौ द्वौ यमकानुप्रासौ क्रमेण दर्शयितुमाह[^22]—

[^22]: "'लक्षयितुं' क ."

**पदमनेकार्थमक्षरं वावृत्तं[^23] स्थाननियमे[^24] यमकम्॥ १॥**

[^23]: "'वावृत्तं' ग."

[^24]: "'नियमे सति' ख."

 पदमनेकार्थं भिन्नार्थमेकमनेकं वा तद्वदक्षरमावृत्तं स्थाननियमे सति यमकम्। स्वावृत्त्या[^25] सजातीयेन वा कार्त्स्न्यैकदेशाभ्यामनेकपादव्याप्तिः स्थाननियम इति। यानि त्वेकपादभागवृत्तीनि यमकानि दृश्यन्ते तेषु श्लोकान्तरस्य संस्थानं यमकापेक्षयैव स्थाननियम इति।

[^25]: " 'स्ववृत्त्या' कः 'आवृत्त्या' ग."

 स्थानकथनार्थमाह—

**पादः पादस्यैकस्यानेकस्य चादिमध्यान्तभागाः स्थानानि॥ २॥**

 पादः, एकस्य च[^651] पादस्यादिमध्यान्तभागाः, अनेकस्य च पादस्य[^27] त एव स्थानानि। पादयमकं यथा—

[^27]: "'च' ख- पुस्तके नास्ति. 'पदस्य' क."

**'असज्जनवचो यस्य कलिकामधुगर्हितम्।  
तस्य न स्याद्विषतरोः कलिकामधु गर्हितम्॥'**

एकपादस्या[^28]दिमध्यान्तर्यमकानि[^29] यथा—

[^28]: " 'एकस्य' क."

[^29]: "'यमकं' ख."

**'हन्त हन्तररातीनां धीरधीरर्चिता तव।  
कामं कामन्दकी नीतिरस्या रस्या दिवानिशम्।'**

**'वसुपरासु परासुमिवोज्झतीष्वविकलं विकलङ्कशशिप्रभम्।  
प्रियतमं यतमन्त[^30]मनीश्वरं रसिकता सिकतास्विव तासु का॥'**

[^30]: " 'यतमन्तुं' क ग"

**'सुदृशोऽवसरे चकितं चकितं भवतीक्षितमस्ति मितं स्तिमितम्।  
अपि हासलवस्तव कः स्तबकस्तुलयेन्न[^31] तु कामधुरां मधुराम्॥'**

[^31]: "'ननु' कः 'तु न' ग"

पादयोरादिमध्यान्तयमकानि यथा—

**'भ्रमर द्रुमपुष्पाणि भ्रम रत्यै पिबन्मधु।  
का कुन्दकुसुमे प्रीतिः काकुं दत्त्वा विरौषि यत्॥'**

**'अप्यशक्यं त्वया दत्तं दुःखं शक्यन्तरात्मनि।  
बाष्पो बाहीकनारीणां वेगवाही कपोलयोः॥**

**'सपदि कृतपदस्त्वदीक्षितेन स्मितशुचिना स्मरतत्त्वदीक्षितेन।  
भवति बत जनः सचित्तदाहो न खलु मृषा कुत एव चित्तदाहो[^32]॥'**

[^32]: " 'चित्तदाहः' ख. "

एकान्तरपादान्तयमकं[^33] यथा—

[^33]: "'पादयमकं' कः"

**'उद्वेजयति भूतानि यस्य राज्ञः कुशासनम्।  
सिंहासनवियुक्तस्य तस्य क्षिप्रं कुशासनम्॥'**

एवमेकान्तरपादादिमध्ययमकान्यूह्यानि। समस्तपादान्तयमकं[^34] यथा—

[^34]: "' यमकं च भवति। यथा' ख."

**'नतोन्नतभ्रूगतिबद्धलास्यां विलोक्य तन्वीं शशिपेशलास्याम्।**   
**मनः किमुत्ताम्यसि चञ्चलास्यां कृती[^35] स्मराज्ञा यदि पुष्कला स्याम्॥**

[^35]: "'कुतो ग."

एवं समस्तपादादि[^36]मध्यान्तयमकानि व्याख्यातानि[^37]। अन्ये च संकरजातिभेदाः सुधियोत्प्रेक्ष्याः।

[^36]: "'पादादियमकानि' क, 'पादयमकानि' ग. "

[^37]: " ' व्याख्यातव्यानि' ग"

अक्षरयमकं त्वेकाक्षरमनेकाक्षरं च। एकाक्षरं यथा—

**'नानाकारेण[^38] कान्ताभ्रुराराधितमनोभुवा।  
विविक्तेन विलासेन ततक्ष हृदयं नृणाम्॥'**

[^38]: "'नानाविधेन' ख."

 एवं स्थानान्तरयोगेऽपि द्रष्टव्यः। सजातीयनैरन्तर्यादस्य प्रकर्षो भवति। स चायं हरिप्रबोधे दृश्यते। यथा—

**'विविधधववनानागगर्धर्धनाना विविततगगनानाममज्जज्जनाना।  
रुरुशशललनाना ववन्धुन्धुनाना मम हिहि ततनानाननस्वस्वनाना॥**

 अनया च[^39]वर्णयमकमालया पदयमकमाला व्याख्याता।

[^39]: "'च' क-ग-पुस्तकयोर्नास्ति"

**भङ्गादुत्कर्षः॥३॥**

 उत्कृष्टं खलु यमकं भङ्गाद्भवति।

**शृङ्खला परिवर्तकश्चूर्णमिति भङ्गमार्गः॥४॥**

 एते खलु शृङ्खलादयो यमकभङ्गानां प्रकारा भवन्ति।

तान्क्रमेण[^40] व्याचष्टे—

[^40]: "'तत्र' ग."

**वर्णविच्छेदचलनं शृङ्खला॥५॥**

 वर्णानां विच्छेदो वर्णविच्छेदः[^41] तस्य चलनं यत्सा शृङ्खला।

[^41]: " 'वर्णविच्छेदः' ख- पुस्तके नास्ति. "

 यथा— कलिकामधुशब्दे[^42] विच्छेदः धुशब्दे[^43] च तस्य चलनम्। लिमर्ण[^44]योर्विच्छेदात्।

[^42]: "'कलिकामधुक्शब्दे' ग."

[^43]: "'मधुशब्दे' क; 'काशब्दे धुशब्दे' ग."

[^44]: "'शब्दयोः ' क.ग."

**सङ्गविनिवृत्तौ[^45] स्वरूपापत्तिः परिवर्तकः॥६॥**

[^45]: "'निवृत्तौ ' ख."

 अन्यवर्णसंसर्गः सङ्गः। तद्विनिवृत्तौ स्वरूपस्या[^46]न्यरूपतिरस्कृतस्यापत्तिः प्राप्तिः परिवर्तकः।

[^46]: " 'सरूपस्य' ख"

 यथा—'कलिकामधु गर्हितम्' इति। अत्रार्हितमिति पदं गकारस्य व्यञ्जनस्य सङ्गाद्गर्हितमित्यन्यस्य रूपमापन्नम्। तत्र व्यञ्जनसङ्गे[^47] विनिवृत्ते स्वरूपमापद्यते अर्हितमिति। अन्यवर्णसंक्रमेण भिन्नरूपस्य पदस्य ताद्रूप्यविधिरय[^48]मिति तात्पर्यार्थः। एतेनेतरावपि व्याख्यातौ।

[^47]: " 'व्यञ्जनस्य गकारस्य सङ्गे' क."

[^48]: " 'अयं' ख- पुस्तके नास्ति."

**पिण्डाक्षरभेदे स्वरूपलोपश्चूर्णम्॥७॥**

 पिण्डाक्ष[^49]रभेदे सति पदस्य स्वरूपलोपश्चूर्णम्। यथा—

[^49]: " 'पिण्डाक्षरस्य क."

**'योऽचलकुलमवति चलं दूरसमुंन्मुक्तशुक्तिमीनां कान्तः।  
साग्नि[^50] बिभर्ति च सलिलं दूरसमुन्मुक्तशुक्तिमीनाङ्कान्तः॥'**

[^50]: " 'साग्निं' ख. "

 अत्र शुक्तिपदे क्तीति पिण्डाक्षरम्। तस्य भेदे शुक्तिपदं लुप्यते। ककारतिकारयोरन्यत्र संक्रमात्। दूरसमुन्मुक्तशुक् अचलकुलम्, तिमीनां कान्तः समुद्रः।

 श्लोकाश्चात्र—

**'अखण्डवर्णविन्यासचलनं शृङ्खला मता।  
अनेन खलु भङ्गेन यमकानां विचित्रता॥'**

**'यदन्यसङ्गमुत्सृज्य नेपथ्यमिव नर्तकः।  
शब्दखरूपमारोहेत्स ज्ञेयः परिवर्तकः॥'**

**'पिण्डाक्षरस्य भेदेन पूर्वापरपदा[^51]श्रयात्।  
वर्णयोः पदलोपो यः स भङ्गश्चूर्णसंज्ञकः॥'**

[^51]: " 'समाश्रयात् ' क"

**'अप्राप्तचूर्णभङ्गानि यथास्थानस्थितान्यपि।  
अलकानीव नात्यर्थं यमकानि चकासति॥ '**

**'विभक्तिपरिणामेन यत्र भङ्गः[^52] क्वचिद्भवेत्।  
न तदिच्छन्ति यमकं यमको[^53]त्कर्षकोविदाः॥**

[^52]: " 'भेदः ' क. ग"

[^53]: " 'प्रायो यमककोविदाः' ख."

**'आरूढं भूयसा यत्तु पदं यमकभूमिकाम्।  
न युज्यते पुनस्तस्य युक्तानुप्रासकल्पना॥'**

**'विभक्तीनां विभक्तत्वं संख्यायाः कारकस्य च।  
आवृत्तिः सुप्तिङन्तानां मिथश्च[^54] यमकाद्भुतम्॥'**

[^54]: "'इत्थं' ग."

**शेषः[^55] सरूपोऽनुप्रासः॥ ८॥**

[^55]: "'शेषखरूपो' कन्ग. "

 पदमेकार्थमनेकार्थं च स्थानानियतं[^56] तद्विधमक्षरं च शेषः। सरूपोऽन्येन प्रयुक्तेन तुल्यरूपोऽनुप्रासः। ननु च[^57] 'शेषोऽनुप्रासः' इत्येतावदेव सूत्रं

[^56]: "'अस्थानानियमेन' ख"

[^57]: " 'च' ख- पुस्तके नास्ति."

कस्मान्न कृतम्, आवृत्तिशेषोऽनुप्रास इत्येव हि व्याख्यास्यते। सत्यम्। सिध्यत्येवावृत्तिशेषे[^58]। किं त्वव्याप्तिप्रसङ्गः। विशेषार्थं च सरूपग्रहणम्। कार्त्स्न्येनैवावृत्तिः कार्त्स्यैकदेशाभ्यां तु[^59] सारूप्यमिति।

[^58]: "' विशेषे' ग. "

[^59]: "'च' ख. "

**अनुल्बणो वर्णानुप्रासः श्रेयान्॥९॥**

वर्णानामनुप्रासः स खल्वनुल्बणो लीनः[^60] श्रेयान्। यथा—

[^60]: "'लीन इव' ग."

'**क्वचिन्मसृणमांसलं क्वचिदतीव तारास्पदं  
प्रसन्नसुभगं मुहुः स्वरतरङ्गलीलाङ्कितम्।  
इदं हि तव वल्लकीरणितनिर्गमैर्गुम्फितं -  
मनो मदयतीव मे किमपि साधुसंगीतकम्॥'**

 उल्बणस्तु न श्रेयान्। यथा—'वल्लीबद्धोर्ध्वजूटोद्भटमटति रटत्कोटिकोदण्डदण्डः' इति।

**पादानुप्रासः पादयमकवत्॥१०॥**

 ये पादयमकस्य भेदास्ते पादानुप्रासस्येत्यर्थः। तेषामुदाहरणानि यथा—

**'कविराजमविज्ञाय कुतः काव्यक्रियादरः।  
कविराजं च विज्ञाय कुतः काव्यक्रियादरः॥'**

**'आखण्डयन्ति मुहुरामलकीफलानि  
बालानि बालकपिलोचनपिङ्गलानि।'**

**'वस्त्रायन्ते नदीनां सितकुसुमधराः शक्रसंकाश काशाः  
काशाभा भान्ति तासां नवपुलिनगताः श्रीनदीहंस हंसाः।  
हंसाभाम्भोदमुक्तः स्फुरदमलरु[^61]चिर्मेदिनीचन्द्र चन्द्रः  
चन्द्राङ्कः शारदस्ते जयकृदुप[^62]नतो विद्विषां काल कालः॥'**

[^61]: ". 'वपुः क."

[^62]: "'उपगतो' क.'"

**'कुवलयदलश्यामा मेघा विहाय दिवं गताः  
कुवलयदलश्यामो निद्रां विमुञ्चति केशवः।**

**कुवलयदलश्यामा श्यामालताद्य विजृम्भते  
कुवलयदलश्यामं चन्द्रो नभः प्रविगाहते[^63]॥**

[^63]: " 'प्रतिगाहते' कः "

एवमन्येऽपि भेदा[^64] द्रष्टव्याः।

[^64]: " 'भेदा' ख- पुस्तके नास्ति "

इति काव्यालंकारसूत्रवृत्तावालंकारिके चतुर्थेऽधिकरणे प्रथमोऽध्यायः॥

शब्दालंकारविचारः।

<MISSING_FIG href="../books_images/U-IMG-1730087894h8.png"/>

**द्वितीयोऽध्यायः।**

 संप्रत्यर्थालंकाराणां प्रस्तावः। तन्मूलं चोपमेति सैव विचार्यते—

**उपमानेनोपमेयस्य[^65] गुणलेशतः साम्यमुपमा॥१॥**

[^65]: "'उपमानोपमेयस्य गुणशालिनः साम्यमुपमा' क."

 उपमीयते सादृश्यमानीयते येनोत्कृष्टगुणेनान्य[^66]त्तदुपमानम्। यदुपमीयते न्यूनगुणं[^67] तदुपमेयम्। उपमानेनोपमेयस्य गुणलेशतः साम्यं यदसावुपमेति। ननूपमा[^68]नमित्युपमेयमिति च संबन्धिशब्दावेतौ तयोरेकतरोपा[^69]दानेनैवान्यतरसिद्धिरिति। यथा—'उपमितं व्याघ्रादिभिः सामान्याप्रयोगे[^70] 'इत्यत्रोपमितग्रहणमेव कृतं नोपमानग्रहणमिति, तद्वदत्रोभयग्रहणं न कर्तव्यम्[^71]। सत्यम्। तत्कृतं[^72] लोकप्रसिद्धिपरिग्रहार्थम्। यदेवोपमेयमुपमानं च लोकप्रसिद्धं तदेव परिगृह्यते, नेतरत्। नहि यथा 'मुखं कमलमिव' इति, तथा 'कुमुदमिव' इत्यपि[^73] भवति[^74]।

[^66]: " 'अन्यस्य यत्तदुप' ख"

[^67]: "'यन्न्यून' क ख"

[^68]: " 'ननु चोप' ख. "

[^69]: " 'पादानेन चान्य' ख. "

[^70]: "सामान्यप्र ' क ख "

[^71]: "'कर्तव्यमिति' ख."

[^72]: "'तत्कथं ' कः"

[^73]: "'अपि' ख पुस्तके नास्ति "

[^74]: "ग पुस्तके भवतीत्यस्मादग्रे ' अथवा लौकिक्याश्च कल्पिताया उपमाया ग्रहणं मा विजानीहि एतदर्थमुभयग्रहणम्' इत्यधिकमस्ति "

**गुणबाहुल्यतश्च कल्पिता॥२॥**

 गुणानां बाहुल्यं गुणबाहुल्यं तत उपमानोपमेयस्य साम्यात्कल्पितोपमा। कविभिः कल्पितत्वात्कल्पिता। पूर्वा तु लौकिकी। ननु[^75] कल्पिताया लोकप्रसिद्ध्यभावात्कथमुपमानोपमेयनियमः। गुणबाहुल्यस्योत्कर्षापकर्षकल्पनाभ्याम्। तद्यथा—

[^75]: " ख- पुस्तके नन्वित्यादि कल्पनाभ्यामित्यन्तं कोष्ठकान्तः स्थापितमस्ति"

**'उद्गर्भहूणतरुणीरमणोपमर्द-  
भुग्नोन्न[^76]तिस्तननिवेशनिभं हिमांशोः  
बिम्बं कठोरबिसकाण्डकडारगौरै-  
र्विष्णोः पदं प्रथममग्रकरैर्व्यनक्ति॥'**

[^76]: "'भग्नोन्नति' क-ग "

**'सद्योमुण्डितमत्तहूणचिबुकप्रस्पर्धि नारङ्गकम्।'  
'अभिनवकुशस्तू[^77]चिस्पर्धि कर्णे शिरीषम्' इति।  
'इदानीं प्लक्षाणां जरठदलविश्लेषचतुरः[^78]  
शिखानामाबन्धः स्फुरति शुकचञ्चूपुटनिभः।  
ततः स्त्रीणां हन्त क्षममधरकान्तिं तुलयितुं  
समन्तान्निर्याति[^79] स्फुटसुभगरागं किसलयम्॥**

[^77]: "'कुसुमस्पर्धि' ग."

[^78]: "'चतुरस्तिमीनां साबंधूः स्फुरति ' '; 'चतुरस्तिभीनामाबद्धस्फुरति'. ग."

[^79]: "'उद्भाति' ख"

**तद्द्वैविध्यम्। पदवाक्यार्थवृत्तिभेदात्॥३॥**

 तस्या उपमाया द्वैविध्यम्। पदवाक्यार्थवृत्तिभेदात्। एका पदार्थवृत्तेः, अन्या वाक्यार्थवृत्तिरिति। पदार्थवृत्तिर्यथा—

**'हरति तनुषु बभ्रुत्वग्विमुक्तासु यासां  
कनककणसधर्मा[^80] मान्मथो रोमभेदः।**

[^80]: "'कनककलशधर्मा'. ग."

वाक्यार्थवृत्तिर्यथा—

**'पाण्ड्योऽयमंसार्पितलम्बहारः क्लृप्ताङ्गरागो नवचन्दनेन।  
आभाति बालातपरक्तसानुः सनिर्झरोद्गार इवाद्रिराजः॥'**

**सा पूर्णा लुप्ता च॥४॥**

सा उपमा पूर्णा लुप्ता च भवति।

**गुणद्योतकोपमानोपमेयशब्दानां सामग्र्ये पूर्णा॥५॥**

गुणादिशब्दानां सामग्र्ये साकल्ये पूर्णा। यथा—  
'कमलमिव मुखं मनोज्ञमेतत्' इति।

**लोपे लुप्ता॥६॥**

 गुणादिशब्दानां वैकल्पे लोपे लुप्ता। गुणशब्दलोपे यथा—'शशीव राजा' इति। द्योतकशब्दलोपे यथा—'दूर्वाश्यामेयम्'। उभयलोपे[^81] यथा—'शशिमुखी' इति। उपमानोपमेय[^82]लोपस्तूपमाप्रपञ्चे[^83] द्रष्टव्यः।

[^81]: " 'उभयशब्द' ख"

[^82]: " 'उपमानोपमेयशब्द' ग."

[^83]: " 'प्रपञ्च एव' ग."

**स्तुतिनिन्दातत्त्वाख्यानेषु॥७॥**

स्तुतौ निन्दायां[^84] तत्त्वाख्याने[^85] चास्याः प्रयोगः। स्तुतिनिन्दयोर्य[^86]था—

[^84]: "'निन्दायां च ' ख."

[^85]: "'तत्त्वाख्यानेषु' ग. "

[^86]: "'निन्दादयो' क."

**'स्निग्धं भवत्यमृतकल्पमहो कलत्रं  
हालाहलं विषमिवापगुणं[^87] तदेव।’**

[^87]: " 'विषमिव प्रगुणं' क; 'विषमिवाप गुणं' ग."

तत्त्वाख्याने यथा—

**'तां रोहिणीं विजानीहि ज्योतिषामत्र मण्डले।  
यस्तन्वि तारकान्यासः शकटाकारमाश्रितः॥'**

**हीनत्वाधिकत्वलिङ्गवचनभेदासादृश्यासंभवास्तद्दोषाः॥८॥**

 तस्या उपमाया दोषा भवन्ति—हीनत्वमधिकत्वं लिङ्गभेदो वचनभेदोऽसादृश्यमसंभव इति।

तान्क्रमेण व्याख्यातुमाह—

**जातिप्रमाणधर्मन्यू[^88]नतोपमानस्य हीनत्वम्॥९॥**

[^88]: "'धर्मतो' ग."

 जात्या प्रमाणेन धर्मेण चोपमानस्य न्यूनता या तद्धीनत्वमिति।

 जातिन्यूनत्वरूपं हीनत्वं यथा—'चाण्डालैरिव युष्माभिः साहसं परमं कृतम्।'

 प्रमाणन्यूनत्वरूपं[^89] हीनत्वं यथा—'वह्निस्फुलिङ्ग इव भानुरयं चकास्ति[^90]।

[^89]: "'प्रमाणन्यूनत्वं तद्रूपहीनत्वं क."

[^90]: "'विभाति' ग."

 उपमेयादुपमानस्य धर्मतो न्यूनत्वं यत्तद्धर्मन्यूनत्वम्[^91]। तद्रूपं हीनत्वं यथा—

[^91]: "'यत्' ख- पुस्तके नास्ति."

**'स मुनिर्लाञ्छितो मौञ्ज्या कृष्णाजिनपटं वहन्।  
व्यराज[^92]न्नीलजीमूतभागाश्लिष्ट इवांशुमान्॥**

[^92]: "'व्यरोचत् ख."

 अत्र मौञ्जीप्रतिवस्तु तडिन्नास्त्युपमान[^93] इति हीनत्वम्। न च कृष्णाजिनपटमात्रस्योपमेयत्वं युक्तम्। मौञ्ज्या व्यर्थत्वप्रसङ्गात्। ननु नीलजीमूतग्रहणेनैव तडित्प्रतिपाद्यते। तन्न। व्यभिचारात्। अव्यभिचारे तु भवन्ती[^94] प्रतिपत्तिः केन वार्यते[^95]। तदाह—

[^93]: " 'उपमान' ख."

[^94]: " 'संभवन्ती' ख."

[^95]: "'विचार्यते' क."

**धर्मयोरेकनिर्देशेऽन्यस्य संवित्। साहचर्यात्॥१०॥**

 धर्मयोरेकस्यापि धर्मस्य निर्देशेऽन्यधर्मस्य[^96] संवित् प्रतिपत्तिर्भवति। कुतः। साहचर्यात्। सहचरितत्वेन प्रसिद्धयोरवश्यमेकस्य निर्देशेऽन्यस्य प्रतिपत्तिर्भवति[^97]। तद्यथा—

[^96]: " 'अन्यस्य' ग."

[^97]: "'भवति' क-ख- पुस्तकयोर्नास्ति. "

**'निर्वृष्टेऽपि बहिर्घने न विरमन्त्यन्तर्जरद्वेश्मनो  
लूतातन्तुततिच्छिदो मधुपृषत्पिङ्गाः पयोबिन्दवः।  
चूडाबर्बरके निपत्य कणिकाभावेन जाताः शिशो-  
रङ्गास्फालन[^98]भग्ननिद्रगृहिणीचित्तव्यथादायिनः॥'**

[^98]: "'रङ्काच्छादन' क "

 अत्र मधुपृषतां वृत्तत्वपिङ्गत्वे सहचरिते। तत्र पिङ्गशब्देन पिङ्गत्वे प्रतिपन्ने वृत्तत्वप्रतिपत्ति[^99]र्भवति। एतेन 'कनकफलकचतुरस्रं श्रोणिबिम्बम्' इति व्याख्यातम्। कनकफलकस्य गौरत्वचतुरस्रत्वयोः साहचर्याच्चतुरस्रत्वश्रु त्यैव गौरत्वप्रतिपत्तिरिति। ननु च यदि धर्मन्यूनत्वमुपमानस्य दोषः, कथमयं प्रयोगः—

[^99]: " 'प्रतीति' क."

**'सूर्यांशुसंमीलितलोचनेषु दीनेषु[^100] पद्मानिलनिर्मदेषु[^101]।  
साध्व्यः खगेहेष्विव भर्तृहीनाः केका विनेशुः शिखिनां मुखेषु॥**

[^100]: "'दिनेषु' ख."

[^101]: "'निर्मलेषु' ख; 'नर्मदेषु' क ग."

 अत्र बहुत्वमुपमेयधर्माणामुपमानात्[^102]। न विशिष्टानामेव मुखानामुपमेयत्वात्[^103]। तादृशेष्वेव केकाविनाशस्य संभवात्।

[^102]: " 'उपमानतः ख."

[^103]: "उपमेयत्वम्' क."

**तेनाधिकत्वं व्याख्यातम्॥११॥**

 तेन हीनत्वेनाधिकत्वं व्याख्यातम् जातिप्रमाणधर्माधिक्यमधिकत्वमिति। जात्याधिक्यरूपमधिकत्वं यथा—

**'विशन्तु वृष्णयः शीघ्रं रुद्रा इव महौजसः।'**

 प्रमाणाधिक्यरूपं यथा—

**'पातालमिव नाभिस्ते स्तनौ क्षितिधरोपमौ।  
वेणीदण्डः पुनरयं कालिन्दीपातसंनिभः॥'**

धर्माधिक्यरूपं यथा—

**'सरश्मि चञ्चलं चक्रं दधद्देवो व्यराजत।  
सवाडवाग्निः सावर्तः स्रोतसामिव नायकः॥'**

सवाडवाग्निरित्यस्योपमेयेऽभावाद्ध[^104]र्माधिक्यमिति। अनयोर्दोषयोर्विपर्ययाख्यस्य दोषस्यान्तर्भावान्न पृथगुपादानम्। अत एवास्माकं मते षड्दोषा इति।

[^104]: " 'उपमेयत्वाभावात् ' ख; 'उपमेयाभावात्' ग."

**उपमानोपमेययोर्लिङ्गव्यत्यासो लिङ्गभेदः॥१२॥**

 उपमानस्योपमेयत्वं च लिङ्गयोर्व्यत्यासो विपर्ययो लिङ्गभेदः। यथा—  
" सैन्यानि नद्य इव जग्मुरनर्गलानि।'

**इष्टः पुंनपुंसकयोः प्रायेण॥१३॥**

 पुंनपुंसकयोरुपमानोपमेययोर्लिङ्गभेदः प्रायेण बाहुल्येनेष्टः। यथा—'चन्द्रमिव मुखं पश्यति' इति। 'इन्दुरिव मुखं भाति' एवंप्रायं[^105] तु नेच्छन्ति।

[^105]: " 'इत्येवंप्रायं' ख. "

**लौकिक्यां समासाभिहितायामुपमाप्रपञ्चे च॥१४॥**

 लौकिक्यामुपमायां[^106] समासाभिहितायामुपमायामुपमाप्रपञ्चे चेष्टो लिङ्गभेदः प्रायेणेति। लौकिक्यां यथा—'छायेव स तस्य' 'पुरुष इव 'स्त्री'[^107] इति। समासाभिहितायां यथा—'भुजलता नीलोत्पलसदृशी'[^108] इति।

[^106]: "'उपमायां' क-पुस्तके नास्ति"

[^107]: " 'इवास्तीति' ग."

[^108]: " 'नीलोत्पलसदृश' क; 'नीलोत्पलं दृश्यते ग."

उपमाप्रपञ्चे यथा—

**'शुद्धान्तदुर्लभमिदं वपुराश्रमवासिनो यदि जनस्य।  
दूरीकृताः खलु गुणैरुद्यानलता वनलताभिः॥**

 एवमन्यदपि प्रयोगजातं द्रष्टव्यम्।

**तेन[^109] वचनभेदो व्याख्यातः॥१५॥**

[^109]: " 'एतेन' ग."

 तेन लिङ्गभेदेन वचनभेदो व्याख्यातः। यथा—'पश्यामि लोचने तस्याः पुष्पं पुष्पलिहो यथा।'

**अप्रतीतगुणसादृश्यमसादृश्यम्॥१६॥**

 अप्रतीतैरेव गुणैर्यत्सादृश्यं तदप्रतीतगुणसादृश्यमसादृश्यम्। यथा—'ग्रथ्नामि काव्यशशिनं विततार्थरश्मिम्।" काव्यस्य शशिना सह यत्सादृश्यं तदप्रतीतैरेव गुणैरिति। ननु चार्थानां रश्मितुल्यत्वे[^110] सति काव्यस्य शशितुल्यत्वं भविष्यति। मैवम्[^111]। काव्यस्य शशितुल्यत्वे सिद्धेऽर्थानां रश्मितुल्यत्वं सिद्ध्यति नह्यर्थानां रश्मीनां च कश्चित्सादृश्यहेतुः प्रतीतो गुणोऽस्ति। तदेवमितरेतराश्रयदोषो दुरुत्तर इति।

[^110]: "'तुल्यत्वे सिद्धे' क."

[^111]: "'नैवम्' क."

**असादृश्यहता ह्युपमा। तन्निष्ठाश्च कवयः॥१७॥**

 असादृश्येन हता असादृश्यहता उपमा, तन्निष्ठा उपमाननिष्ठाश्च कवय इति।

**उपमानाधिक्यात्तदपोह इत्येके॥१८॥**

 उपमाना[^112]धिक्यात्तस्यासादृश्यस्यापोह इत्येके मन्यन्ते। यथा—'कर्पूरहारहरहाससितं यशस्ते।' कर्पूरादिभिरुपमानैर्बहुभिर्यशसः सादृश्यं संस्थापितं[^113] भवति। तेषां शुक्लगुणातिरेकात्।

[^112]: "उपमानानामाधि' क."

[^113]: "'सुस्थापितं क."

**नापुष्टार्थत्वात्॥१९॥**

 उपमानाधिक्यात्तदपोह इति[^114]यदुक्तं तन्न। अपुष्टार्थत्वात्। एकस्मिन्नुपमाने प्रयुक्ते उपमानान्तर[^115]प्रयोगो न कंचिदर्थविशेषं पुष्णाति। तेन 'बलसिन्धुः सिन्धुरिव क्षुभितः' इति प्रयुक्तम्। ननु सिन्धुशब्दस्य द्विः प्रयोगा[^116]त्पौनरुक्त्यम्। न। अर्थविशेषात्। बलं सिन्धुरिव वैपुल्याद्बलसिन्धुः सिन्धुरिव क्षुभित इति क्षोभसारूप्यम्[^117]। तस्मादर्थमेदान्न पौनरुक्त्यम्।

[^114]: " 'इत्युक्तं क."

[^115]: "'उपमानानन्तर' ख."

[^116]: "'प्रयोगत्वात्' ख."

[^117]: "'क्षोभसारूप्यात् ' क."

अर्थपुष्टिस्तु[^118] नास्ति। सिन्धुरिव क्षुभित इत्यनेनैव[^119] वैपुल्यं प्रतिपत्स्यते।  
उक्तं हि— 'धर्मयोरेकनिर्देशेऽन्यसंवित्। साहचर्यात्।'

[^118]: " 'अर्थविशेषात्पुष्टिस्तु' ग."

[^119]: " 'इति वैपुल्यम्' क-ग."

**अनुपपत्तिरसंभवः॥ २०॥**

अनुपपत्तिरनुपपन्नत्वमुपमानस्यासंभवः। यथा—

**'चकास्ति वदने तस्याः स्मितच्छाया विकासिनि[^120]।  
उन्निद्रस्यारविन्दस्य मध्ये मुग्धेव चन्द्रिका।'**

[^120]: "'विकासिनः ' क."

 चन्द्रिकायामुन्निद्रत्वमरविन्दस्येत्यनुपपत्तिः। नन्वर्थविरोधोऽयमस्तु। किमुपमादोषकल्पनया[^121]। न उपमायामति-शयस्येष्ठत्वात्[^122]। कथं तर्हि दोषः।

[^121]: "'विकल्पनया' क."

[^122]: "'इष्टार्थत्वात्' ख"

**न विरुद्धोऽतिशयः॥ २१॥**

 विरुद्धस्यातिशयस्य संग्रहो न कर्तव्य इत्यस्य सूत्रस्य तात्पर्यार्थः। तानेतान्षडुपमादोषान्[^123] ज्ञात्वा कविः परित्यजेत्।

[^123]: " 'षड् दोषानुपमायाः' ख. "

इति काव्यालंकारसूत्रवृत्तावालंकारिके चतुर्थेऽधिकरणे द्वितीयोऽध्यायः।

उपमाविचारः[^124]।

[^124]: "'उपमाकथनम्' ग."

<MISSING_FIG href="../books_images/U-IMG-1730087894h8.png"/>

**तृतीयोऽध्यायः।**

संप्रत्युपमाप्रपञ्चो विचार्यते— कः पुनरसावित्याह[^125]—

[^125]: "'इति' क ख पुस्तकयोर्नास्ति"

**प्रतिवस्तुप्रभृतिरुपमाप्रपञ्चः॥ १॥**

 प्रतिवस्तु प्रभृतिर्यस्य[^126] स प्रतिवस्तुप्रभृतिः। उपमायाः प्रपञ्च उपमाप्रपञ्च इति।

[^126]: " 'यस्येति' ख. "

 वाक्यार्थोपमायाः प्रतिवस्तुनो भेदं दर्शयितुमाह—

**उपमेयस्योक्तौ समानवस्तुन्यासः प्रतिवस्तु॥ २॥**

 समानं वस्तु वाक्यार्थः। तस्य न्यासः समानवस्तुन्यासः। उपमेयस्यार्थाद्वाक्यार्थस्योक्तौ सत्यामिति। अत्र द्वौ वाक्यार्थो। एको वाक्यार्थः[^127] प्रतिवस्तूपमाया इति भेदः। तद्यथा—

[^127]: "'वाक्यार्थोपमयोरिति' क; 'वाक्यार्थं उपमायामिति' ख."

**'देवीभावं गमिता परिवारपदं कथं भजत्येषा।  
न खलु परिभोगयोग्यं दैवतरूपाङ्कितं रत्नम्[^128]॥'**

[^128]: "'रत्नम्' इत्यस्मादनन्तरं क-पुस्तके 'अत्रैको वाक्यार्थः ' इत्यधिकमस्ति. इत्यधिकमस्ति "

प्रतिवस्तुनः समासोक्तेर्भेदं दर्शयितुमाह—

**अनुक्तौ समासोक्तिः॥३॥**

 उपमेयस्या[^129]नुक्तौ समानवस्तुन्यासः समासोक्तिः। संक्षेपवचनात्समासोक्तिरित्याख्या। यथा—

[^129]: "'उपमानस्य' ख."

**'श्लाध्या ध्वस्ताध्वगग्लानेः करीरस्य मरौ स्थितिः॥'  
धिङ्भेरौ कल्पवृक्षाणामनुत्पन्नार्थिनां श्रियः॥'**

समासोक्तेरप्रस्तुतप्रशंसाया भेदं दर्शयितुमाह—

**किंचिदुक्तावप्रस्तुतप्रशंसा॥४॥**

उपमेयस्य किंचिल्लिङ्गमात्रेणोक्तौ समानवस्तुन्यासेऽप्रस्तुतप्रशंसा।  
यथा—

**'लावण्यसिन्धुरपरैव हि केयमत्र[^130]  
यत्रोत्पलानि शशिना सह संप्लवन्ते।  
उन्मज्जति द्विरदकुम्भतटी च यत्र  
'यत्रापरे कदलिकाण्डमृणालदण्डाः॥'**

[^130]: " 'काचनेयं' ख."

अप्रस्तुतस्यार्थस्य प्रशंसनमप्रस्तुतप्रशंसा।

अपह्नुतिरपि ततो भिन्नेति दर्शयितुमाह—

**समेन वस्तुनान्यापलापोऽपह्नुतिः॥ ५॥**

 समेन तुल्येन वस्तुना वाक्यार्थेनान्यस्य वाक्यार्थस्यापलापो निह्नवो यस्तत्त्वाध्यारोपणायासा[^131]वपह्नुतिः। यथा—

[^131]: "'यस्तस्याध्यारोपेणासा' खः 'यस्तत्वापरोपेणासा' ग."

**'न केतकीनां विसलन्ति सूचयः प्रवासिनो हन्त हसत्ययं विधिः।  
तडिल्लतेयं न चकास्ति चञ्चला पुरः स्मरज्योतिरिदं विवर्तते[^132]॥'**

[^132]: "'प्रवर्तते' ख."

वाक्यार्थयोस्तात्पर्याताद्रूप्यमिति न रूपकम्।

रूपकं[^133] तु कीदृशमित्याह—

[^133]: " 'रूपकं दर्शयितुमाह' ग."

**उपमानोपमेयस्य गुणसाम्यात्तत्वारोपो रूपकम्॥६॥**

 उपमानोपमेयस्य गुणसाम्यात्तत्त्वस्याभेदस्यारोपणमारोपो रूपकम्। उपमानोपमेययोरुभयोरपि ग्रहणं लौकिक्याः कल्पितायाश्चोपमायाः प्रकृतित्वमत्र यथा विज्ञायेतेति[^134]। यथा—

[^134]: " 'विज्ञायत इति' ख."

**'इयं गेहे लक्ष्मीरियममृतवर्ति[^135]र्नयनयो-  
रसावस्याः स्पर्शो वपुषि बहलश्चन्दनरसः।  
अयं कण्ठे बाहुः शिशिरमसृणो मौक्तिकसरः  
किमस्या न प्रेयो यदि परमसह्यस्तु विरहः॥**

[^135]: "'वल्लि' क."

 मुखचन्द्रादीनां तूपमा। समासात् न चन्द्रादीनां रूपकत्वं युक्तमिति।

रूपकाच्छ्लेषस्य मेदं दर्शयितुमाह—

**सधर्मेषु तत्रप्रयोगे श्लेषः॥७॥**

 उपमानेनोपमेयस्य धर्मेषु गुणक्रियाशब्दरूपेषु सतत्त्वा[^136]रोपस्तत्रप्रयोगे तन्त्रेणोच्चारणे सति श्लेषः। यथा—

[^136]: "'न तत्त्वा"

**'आकृष्टामलमण्डलाग्ररुचयः संनद्धवक्षःस्थलाः  
सोष्माणो व्रणिता विपक्षहृदयप्रोन्माथिनः कर्कशाः।  
उद्वृत्ता गुरवश्च यस्य शमिनः श्यामायमानानना  
योधा मारवधू[^137]स्तनाश्च न दधुः[^138] क्षोभं स वोऽव्याज्जिनः॥**

[^137]: "'वारवधू' ख."

[^138]: "'ददुः' क"

 यथा च गौणस्यार्थस्यालंकारत्वं तथा लाक्षणिकस्यापीति दर्शयितुमाह—

**सादृश्याल्लक्षणा वक्रोक्तिः॥८॥**

 बहूनि हि[^139] निबन्धनानि लक्षणायाम्[^140]। तत्र सादृश्याल्ल[^141]क्षणा वक्रोक्तिरसाविति यथा—'उन्मिमील कमलं सरसीनां कैरवं च निमिमील मुहूर्तात्।'

[^139]: "'हि' क-पुस्तके नास्ति."

[^140]: "'लक्षणायाः क."

[^141]: "'सादृश्याद्या' ग."

 अत्र नेत्रधर्मावुन्मीलननिमीलने सादृश्याद्विकाससंकोचौ लक्षयतः।

**‘इह च निरन्तरनवमुकुलपुलकिता हरति माधवीहृदयम्  
मदयति च केसराणां परिणतमधुगन्धि निःश्वसितम्॥'**

अत्र च निःश्वसितमिति परिमलनिर्गमं लक्षयति।

**‘संस्थानेन स्फुरतु सुभगः स्वर्चिषा[^142] चुम्बितुं[^143] द्याम्।  
‘आलस्यमालिङ्गति गात्रमस्याः'।  
‘परिम्लानच्छायामनुवदति दृष्टिः कमलिनीम्'  
'प्रत्यूषेषु स्फुटितकमलामोदमैत्रीकषाय॥  
‘ऊरुद्वन्द्वं तरुणकदलीकाण्ड सब्रह्मचारि।**

[^142]: "‘स्वर्चिषा' क."

[^143]: "'चुम्बतु' ग."

 इत्येवमादिषु लक्षणार्थो निरूप्यत इति लक्षणायां च[^144] झटित्यर्थप्रतिप्रत्तियमाचक्षत इति[^145]। असादृश्यनिबन्धना तु[^146] लक्षणा न वक्रोक्तिः।

[^144]: "'व' ख-ग-पुस्तकयोर्नास्ति"

[^145]: "'इति' स्ति"

[^146]: " 'तु' ख- पुस्तके नास्ति. "

‘जरठकमलककन्दच्छेदगौरैर्मयूखैः।’

अत्र छेदः सामीप्याद्द्रव्यं[^147] लक्षयति तस्यैव गौरत्वोपपत्तेः।

[^147]: " 'साम्यात्' ग."

 वक्रोक्तिभ्यामुत्प्रेक्षा[^148]या भेदं दर्शयितुमाह—

[^148]: " 'उत्प्रेक्षायां' क ख."

**अतद्रुपस्यान्यथाध्यवसानमतिशयार्थमुत्प्रेक्षा॥९॥**

 अतद्रुपस्यातत्स्वभावस्य अन्यथा अतत्खभावतया अध्यवसानमध्यन पुनरध्यारोपो लक्षणा वा। अतिशयार्थमिति भ्रान्तिज्ञाननिवृत्तिसादृश्यादियमुत्प्रेक्षेति एनां चेवादिशब्दा[^149] द्योतयन्ति यथा—

[^149]: "'चेवादिशब्दो द्योतयति क.ग."

**' स वः पायादिन्दुर्नवबिसलताकोटिकुटिलः  
स्मरारेर्यो मूर्ध्नि ज्वलनकपिशे भाति निहितः  
स्रवन्मन्दाकिन्याः प्रतिदिवससिक्तेन पयसा  
कपालेनोन्मुक्तः स्फटिक धवलेनाङ्कर इव॥**

 उत्प्रेक्षैवातिशयोक्तिरिति केचित्। तन्निरासार्थमाह—

**संभाव्यधर्म[^150]तदुत्कर्षकल्पनातिशयोक्तिः॥१०॥**

[^150]: "'धर्मस्य' ख"

 संभाव्यस्य[^151] धर्मस्य तदुत्कर्षस्य च कल्पनातिशयोक्तिः। यथा—

[^151]: "'संभावस्य' ख. "

**'उभौ यदि व्योम्नि पृथक्प्रवाहावाकाशगङ्गापयसः पतेताम्।  
तेनोपमीयेत[^152] तमालनीलमामुक्तमुक्ता लतमस्य वक्षः॥'**

[^152]: "'तदा' ख."

 यथा वा—

**'मलयजरसविलुप्ततनवो नवहारलताविभूषिताः  
सिततरदन्तपत्रकृतवक्त्ररुचो रुचिरामलांशुकाः।  
शशभृति विततधानि धवलयति धरामंविभाव्यतां गताः  
प्रियवसतिं प्रयान्ति सुखमेव निरस्तमियोऽभिसारिकाः॥**

 यथा भ्रान्तिज्ञानस्वरूपोत्प्रेक्षा तथा संशयज्ञानस्वरूपः संदेहोऽपीति दर्शयितुमाह—

**उपमानोपमेयसंशयः संदेहः॥११॥**

 उपमानोपमेययोरतिशयार्थं यः क्रियते संशयः स संदेहः। यथा—

**'इदं कर्णोत्पलं चक्षुरिदं चेति[^153] विलासिनि।  
न निश्चिनोति हृदयं किंतु दोलायते पुनः[^154]॥'**

[^153]: " 'वेति' क. "

[^154]: " 'मनः' ख; 'मम'. गं."

 संदेहवद्विरोधोऽपि प्राप्तावसर इत्याह—

**विरुद्धाभासत्वं[^155] विरोधः॥ १२॥**

[^155]: "'विरोधाभासत्वं' ग"

 अर्थस्य विरुद्धस्येवाभासत्वं[^156] विरुद्धाभासत्वं विरोधः[^157]। यथा—

[^156]: " 'आभासनं' क."

[^157]: "'विरोधः' ख- पुस्तके. नास्ति."

**'पीतं पानमिदं त्वयाद्य दयिते मत्तं ममेदं मनः  
पत्राली तव कुङ्कुमेन रचिता रक्ता वयं मानिनि।  
त्वं तुङ्गस्तनभारमन्थरगतिर्गात्रेषु मे वेपथु-  
स्त्वन्मध्ये तनुता ममाधृतिरहो मारस्य चित्रा गतिः॥'**

यथा[^158] वा—

[^158]: "'यथा वा' ग-पुस्तके नास्ति"

**सा[^159] बाला
वयमप्रगल्भव[^160]चसः[^160] सा स्त्री वयं कातराः  
सा पीनोन्नतिमत्पयोधरयुगं धत्ते सखेदा वयम्।  
सा क्रान्ता जघनस्थलेन गुरुणा गन्तुं न शक्ता वयं  
दोषैरन्यजनाश्रितैरपटवो जाताः स्म इत्यद्भुतम्॥'**

[^159]: "अयं श्लोकः क पुस्तके नास्ति."

[^160]: "'मनसः' ख-ग."

 विरोधाद्विभावनाया भेदं दर्शयितुमाह—

**क्रियाप्रतिषेधे प्रसिद्धतत्फल[^162]व्यक्तिर्विभावना॥१३॥**

[^162]: "'फलस्य' ग."

 क्रियायाः प्रतिषेधे तस्या एव क्रियायाः फलस्य प्रसिद्धस्य[^163] व्यक्तिविभावना। यथा[^164]—

[^163]: "'सिद्धस्य' क."

[^164]: "'यथा' ख- पुस्तके नास्ति. "

**'अप्यसज्जनसांगत्ये न वसत्येव वैकृतम्।  
अक्षालितविशुद्धेषु हृदयेषु मनीषिणाम्॥'**

 विरोधप्रसङ्गेनानन्वयं दर्शयितुमाह—

**एकस्योपमेयत्वो[^165]पमानत्वेऽन्वयः॥१४॥**

[^165]: "'उपमानोपमेयत्वे' क; 'उपमेयत्वमुपमानत्वं च' ग."

 एकस्यैवार्थस्योपमेयत्वमुपमानत्वं चा[^166]नन्वयः। यथा—

[^166]: "'वा' क"

**'गगनं[^167] गगनाकारं सागरः सागरोपमः।  
रामरावणयोर्युद्धं रामरावणयोरिव॥'**

[^167]: "ख पुस्तके पूर्वोत्तरार्धयोर्व्यत्ययः क- पुस्तके पूर्वार्धं नास्ति"

 अनन्यसादृश्यमेतेन प्रतिपादितम्[^168]।

[^168]: " 'प्रतिपद्यते' क. ख."

**क्रमेणोपमेयोपमा॥१५॥**

एक[^169]स्यैवार्थस्योपमेयत्वमुपमानत्वं च क्रमेणोपमेयोपमा। यथा—

[^169]: " 'एकस्योपमेयत्वे उपमानत्वे क्रमेण' क."

**'खमिव जलं जलमिव खं हंस इव शशी शशीव[^170] हंसोऽयम्।  
कुमुदाकारास्तारास्ताराकाराणि कुमुदानि॥'**

[^170]: "'शशाक इव हंसः' क. ग."

 इयमेव परिवृत्तिरित्येके। तन्निरासार्थमाह—

**समविसदृशाभ्यां परिवर्तनं परिवृत्तिः॥१६॥**

 समेन विसदृशेन वार्थेनार्थस्य[^171] परिवर्तनं परिवृत्तिः। यथा—

[^171]: "'अर्थेन चार्थस्य' ग."

**'आदाय कर्णकिसलयमियमस्मै[^172] चरणमरुणमर्पयति।  
उभयोः सदृशविनिमयादन्योन्यमवञ्चितं मन्ये॥'**

[^172]: " 'अस्मादनुचरणमर्थयति केला' क; 'अस्मादिह चरणमर्पयति बाला' ग. "

 यथा वा—

**'विहाय सा हारमहार्यनिश्चया विलोलदृष्टिः[^173] प्रविलुप्तचन्दना।  
बबन्ध बालारुणबभ्रु वल्कलं पयोधरोत्सेधविशीर्ण संहति॥**

[^173]: " 'यष्टिः' क ग."

 उपमेयोपमायाः क्रमो भिन्न इति दर्शयितुमाह—

**उपमेयोपमानानां क्रमसंबन्धः क्रमः॥ १७॥**

उपमेयानामुपमानानां चोद्देशिनामनुद्देशिनां च क्रमेण संबन्धः क्रमः। यथा—

**'तस्याः प्रवृद्ध[^174]लीलाभिरालापस्मितदृष्टिभिः।  
जीयन्ते वल्लकीकुन्दकुसुमेन्दीवरस्रजः॥'**

[^174]: " 'प्रबुद्ध' क."

 संबन्धप्रसङ्गेनैव दीपकं दर्शयितुमा[^175]ह—

[^175]: "'लक्षयितुं' क."

**उपमानोपमेयवाक्येष्वेका क्रिया दीपकम्॥ १८॥**

 उपमानवाक्येषू[^176]पमेयवाक्येषु चैका क्रिया अनुषङ्गतः संबध्यमाना दीपकम्।

[^176]: " 'उपमानोपमेयादि' क. "

**तत्त्रिविधम्[^177]। आदिमध्यान्तवाक्यवृत्तिभेदात्॥ १९॥**

[^177]: "'तत्त्रैविध्यम्' क."

तत्त्रिविधं[^178] भवति। आदिमध्यान्तेषु वाक्येषु वृत्तेर्भेदात्। यथा—

[^178]: " 'तत्त्रिधा' कं. "

**'भूष्यन्ते प्रमदवनानि बालपुष्पैः कामिन्यो मधुमदमांसलैर्विलासैः।  
ब्रह्माणः श्रुतिगदितैः क्रियाकलापै राजानो विरलितवैरिभिः प्रतापैः॥'**

**'बाष्पः पथिककान्तानां जलं जलमुचां मुहुः।  
विगलत्यधुना दण्डयात्रोद्योगो महीभुजाम्॥'**

**'गुरुशुश्रूषया बुद्धिर्मधुगोष्ठ्या मनोभवः।  
उदयेन शशाङ्कस्य प[^179]योराशिर्विवर्धते॥**

[^179]: " 'पयोधिरभिवर्धते' क. "

दीपकवन्निदर्शनमपि संक्षिप्तमित्याह—

**क्रिययैव स्वतदर्थान्वयख्यापनं निदर्शनम्॥२०॥**

 क्रिययैव शुद्धया स्वस्यात्मनस्तदर्थस्य चान्वयस्य संबन्धस्य ख्यापनं संव[^180]लितहेतुदृष्टान्तविभागं निदर्शनम्। यथा—

[^180]: "'संलुलितहेतु' क; 'संबुद्धिहेतु' ख."

**'अत्युच्चपदाध्यासः पतनायेत्यर्थशालिनां शंसत्।  
आपाण्डु पतति पत्रं तरोरिदं बन्धनग्रन्थेः॥**

 पततीति क्रिया। तस्याः स्वं पतनम्। तदर्थोऽत्युच्चपदाध्यासः पतनायेति शंसनम्। तस्य ख्यापनमर्थशालिनां शंसदिति।

 इदं च नार्थान्तरन्यासः। स ह्यन्यथाभूतः। तमाह—

**उक्तसिद्ध्यै वस्तुनोऽर्थान्तरस्यैव न्यसनमर्थान्तरन्यासः॥२१॥**

 उक्तसिद्ध्यै उक्तस्यार्थस्य सिद्ध्यर्थं वस्तुनो वाक्या[^181]र्थान्तरस्यैव न्यसनमर्थान्तरन्यासः। वस्तुग्रहणादर्थस्य[^182] हेतोर्न्यसनं नार्थान्तरन्यासः। 'इह नातिदूरगोचरमस्ति सरः। कमलसौगन्ध्यात्' इति। अर्थान्तरस्यैवेति वचनम्, यत्र हेतु[^183]र्व्याप्तिगूढत्वात्कथंचित्प्रतीयते तत्र यथा स्यात्। 'यद्यत्कृतकं तत्तदनित्यम्' इत्येवंप्रायेषु मा भूदिति। उदाहरणम्[^184]—

[^181]: "'शंसनम्' क-ग- पुस्तकयोर्नास्ति"

[^182]: "'पदार्थस्य' क."

[^183]: "'हेतुप्राप्तिगूढत्वात्' क; 'हेतुर्व्याप्तिरूढत्वात्' ख."

[^184]: " 'तत्रोदाहरणम्' क."

**'प्रियेण संग्रथ्य विपक्ष संनिधावुपाहितां वक्षसि पीवरस्तने[^185]।  
स्रजं न काचिद्विजहौ जलाविलां वसन्ति हि प्रेम्णि गुणा न वस्तुनि॥'**

[^185]: "'पीवरस्तनी' क."

 अर्थान्तरन्यासस्य हेतुरूपत्वात् हेतोश्चान्वयव्यतिरेकात्मकत्वात् न पृथग्व्यतिरेक इति केचित्। तन्निरासार्थमाह—

**उपमेयस्य गुणातिरेकत्वं व्यतिरेकः॥२२॥**

 उपमेयस्य गुणातिरेकत्वं[^186] गुणाधिक्यं यत् अर्थादुपमानात् स व्यतिरेकः।  
यथा—

[^186]: "'गुणातिरिक्तत्वं यत्' क."

**'सत्यं हरिणशावाक्ष्याः प्रसन्नसुभगं मुखम्।  
समानं शशिनः किं तु स कलङ्कविडम्बितः॥'**

 कश्चित्तु गम्यमानगुणो व्यतिरेकः। यथा—

**'कुवलयवनं प्रत्याख्यातं नवं मधु निन्दितं  
हसितममृतं भग्नं स्वादोः पदं रससंपदः।  
विषमुपहितं चिन्ताव्याजान्मनस्यपि कामिनां  
चतुरमधुरैर्लीलात[^187]न्त्रैस्तवार्धविलोकितैः॥'**

[^187]: " 'चतुरचतुरैलीलारम्भैः' ग."

व्यतिरेकाद्विशेषोक्तेर्भेदं दर्शयितुमाह—

**एकगुणहानिकल्पनायां साम्यदार्ढ्यं विशेषोक्तिः॥ २३॥**

 एकस्य गुणस्य हानेः कल्पनायां शेषैर्गुणैः साम्यं यत्तस्य[^188] दार्ढ्यं विशेषोक्तिः। रूपकं चेदं प्रायेणेति।  
यथा—

[^188]: "'यत्र तस्य' ख."

**'भवन्ति यत्रौषधयो रजन्यामतैलपूराः सुरतप्रदीपाः।'  
' द्यूतं हि नाम पुरुषस्यासिंहासनं[^189] राज्यम्[^190]।'  
'निद्रेयमकमला[^191] लक्ष्मीः[^192]।'  
'हस्ती हि जङ्गमं दुर्गम्।' इति।'**

[^189]: "'कापुरुषस्य' ग.  "

[^190]: "'राज्यमिति' ग."

[^191]: "'निद्रा' ख-ग. पुस्तकयोर्नास्ति."

[^192]: "'लक्ष्मीरिति' ग."

 अत्रापि जङ्गमशब्दस्य स्थावरत्वनिवृत्तिप्रतिपादनत्वादेकगुणहानिकल्पनैव। एतेन—

**'वेश्या हि नाम मूर्तिमत्येव निकृतिः।'  
'व्यसनं हि नाम सोच्छ्रासं मरणम्।'  
'द्विजो भूमिबृहस्पतिः।'**

 इत्येवमादिष्वेकगुणहानिकल्पना व्याख्याता।

 व्यतिरेकविशेषोक्तिभ्यां व्याजस्तुतिं भिन्नां दर्शयितुमाह—

**संभाव्यविशिष्टकर्माकरणानिन्दास्तोत्रार्था[^193] व्याजस्तुतिः॥२४॥**

[^193]: " 'स्तोत्रार्थ' ख."

 अत्यन्तगुणाधिको विशिष्टस्तस्य च कर्म विशिष्टकर्म तस्य संभाव्यस्य कर्तुं शक्यस्याकरणान्निन्दा विशिष्टसाम्य[^194]संपादनेन स्तोत्रार्था[^195] व्याजस्तुतिः। यथा—

[^194]: "'साम्योपादानेन' क. 'साम्यापादनेन' ग."

[^195]: "'खोत्रार्थं' ख."

**'बबन्ध सिन्धुं गिरिचक्रवालैर्बिभेद सप्तैकशरेण तालान्।  
एवंविधं कर्म ततान रामस्त्वया कृतं तन्न मुधैव गर्वः॥'**

 व्याजस्तुतेर्व्याजोक्तिं भिन्नां दर्शयितुमाह—

**व्याजस्य सत्यसारूपं व्याजोक्तिः॥२५॥**

 व्याजस्य च्छद्मनः सत्येन सारूप्यं व्याजोक्तिः। यां मायोक्ति[^196]रित्याहुः। यथा—

[^196]: "'मायोक्ति' ख."

**'शरच्चन्द्रांशुगौरेण वाताविद्धेन भामिनि[^197]।  
काशपुष्पलवेनेदं साश्रुपातं मुखं कृतम्॥'**

[^197]: "'भाविनि' ग."

 व्याजस्तुतेः पृथक्तुल्ययोगितेत्याह—

**विशिष्टेन साम्यार्थमेककालक्रियायोगस्तुल्ययोगिता॥२६॥**

 विशिष्टेन न्यूनस्य साम्यार्थमेकका[^198]लायां क्रियायां योगस्तुल्ययोगिता।  
यथा—

[^198]: "'एककालक्रियायोगः एककालायां' क."

**'जलनिधिरशनामिमां धरित्रीं वहति भुजंगविभुर्भवद्भुजश्च।'**

**उपमानाक्षेपश्चाक्षेपः॥२७॥**

 उपमानस्याक्षेपः[^199] प्रतिषेध उपमानाक्षेपः। तुल्यकार्यार्थस्य नैरर्थक्य[^200]विवक्षायाम्। यथा—

[^199]: "'उपमानाक्षेपः' ग."

[^200]: " 'नैरर्थ्य विवक्षायामाक्षेपः 'ग. "

**'तस्याश्चेन्मुखमस्ति सौम्यसुभगं किं पार्वणेनेन्दुना  
सौन्दर्यस्य पदं दृशौ च यदि चेत्किं नाम नीलोत्पलैः।  
किं वा कोमलकान्तिभिः किसलयैः सत्येव तस्याधरे  
हा[^201] धातुः पुनरुक्तवस्तुरचनारम्भेष्वपूर्वो ग्रहः॥'**

[^201]: "'ह्री धातुः' क. 'हीधातः'ग."

 उपमानस्याक्षेपतः प्रतिपत्तिरित्यपि सूत्रार्थः। यथा—

**'ऐन्द्रं धनुः पाण्डुपयोधरेण शरद्दधानार्दनखक्षताभम्।  
प्रसादयन्ती सकलङ्कमिन्दुं तापं रवेरभ्यधिकं चकार[^202]॥'**

[^202]: "'ततान' ख "

 अत्र शरद्वेश्येव, इन्दुं नायकमिव, रवेः प्रतिनायकस्येवेत्युपमानानि गम्यन्त इति।

 तुल्ययोगितायाः सहोक्तेर्भेदमाह—

**वस्तुद्वयक्रिययोस्तुल्यकालयोरेकपदाभिधानं सहोक्तिः॥२८॥**

 वस्तुद्वयस्य[^203] क्रिययोस्तुल्यकालयोरेकेन पदेनाभिधानं सहार्थशब्दसा मर्थ्यात्सहोक्तिः। यथा—

[^203]: " 'द्वयक्रिययोः ' खं."

**'अस्तं भास्वान्प्रयातः सह रिपुभिरयं संह्रियन्तां बलानि।'**

 अत्रार्थयोर्न्यूनत्वविशिष्टत्वे न[^204] स्त इति नेयं तुल्ययोगितेति।

[^204]: "'न स्त इति न तुल्य' ख. 'न इति नेयं तुल्य' ग. "

 समाहितमेकमवशिष्यते तल्लक्ष[^205]णार्थमाह—

[^205]: "'तत्र लक्षणार्थ' क. "

**यत्सादृश्यं तत्संपत्तिः समाहितम्॥२९॥**

 यस्य वस्तुनः सादृश्यं गृह्यते तस्य वस्तुनः संपत्तिः समाहितम्। यथा—

**'तन्वी मेघजलार्द्रपल्लवतया धौताधरेवाश्रुभिः  
शून्येवाभरणैः स्वकालविरहाद्विश्रान्तपुष्पोद्गमा।  
चिन्तामोहमिवास्थिता मधुलिहां शब्दैर्विना लक्ष्यते  
चण्डी मामवधूय पादपतितं जातानुतापेव सा॥'**

 अत्र पुरूरवसो लतायामुर्वश्याः सादृश्यं गृह्णतः[^206] सैव लतोर्वशी संपन्नेति।

[^206]: "'गृह्णानस्य' क."

 एते चालंकाराः शुद्धा मिश्राश्च प्रयोक्तव्या इति विशिष्टानामलंकाराणां मिश्रत्वं संसृष्टिरित्याह—

**अलंकारस्यालंकारयोगित्वं संसृष्टिः॥३०॥**

 अलंकारस्यालंकारयोगित्वं यदसौ[^207] संसृष्टिरिति[^208]। संसृष्टिः संसर्गः संबन्ध इति।

[^207]: "'यत्तदसौ' ग."

[^208]: "'इति' क.ग- पुस्तकयोर्नास्ति."

**तद्भेदावुपमारूपकोत्प्रेक्षावयवौ॥३१॥**

 तस्याः संसृष्टेर्भेदावुपमारूपकं चोत्प्रेक्षावयवश्चेति। उपमाजन्यं रू पकमुपमारूपकमिति। यथा—

**'निरवधि च निराश्रयं च यस्य स्थितमनिवर्तितकौतुकप्रपञ्चम्।  
प्रथम इव[^209] भवान्स कूर्ममूर्तिर्जयति चतुर्दशलोकवल्लिकन्दः॥**

[^209]: "'इह' ख "

 एवं 'रजनि[^210]पुरंध्रिरोध्र[^211]तिलकः' इत्येवमादयस्तद्भेदा द्रष्टव्याः[^212]।

[^210]: "'रजनिचरपुरंधि' क"

[^211]: "'लोकतिलकः शशी' ग. "

[^212]: "'द्रष्टव्या इति' ख."

**उत्प्रेक्षाहेतुरुत्प्रेक्षावयवः॥३२॥**

 उत्प्रेक्षाया हेतुरलंकार[^213] उत्प्रेक्षावयवः। अवयवशब्दो ह्यारम्भकं लक्षयति। यथा—

[^213]: " 'अलंकारः' ख- पुस्तके नास्ति."

**'अङ्गुलीभिरिव केशसंचयं संनिगृह्य तिमिरं मरीचिभिः।  
कुड्मलीकृतसरोजलोचनं चुम्बतीव रजनीमुखं शशी॥'**

**एभिर्निदर्शनैः[^214] खीयैः परकीयैश्च पुष्कलैः।  
शब्दवैचित्र्य[^215]गर्भेयमुपमैव प्रपञ्चिता॥  
अलंकारैकदेशा ये मताः सौभाग्य[^216]भागिनः।  
तेऽप्यलंकारदेशीया योजनीयाः कवीश्वरैः॥**

[^214]: "'ऽस्या रूपकं सूचयति' ख."

[^215]: "'बहुवैचिश्य' ख."

[^216]: " 'सौभाग्यशालिनः' क."

** **

इति काव्यालंकारसूत्रवृत्ता[^217]वालंकारिके चतुर्थेऽधिकरणे तृतीयोऽध्यायः।

[^217]: " 'आलंकारिकाधिकरणेऽर्थालंकारकथनं' ग."

उपमाप्रपञ्चाधिकारः[^218]।

[^218]: "'उपमाप्रपञ्चाधिकारः' क. ग. पुस्तकयोर्नास्ति. "

**समाप्तं चेदमालंकारिकं चतुर्थमधिकरणम्।**

<MISSING_FIG href="../books_images/U-IMG-1730087894h8.png"/>

**प्रायोगिकं नाम पञ्चममधिकरणम्।**

**प्रथमोऽध्यायः।**

 संप्रति काव्यसमयं शब्दशुद्धिं च दर्शयितुं प्रोयोगिकाख्य[^219]मधिकरणमारभ्यते। तत्र काव्यसमयस्तावदुच्यते[^220]—

[^219]: " 'प्रायोगिकार्थमधिकरणमाह' ग."

[^220]: "'उच्यत इत्याह' क."

**नैकं पदं द्विः प्रयोज्यं प्रायेण॥१॥**

 एकं पदं न द्विः प्रयोज्यं[^221] प्रायेण बाहुल्येन। यथा—'पयोद पयोद' इति। किंचिदिवा[^222]दिपदं द्विरपि प्रयोक्तव्यमिति[^223]। यथा—' सन्तः सन्तः खलाः खलाः।'

[^221]: "'प्रयोक्तव्यं ख."

[^222]: "'दिवादि' क- ख. "

[^223]: "'इति दर्शयति' क ख."

**नित्यं संहितैकपदवत्पादेष्वर्धान्तवर्जम्॥ २॥**

 नित्यं संहिता पादेष्वेकपदवदेकस्मिन्निव पदे। तत्र हि नित्या संहितेत्यान्नायः। यथा—'संहितैकपदे नित्या नित्या धातूपसर्गयोः' इति। अर्धान्तवर्जमर्धान्तं वर्जयित्वा।

**न पादान्तलघोर्गुरुत्वं च सर्वत्र॥३॥**

 पादान्तलघोर्गुरुत्वं प्रयोक्तव्यं न सर्वत्र न सर्वस्मिन्वृत्त इति। यथा—

**'यासां बलिर्भवति मद्गृहदेहलीनां  
हंसैश्च सारसगणैश्च विलुप्तपूर्वः।  
तास्वेव पूर्वबलिरूढयवाङ्कुरासु  
बीजाञ्जलिः पतति कीटमुखावलीढः॥'**

 एवंप्रायेष्वेव वृत्तेष्विति। न पुनः

 'वरूथिनीनां रजसि प्रसर्पति समस्तमासीद्विनिमीलितं जगत्।' इत्यादिषु। चकारोऽर्धान्तवर्जमित्यस्यानुकर्षणार्थः।

**न गद्ये समाप्तप्रायं[^224] वृत्तमन्यत्रोद्गतादिभ्यः संवादात्॥४॥**

[^224]: "'समासप्रायं' ख."

 गद्ये समाप्तप्रायं[^225] वृत्तं न विधेयम्। शोभाभ्रंशात्। अन्यत्रोद्गतादिभ्यो विषमवृत्तेभ्यः। संवादात् गद्येनेति।

[^225]: " 'समासप्रायं' ख."

**न पादादौ खल्वादयः॥५॥**

 पादादौ खल्वादयः शब्दा न प्रयोज्याः। आदिशब्दः प्रकारार्थः। येषामादौ प्रयोगो न श्लिष्यति ते गृह्यन्ते। न पुनर्बतहन्तप्रभृतयः।

**नार्धे किंचिदसमाप्तप्रायं वाक्यम्॥६॥**

 वृत्तस्यार्धे किंचिदसमाप्तप्रायं[^226] न प्रयोक्तव्यम्। यथा—

[^226]: "'असमाप्तं वाक्यं न विधेयं प्रयोक्तव्यम्' क; 'ऽसमाप्तप्रायं वाक्यं न प्रयोज्यम्' ग."

**'जयन्ति ताण्डवे शंभोर्भङ्गुराङ्गुलिकोटयः।  
कराः कृष्णस्य च भुजाश्चक्रां[^227]शुकपिशत्विषः॥**

[^227]: "'चक्राङ्क' ख."

**न कर्मधारयो बहुव्रीहिप्रतिपत्ति[^228]करः॥ ७॥**

[^228]: "'विप्रतिपत्ति' क."

 बहुव्रीहिप्रतिपत्तिं[^228] करोति यः कर्मधारयः स न प्रयोक्तव्यः। यथा—'अध्यासितश्चासौ तरुश्चाध्यासिततरुः' इति।

**तेन विपर्ययो व्याख्यातः॥ ८॥**

 बहुव्रीहिरपि कर्मधारयप्रतिपत्ति[^230]करो न प्रयोक्तव्यः। यथा—'वीराः पुरुषा यस्य स वीरपुरुषः'। 'कलो रवो यस्य स कलरवः।' इति।

[^230]: "विप्रतिपत्ति' क."

**संभाव्यनिषेधनिवर्तने द्वौ प्रतिषेधौ॥ ९॥**

 संभाव्यस्य निषेधस्य निवर्तने द्वौ प्रतिषेधौ[^231] प्रयोक्तव्यौ। यथा—

[^231]: "'निषेधौ' क."

**समरमूर्धनि येन तरस्विना[^232] न न जित्तो विजयी त्रिदशेश्वरः।  
स खलु तापसवाणपरम्पराकवलितक्षतजः क्षितिमाश्रितः॥**

[^232]: " 'यशस्विना' क."

**विशेषणमात्रप्रयोगो विशेष्यप्रतिपत्तौ॥ १०॥**

 विशेष्यस्य प्रतिपत्तौ जातायां विशेषणमात्रस्यैव प्रयोगः। यथा—'निधानगर्भामिव सागराम्बराम्।' अत्र हि पृथिव्या विशेषणमात्रमेव[^233] प्रत्युक्तम्। एतेन

[^233]: " 'एव' क पुस्तके नास्ति"

**'क्रुद्धस्य तस्याथ पुरामरातेर्ललाटपट्टादुदगादुदर्चिः।'  
'गिरेस्तडित्वानिव[^234] तावदुच्चकैर्जवेन पीठादुदतिष्ठदच्युतः।**

[^234]: " 'गिरेस्तडित्वानित्यादयः' क.ग."

 इत्यादयः प्रयोगा व्याख्याताः।

**सर्वनाम्नानुसंधिर्वृत्तिच्छन्नस्य॥ ११॥**

 सर्वनाम्नानुसंघिरनुसंधानं प्रत्यवमर्शः। वृत्तिच्छन्नस्य वृत्तौ समासे छन्नस्य गुणीभूतस्य। यथा—

 'तवापि नीलोत्पलपत्रचक्षुषो मुखस्य तद्रेणुसमानगन्धिनः' इति।

**संबन्धसंबन्धेऽपि षष्ठी क्वचित्॥१२॥**

 संबन्धेन संबन्धः संबन्धसंबन्धस्तस्मिन् षष्ठी प्रयोज्या क्वचित्, न सर्वत्रेति। यथा—'कमलस्य कन्दः' इति। कमलेन संबद्धा कमलिनी[^235] नलिनी तस्याः कन्द इति संबन्धसंबन्धः। तेन कदली[^236]काण्डादयो[^237] व्याख्याताः।

[^235]: "'कमलिनी' ख ग पुस्तकयोर्नास्ति."

[^236]: "'कमल' ख; 'कदल' ग."

[^237]: " 'दयोऽपि' ख."

**अतिप्रयुक्तं देशभाषापदम्॥१३॥**

 अतीव कविभिः प्रयुक्तं देशभाषापदं प्रयोज्यम्। यथा—'योषिदित्यभिललाष न हालां' इत्यत्र हालेति देशभाषापदम्।

 अनतिप्रयुक्तं तु न प्रयोज्यम्। यथा—'कङ्केली[^238]काननालीरविरलविलसत्पलवा नर्तयन्तः[^239]' इत्यत्र कङ्केलीपदम्॥

[^238]: "'कङ्केल्ली' ख."

[^239]: "'नर्तयन्ति' क; 'नर्तयन्ते' ग."

**लिङ्गाध्याहारौ॥१४॥**

 लिङ्गं चाध्याहारश्च लिङ्गाध्याहारावतिप्रयुक्तौ प्रयोज्याविति[^240]। यथा—'वत्से मा बहु निःश्वसीः कुरु सुरागण्डूषमेकं शनैः' इत्यादिषु गण्डूष शब्दः पुंसि भूयसा प्रयुक्तः, न स्त्रियामाम्नातोऽपि स्त्रीत्वे।  
 अध्याहारो यथा—

[^240]: "'इति' क ग - पुस्तकयोर्नास्ति"

**'मा भवन्तमनलः पवनो वा वारणो मदकलः परशुर्वा।  
बाहिनीजलभरः[^241] कुलिशं वा स्वस्ति तेऽस्तु लतया सह वृक्ष॥'**

[^241]: "'वज्रमिन्द्रकरविप्रसृतं वा क.ग."

 अत्र ह्यधाक्षीदित्यादीनामध्याहारो[^242]ऽन्वयप्रयुक्तः[^243]।

[^242]: " 'क्रियापदानामध्याहारो' ग."

[^243]: " 'अयं प्रयुक्त इति' ख; 'उत्पन्नप्रयुक्ततया युक्त इति' ग."

**लक्षणाशब्दाश्च॥१५॥**

 लक्षणाशब्दाश्चातिप्रयुक्ताः प्रयोज्याः। यथा द्विरेफेरथचरणशब्दौ[^244]

[^244]: " 'द्विरेफरोदरशब्दौ' क.ग."

भ्रमरचक्रवाकार्थौ लक्षणापरौ। अनतिप्रयुक्ताश्च न प्रयोक्तव्याः[^245]। यथा—द्विकः काक इति।

[^245]: "'प्रयोज्याः' क."

**न तद्वाहुल्यमेकत्र॥१६॥**

 तेषां लक्षणाशब्दानां बाहुल्यमेकस्मिन्वाक्ये न प्रयोक्तव्यम्। शक्यते[^246] ह्येकस्यावाचकस्य वाचकवद्भावः कर्तुम्, न बहूनामिति।

[^246]: " 'वाक्ये तर्ह्यकस्या कर्तु शवयो न' ख; 'शक्येन ह्येकस्य वाचकवद्भावो न क. "

**स्तनादीनां द्वित्वाविष्टा जातिः प्रायेण॥ १७॥**

 स्तनादीनां द्वित्वाविष्टा द्वित्वाध्यासिता जातिः प्रायेण बाहुल्येनेति[^749]। यथा—'स्तनयोस्तरुणीजनस्य-' इति। प्रायेणेति वचनात्कचिन्न भवति। यथा—'स्त्रीणां चक्षुः' इति। अथ कथं द्वित्वाविष्टत्वं जातेः। तद्धि द्रव्ये, न जातौ। अतद्रूपत्वाज्जातेः[^248]। न दोषः। तदतद्रूप[^249]त्वाज्जातेः। कथं तदतद्रूपत्वं जातेः। तद्धि[^250] जैमिनीया जानन्ति। वयं तु लक्ष्यसिद्धौ सिद्धपरमतानुवादिनः। न चैवमतिप्रसङ्गः। लक्ष्यानुसारित्वान्यायस्येति[^749]। एवमन्यापि व्यवस्थोह्या[^252]।

[^248]: " 'तस्याः' क. ख."

[^249]: "'तद्रूप' क. "

[^250]: "'तद्धि' क. ग. पुस्तकयोर्नास्ति."

[^252]: "'व्यवस्था' प्यूह्या' ख. ग."

इति काव्यालंकारसूत्रवृत्तौ प्रायोगिके पञ्चमेऽधिकरणे प्रथमोऽध्यायः।  
काव्यसमयः।

<MISSING_FIG href="../books_images/U-IMG-1730087894h8.png"/>

**द्वितीयोऽध्यायः।**

सांप्रतं शब्दशुद्धिरुच्यते[^253]—

[^253]: "'शुद्धिरुच्यते इत्याह' ख. 'शुद्धयेत्यत आह' ग."

**रुद्रावित्येकशेषोऽन्वेष्यः॥ १॥**

 रुद्रावित्यत्र प्रयोगे एकशेषोऽन्वेष्योऽन्वेषणीयः। रुद्रश्च रुद्राणी चेति "पुमान्स्त्रिया' इत्येकशेषः। स च न प्राप्नोति। तत्र हि 'तल्लक्षणश्चेदेव विशेषः' इत्यनुवर्तत इति[^254] तत्रैवकारकरणात् स्त्रीपुंसकृत एव विशेषो भव-

[^254]: "'इति' ख पुस्तके नास्ति."

नीतिव्यवस्थितम्। अत्र तु 'पुंयोगादाख्यायाम् 'इति विशेषान्तरमप्यस्तीति। एतेनेन्द्रौ भवौ शर्वावित्यादयः[^255] प्रयोगाः प्रत्युक्ताः[^256]।

[^255]: "'शर्वौ' ख- पुस्तके नास्ति"

[^256]: "'प्रयुक्ताः ' क"

**मिलिक्लविक्षपिप्रभृतीनां[^257] धातुत्वम्। धातुगणस्यासमाप्तेः॥ २॥**

[^257]: "'मिलिविक्लविक्षपयति' क. मिलिविक्कविक्षपि' ग."

 मिलतिविक्लवति[^258]क्षपयतीत्यादयः प्रयोगाः। तत्र मिलिक्लविक्षपिप्रभृतीनां कथं धातुत्वम्। गणपाठात् गणपठितानामेव धातुसंज्ञाविधानात्। तत्राह[^259]—धातुगण[^260]स्यासमाप्तेः। वर्धते धातुगण इति हि शब्दविद आचक्षते। तेनैषां गणपाठोऽनुमतः शिष्टप्रयोगादिति।

[^258]: "'विक्लवते' क."

[^259]: "'अत आह' क ग."

[^260]: "'धातुसंज्ञागणस्यापरिसमाप्तेः' ग."

**वलेरात्म[^261]नेपदमनित्यं ज्ञापकात्[^262]॥३॥**

[^261]: "'चलेः' ख."

[^262]: "'ज्ञापकत्वात्' ग."

 वलेरनुदात्ते[^261]त्वादात्मनेपदं यत्तदनित्यं दृश्यते 'लज्जालोलं वलन्ती[^264]' इत्यादि प्रयोगेषु[^265]। तत्कथमित्याह—ज्ञापकात्[^262]।

[^264]: "'चलतीत्यादि' ख. "

[^265]: "'पदेषु' ग."

 किं पुनस्तज्ज्ञाप[^267]कमत[^268] आह—

[^267]: "'ज्ञापकत्वं' ग."

[^268]: " 'अत आह' क ग पुस्तकयोर्नास्ति."

**चक्षिङो द्व्यनुबन्धकरणम्[^269]॥ ४॥**

[^269]: " 'अनुबन्ध' ख."

 चक्षिङ इकारेणैवानुदात्ते[^270]न सिद्धमात्मनेपदं किमर्थं ङित्करणम्। यत्क्रियते[^271] अनुदात्तनिमित्तस्यात्मनेपदस्यानित्यत्वज्ञापनार्थम्। एतेन[^272] वेदिभर्त्सि तर्जिप्रभृतयो व्याख्याताः। आवेदयति-भर्त्सयति- तर्जयतीत्यादीनां प्रयोगाणां दर्शनात्। अन्यत्रा[^273]प्यनुदात्तनिबन्धनस्यात्मनेपदस्यानित्यत्वं ज्ञापकेन द्रष्टव्यमिति।

[^270]: "'अनुदात्तत्वेनात्मनेपदं सिद्धं ' क."

[^271]: "'तत्' ख."

[^272]: "'तेन विदि' क ' एतेनावेदितभत्सिततर्जितप्रभृतयो' ग "

[^273]: " 'अत्रापि' क ख."

**क्षीयत इति कर्मकर्तरि॥ ५॥**

 क्षीयत इति प्रयोगो दृश्यते स[^274]कर्मकर्तरि द्रष्टव्यः। क्षीयतेरनात्मनेपदित्वात्[^275]।

[^274]: "'यः स' ख. "

[^275]: "'क्षयतेः' खः 'क्षियोरात्मने' ग."

**स्विद्यत[^276] इति च॥ ६॥**

[^276]: "' खिद्यत इत्यपि च ' क; 'भिद्यते' ग."

 स्विद्यत[^277] इति च प्रयोगो दृश्यते सोऽपि कर्मकर्तर्येव द्रष्टव्यः, न कर्तरि। अदैवादिकत्वात्स्विदेः।

[^277]: " 'खिद्यते' क; 'भिद्यते' ग. "

**मार्गेरात्मनेपदमलक्ष्म॥ ७॥**

 चुरादौ 'मार्ग अन्वेषणे' इति पठ्यते 'आ धृषाद्वा' इति विकल्पितणिच्कः तस्माद्यदात्मनेपदं दृश्यते— 'मार्गन्तां देहभारं[^278]—' इति तदलक्ष्म अलक्षणम्। परस्मैपदित्वान्मार्गेः। तथा[^279] च शिष्टप्रयोगः—'करकिसलयं धूत्वा[^280] धूत्वा विमार्गति वाससि।'

[^278]: " 'देहभावं' क; 'देहसारान्' ग."

[^279]: "'तथायं' क. "

[^280]: "'धुवा धुला' ग. "

**लोलमानादयश्चानशि॥ ८॥**

 लोलमानो वेल्लमान इत्यादयश्चानशि द्रष्टव्याः। शानचस्त्वभावः। परस्मैपदित्वाद्धातूनामिति।

**लभेर्गत्यर्थत्वाण्णिच्यणौ कर्तुः कर्मत्वाकर्मत्वे॥ ९॥**

 अस्त्ययं लभिर्यः प्राप्युपसर्जनां गतिमाह, अस्ति च[^281] गत्युपसर्जनां प्राप्तिमाहेति। अत्र पूर्वस्मिन्पक्षे गत्यर्थत्वाल्लभेर्णिच्यणौ यः कर्ता तस्य गत्यादिसूत्रेण कर्मसंज्ञा। यथा—

[^281]: "'च' क ग पुस्तकयोर्नास्ति."

**'दीर्घिकासु कुमुदानि विकासं लम्भयन्ति शिशिराः शशिभासः।'**

 द्वितीयपक्षे गत्यर्थल्लभेर्णिच्युणौ कर्तुर्न कर्मसंज्ञा। यथा—

**'सितं सितिम्ना सुतरां मुनेर्वपुर्विसारिभिः सौधमिवाथ लम्भयन्।  
द्विजावलिव्याजनिशाकरांशुभिः शुचिस्मितां वाचमवोचदच्युतः॥'**

**ते मे शब्दौ निपातेषु॥ १०॥**

 त्वयामयेत्यस्मिन्नर्थे ते मे - शब्दौ निपातेषु द्रष्टव्यौ। यथा—  
 'श्रुतं ते वचनं तस्य', 'वेदानधीत इति नाधिगतं पुरा मे'।

**तिरस्कृत इति परिभूतेऽन्तर्युपचारात्॥ ११॥**

 तिरस्कृत इति शब्दः परिभूते दृश्यते। 'राज्ञा तिरस्कृतः' इति। स

च न प्राप्नोति। तिरःशब्दस्य हि 'तिरोऽन्तर्धौ' इत्यन्तर्धौ गतिसंज्ञा। तस्यां च सत्यां 'तिरसोऽन्यतरस्याम्' इति सकारः। तत्कथं तिरस्कृत इति परिभूते। आह—अन्तर्व्युपचारादिति। परिभूतो ह्यन्तर्हितवद्भवति। मुख्यस्तु प्रयोगो यथा— 'लावण्यप्रसरतिरस्कृताङ्गलेखां' इति॥

**नैकशब्दः सुप्सुपेति समासात्॥ १२॥**

 'अरण्यानीस्थानं फलनमितनैकद्रुममिदं[^282]' इत्यादिषु नैकशब्दो दृश्यते स च न[^283] सिध्यति। नञ्समासे[^284] 'नलोपो नञः' इति नलोपे 'तस्मान्नुडचि' इति नुडागमे सत्यनेकमिति रूपं स्यात्। निरनुबन्धस्य नशब्दस्य समासलक्षणं नास्ति। तत्कथं नैकशब्द इत्याह— सुप्सुपेति समासात्।

[^282]: "'इदं' क पुस्तके नास्ति"

[^283]: " 'न' ख- पुस्तके नास्ति"

[^284]: " 'गम्यादिषु' ख."

**मधुपिपासुप्रभृतीनां समासो गमिगाम्यादिषु[^284] पाठात्॥ १३॥**

 'मधुपिपासुमधुव्रतसेवितं मुकुलजालमजृम्भत वीरुधाम्' इत्यादिषु मधुपिपासुप्रभृतीनां समासो गमिगाम्यादिषु पिपासुप्रभृतीनां पाठात्। ' श्रितादिषु गमिगाम्यादीनाम्' इति द्वितीयासमासलक्षणं दर्शयति।

**त्रिवलीशब्दः सिद्धः संज्ञा चेत्॥ १४॥**

 त्रिवलीत्ययं शब्दः सिद्धो यदि संज्ञा। 'दिक्संख्ये संज्ञायाम्' इति संज्ञायामेव समासविधानात्।

**बिम्बाधर इति वृत्तौ मध्यमपदलोपिन्याम्॥ १५॥**

 'बिम्बाधरः पीयते' इति प्रयोगो दृश्यते। स च न युक्तः। अधरबिम्ब इति भवितव्यम्। 'उपमितं व्याघ्रादिभिः—'इति समासे सति। तत्कथं बिम्बाधर इत्याह—वृत्तौ मध्यमपदलोपिन्यां शाकपार्थिवादित्वात्समासे[^286]। मध्यमपदलोपिनि समासे सति बिम्बाकारोऽधरो बिम्बाधर इति। तेन बिम्बौष्ठशब्दोऽपि[^287] व्याख्यातः। अत्रापि पूर्ववद्वृत्तिः। शिष्टप्रयोगेषु[^288] चैष विधिः। तेन नातिप्रसङ्गः।

[^286]: "'समासे' क ख पुस्तकयोर्नास्ति"

[^287]: " 'अपि क-ग- पुस्तकयोर्नास्ति. "

[^288]: "'प्रयुक्तेषु' ग."

**आमूललोलादिषु वृत्तिर्विस्पष्टपटुवत्॥ १६॥**

 आमूललोलमामूलसरलमित्यादिषु[^289] वृत्तिर्विस्पष्टपटुवत्। मयूरव्यंसकादित्वात्। लोलमिव लोलम् आमूलं च तल्लोलं चेति।

[^289]: "'सरसं' क."

**न धान्यपष्ठादिषु षष्ठीसमासप्रतिषेधः। पूरणेनान्यतद्धितान्तत्वात्॥ १७॥**

 धान्यषष्ठं 'तान्युञ्छषष्ठाङ्कितसैकतानि' इत्यादिषु न षष्ठीसमासप्रसिषेधः। पूरणेन पूरणप्रत्ययान्तेनान्यतद्धितान्तत्वात्। षष्ठो भागः षष्ठ इति। 'पूरणाद्भागे तीयादन्' 'षष्ठाष्टमाभ्यां ञ च' इत्यन्विधानात्स प्राप्तः।

**पत्रपीतिमादिषु गुणवचनेन॥ १८॥**

 पत्रपीतिमा पत्रालीपिङ्गलिमा[^290] इत्यादिषु षष्ठीसमासप्रतिषेधो गुणवचनेन प्राप्तो बालिश्यात्तु[^291] न कृतः।

[^290]: " ' पक्ष्मालीपिङ्गलिम्ना' ग. "

[^291]: "'तु' क-ग-पुस्तकयोर्नास्ति."

**अवर्ज्यो बहुव्रीहिर्व्यधिकरणो जन्माद्युत्तरपदः॥ १९॥**

 अवर्ज्यो न वर्जनीयो व्यधिकरणो बहुव्रीहिः। जन्माद्युत्तरपदं यस्य स जन्माद्युत्तरपदः। यथा—'शास्त्रार्थजन्मा हि विवेकलाभः', 'कण्ठवृत्तयः[^292] प्राणाः' इति।

[^292]: "'कण्ठे वृत्तयः' ख."

**हस्ताग्राग्रहस्तादयो गुणगुणिनोर्भेदाभेदात्॥ २०॥**

 हस्ताग्रमग्रहस्तः पुष्पाग्रमग्रपुष्पमित्यादयः प्रयोगाः कथम्। आहिताग्न्यादिष्वपाठात्। पाठे वा तदनियमः स्यात्। आह[^293]—गुणगुणिनोर्भेदाभेदात्। तत्र[^294] भेदात् हस्ताग्रादयः। अभेदादग्रहस्तादयः।

[^293]: " 'अत आह' ख. "

[^294]: "'तत्र' ख पुस्तके नास्ति,"

**पूर्वनिपाते[^295]ऽपभ्रंशों रक्ष्यः॥ २१॥**

[^295]: "'पूर्वनिपातापभ्रंशो' कः 'लध्वक्षरपूर्वनिपातेऽपभ्रंशो वर्ज्यः' ग."

 काष्ठतृणं तृणकाष्ठमिति यदृच्छया पूर्वनिपातं कुर्वन्ति तत्रापभ्रंशो रक्ष्यो[^296] रक्षणीयः। अनित्यत्वज्ञापनं[^297] तु न सर्वविषयमिति।

[^296]: " 'वर्ज्यः' ग."

[^297]: " 'ज्ञापक' ख"

**निपातेनाप्यभिहिते कर्मणि न कर्मविभक्तिः। परिगणनस्य। प्रायिकत्वात्॥ २२॥**

 'अनभिहिते' इत्यत्र सूत्रे 'तिङ्ङ्कृतद्धितसमासैः' इति परिगणनं कृतं तस्य प्रायिकत्वान्निपातेनाप्यभिहिते कर्मणि न कर्मविभक्तिर्भवति। यथा— 'विषवृक्षोऽपि संवर्ध्य स्वयं छेत्तुमसांप्रतम्' इति। 'पण्डितं मूर्ख इति मन्यते '।

**शक्यमिति रूपं विलिङ्गवचनस्यापि कर्माभिधायां[^298] सामान्योप क्रमात्॥ २३॥**

[^298]: "'कर्माभिधानं ' क."

 शकेः[^299] 'शकिसहोश्च' इति कर्मणि यति कृते शक्यमिति रूपं भवति। विलिङ्गवचनस्यापि विरुद्धलिङ्गवचनस्यापि कर्माभिधायां कर्मवचने सामान्योपक्रमात् विशेषानपेक्षायामिति। यथा—

[^299]: "' शकेः' इति ख- पुस्तके पूर्वसूत्रे क्षिप्तम्."

**शक्यमोषधिपतेर्नवोदयाः कर्णपूररचनाकृते तव।  
अप्रगल्भयवसूचिकोमलाश्छेत्तुमग्रनखसंपुटैः कराः॥'**

 अत्र भाष्यकृद्वचनं लिङ्गम्। यथा—'शक्यं च श्वमांसादिभिरपि क्षुत्प्रतिहन्तुम्' इति। न चैकान्तिकः सामान्योपक्रमः। तेन[^300]—' शक्या भङ्क्तु झटिति[^301] बिसिनीकन्दवच्चन्द्रपादाः' इत्यपि भवति।

[^300]: "'तदाह' क. ख."

[^301]: "'झगिति' क"

**हानिवदाधिक्यमप्यङ्गानां विकारः॥ २४॥**

 'येनाङ्गविकारः' इत्यत्र सूत्रे यथाङ्गानां हानिस्तथाधिक्यमपि विकारः[^302]। यथा—'अक्ष्णा काणः' इति भवति तथा 'मुखेन त्रिलोचनः' इत्यपि भवति।

[^302]: "'विकाराय' क ."

**न कृमिकीटानामिति। एकवद्भावप्रसङ्गात्॥ २५॥**

 'आयुषः कृमिकीटानामलंकरणमल्पता' इत्यत्र कृमिकीटानामिति प्रयोगो न युक्तः। 'क्षुद्रजन्तवः' इत्येकवद्भावप्रसङ्गात्। न च मध्यमपदलोपी समासो युक्तः। तस्यासर्वविषयत्वात्।

**न[^303], खरोष्ट्रौ। उष्ट्रखरमिति पाठात्॥ २६॥**

[^303]: "ख- पुस्तकेऽस्याग्रिमस्य च सूत्रस्य विपर्ययः."

 'खरोष्ट्रो वाहनं[^304] येषाम्' इत्यत्र खरोष्ट्राविति प्रयोगो[^305] न युक्तः। गवाश्वप्रभृतिषूष्ष्ट्रखरमिति पाठात्।

[^304]: "'वृषभं चानयेति' ग. "

[^305]: "'पाठो' ख."

**आसेत्यसतेः॥ २७॥**

 'लावण्यमुत्पाद्य इवास यत्नः' इत्यत्रासेत्यसतेर्धातोः 'अस गतिदीत्यादानेषु इत्यस्य प्रयोगः, नास्तेः भूभावविधानात्।

**युध्येदिति युधः क्यचि॥ २८॥**

 'यो भर्तृपिण्डस्य कृते न युध्येत्' इति प्रयोगः स चायुक्तः। युधेरात्मने[^306]पदित्वात्। तत्कथं[^307] युध्येदित्याह—युधः क्यचि। युधमात्मन इ[^308]च्छेद्युध्येदिति[^309]।

[^306]: " 'युध्यते' क ख "

[^307]: "'तत्' ख- पुस्तके नास्ति."

[^308]: " 'इच्छति' क-ख. "

[^309]: " 'युध्येदिति' क ख पुस्तकयोर्नास्ति. "

**विरलायमानादिषु क्यङ् निरूप्यः॥ २९॥**

 'विरलायमाने मलयमारुते' इत्यादिषु क्यङ् निरूप्यः। भृशादिषु पाठात्[^310]। नापि क्यष्। लोहितादिष्वपाठात्।

[^310]: "'अपाठात् ' क ख"

**अहेतौ हन्तेर्णिच्। चुरादिपाठात्[^311]॥ ३०॥**

[^311]: "'चुरादिषु' क"

 'घातयित्वा दशास्यम्' इत्यत्राहेतौ णिच दृश्यते स कथमित्याह[^312]—चुरादिपाठात्। चुरादिषु " चट स्फुटभेदे' 'घट संघाते' हन्त्यर्थाश्च' इति पाठात्।

[^312]: "' इत्याह' ग-पुस्तके नास्ति."

**अनुचरीति चरेष्टित्वात्॥ ३१॥**

 ' अनुचरी प्रियतमा मदालसा' इत्यत्रानुचरीति न युक्तः। ईकारलक्षणाभावात्। तत्कथम्[^313]। आह—चरेष्टित्वात्। पचादिषु चरडिति पठ्यते।[^314]

[^313]: "तत्कथम्' क-पुस्तके नास्ति. "

[^314]: " 'पाठात् ' ख."

**केसरालमित्यलतेरणि॥ ३२॥**

 'केसरालं शिलीन्ध्रं' इत्यत्र केसरालमिति कथम्। आह—अलतेरणि। 'अलं भूषणपर्याप्तिवारणेषु' इत्यस्माद्धातोः[^315] केसरशब्दे कर्मण्युपपदे 'कर्मण्यण्' इत्यनेनाणि सति केसरालमिति सिध्यति।[^316]

[^315]: "' इत्यस्मात्पर्याप्त्यर्थं केसरशब्दे' क. "

[^316]: " 'सिध्यति' ख- पुस्तके नास्ति."

**पत्रलमिति लातेः के॥ ३३॥**

 'पत्रलं वनमिदं विराजते' इत्यत्र पत्रलमिति कथम्। आह—लातेः 'ला आदाने' इत्येतस्माद्धातोरादानार्थात्[^317] पत्रशब्दे कर्मण्युपपदे 'आतोऽनुपसर्गे कः' इति कप्रत्यये सतीति।

[^317]: "ग. पुस्तकमेतावत्पर्यन्तमस्ति "

**महीध्रादयो मूलविभुजादिदर्शनात्॥ ३४॥**

 महीध्रधरणीध्रा[^318]दयः शब्दा मूलविभुजादिदर्शनात्कप्रत्यये सतीति। महीं धरतीति महीध्र इति। एवमादयोऽन्येऽपि द्रष्टव्याः॥

[^318]: " 'धरणीध्रा इत्यादयः' क. "

**ब्रह्मादिषु हन्तेर्नियमादरिहाद्यसिद्धिः॥ ३५॥**

 ब्रह्मादिषूपपदेषु हन्तेः किन्विधौ 'ब्रह्मभ्रूणवृत्रेषु' इत्यत्रारिहा रिपुहा इत्येवमादीनामसिद्धिः। नियमात्। ' ब्रह्मादिष्वेव हन्तेरेव, क्विबेव, भूतकाल एवेति चतुर्विधश्चात्र नियमः' इति नियमान्यतरविषयो निरूप्यः।

**ब्रह्मविदादयः कृदन्तवृत्त्या[^319]॥ ३६॥**

[^319]: " 'कृदन्तस्य' क. "

 ब्रह्मविद्वत्रभिदित्यादयः प्रयोगा[^320] न युक्ताः। ' ब्रह्मभ्रूण[^321]-' इत्यादिषु ' हन्तेरेव' इति नियमात्। आह— कृदन्तवृत्त्या। वेत्तीति वित्। भिनत्तीति भित्। 'क्विप् च' इति क्विप्। ततः कृदन्तैर्विदादिभिः सह ब्रह्मादीनां षष्ठीसमास इति।

[^320]: "'शब्दप्रयोगाः ' क "

[^321]: "' ब्रह्मादिषु हन्तेरत्र नियमात् ख. "

**तैर्महीधरादयो व्याख्याताः॥ ३७॥**

 तैर्विदादिभिर्महीधरादयो व्याख्याताः। धरतीति धरः। मह्या धरो महीधरः। एवं गङ्गाधरादयो व्याख्याताः।

**भिदुरादयः कर्मकर्तरि कर्तरि च॥ ३८॥**

 भिदुरं काष्ठम्। भिदुरं[^322] तमः। ' तिमिरभिदुरं व्योम्नः शृङ्गं—' इति। छिदुरातपो दिवसः। मत्सरच्छिदुरं प्रेम। भङ्गुरा प्रीतिः। ' मातङ्गं मानभङगुरम्' इत्यादयो हि प्रयोगा दृश्यन्ते। कथमित्याह—ते[^323] कर्मकर्तरि कर्तरि च भवन्ति[^324]। 'कर्मकर्तरि चायमिष्यते' इत्यत्र हि चकारः कर्तरि चेत्यस्य समुच्चयार्थः।

[^322]: " 'मिदुरं तमः ' क. पुस्तके नास्ति."

[^323]: "'ते' क पुस्तके नास्ति. "

[^324]: "'भवन्ति' क पुस्तके नास्ति."

**गुणविस्तरादयश्चिन्त्याः॥ ३९॥**

 गुणविस्तरः व्याक्षेपविस्तरः[^325] इत्यादयः प्रयोगाश्चिन्त्याः। ' प्रथने वावशब्दे' इति घञ्प्रसङ्गात्।

[^325]: " 'व्याक्षेपः ' ख."

**अवतरावचायशब्दयोर्दीर्घह्रस्वत्वव्यत्यासो बालानाम्॥ ४०॥**

 अवतरशब्दस्यावचायशब्दस्य च दीर्घत्वह्रस्वत्वयोर्व्यत्यासो बालानां बालिशानां प्रयोगेष्विति। ते ह्यवतरणमवतार[^326] इति प्रयुञ्जते। मारुतावतार इति। स युक्तः। भावे तरतेरविधानात्[^327]। अवचयनमवचय[^328] इति प्रयुञ्जते। पुष्पावचय इति अत्र[^329] 'हस्तादाने चेरस्तेये' इति घञप्राप्त इति

[^326]: "'ह्यवतर अवतारः ' क "

[^327]: "'रल्विधानात्' क."

[^328]: "'अवचायमवचयः' ख."

[^329]: "'अत्र' क-पुस्तके नास्ति"

**शोभेतिनिपातनात्॥ ४१॥**

 शोभेत्ययं शब्दः साधुः निपातनात्। 'शुभशुम्भ शोभार्थौ' इति शुभेर्भिदादेराकृतिगणत्वादङ्[^330] सिद्ध एव। गुणप्रतिषेधाभावस्तु निपात्यत इति। शोभार्थावित्यत्रैकदेशे किं शोभा, आहोखिच्छोभ इति विशेषावग- तिराचार्यपरम्परोपदे[^331]शादिति।

[^330]: "'दङः सिद्धत्वादेव' ख."

[^331]: " 'पारम्पर्योपदेशात्' क."

**अविधौ गुरोः स्त्रियां बहुलं विवक्षा॥ ४२॥**

 अविधावविधाने 'गुरोश्च हलः ' इति स्त्रियां बहुलं विवक्षा। क्वचिद्विवक्षा, क्वचिदविवक्षा, क्वचिदुभयमिति। विवक्षा यथा—ईहा लज्जेति। अविवक्षा यथा— आतङ्क इति। विवक्षाविवक्षे यथा— बाधा बाधः, ऊहा ऊहः, व्रीडा व्रीडः, इति।

**व्यवसितादिषु क्तः[^332] कर्तरि चकारात्॥ ४३॥**

[^332]: " 'कर्तरि कः' ख."

 व्यवसितः प्रतिपन्न इत्यादिषु भावकर्मविहितोऽपि क्तः कर्तरि। गत्यादिसूत्रे चकारस्यानुक्तसमुच्चयार्थत्वात्। भावकर्मानुकर्षणार्थत्वं चकारस्येति चेत्, आवृत्तिः[^333] कर्तव्या।

[^333]: "'तदावृत्तिः' ख. "

**आहेति भूतेऽन्यलडन्तभ्रमाद्[^334] बुवो लटि॥ ४४॥**

[^334]: "णलन्त' क."

 'ब्रुवः पञ्चानां—' इत्यादिना आहेति लट्युत्पादितः। स भूते

प्रयुक्तः। ' इत्याह भगवान्प्रभुः' इति। अन्यस्य भूतकालाभिधायिनो लडन्तस्य[^335] लिटि भ्रमात्। निपुणाश्चैवं[^336] प्रयुञ्जते—'आह स्म स्मितमधुमधुरा[^337]क्षरां गिरम्' इति। 'अनुकरोति भगवतो नारायणस्य' इत्यत्रापि मन्ये 'स्म 'शब्दः कविना प्रयुक्तो लेखकैस्तु प्रमादान्न[^338] लिखित इति।

[^335]: "'णलन्तस्य' क. "

[^336]: "'त्वेवं' ख. "

[^337]: "'मधुमज्जदक्षरां' क."

[^338]: " 'प्रमादात् ' क-पुस्तके नास्ति, "

**शवलादिभ्यः स्त्रियां टापोऽप्राप्तिः॥ ४५॥**

**'उपस्रोतःस्वस्थस्थितमहिषशृङ्गाग्र[^339]शबलाः  
स्रवन्तीनां जाताः प्रमुदितविहंगास्तटभुवः।"  
'भ्रमरोत्करकल्माषाः कुसुमानां समृद्धयः।**

[^339]: "'गोवर्ग' ख."

इत्यादिषु स्त्रियां टापोऽप्राप्तिः। 'अन्यतो ङीष्' इति ङीष्विधानात्। तेन[^340] शबली कल्माषीति भवति।

[^340]: "तेनेत्यादि भवतीत्यन्तं क पुस्तके नास्ति "

**प्राणिनि नीलेति चिन्त्यम्॥ ४६॥**

 'कुवलयदलनीला कोकिला बालचूते' इत्यादिषु नीलेति चिन्त्यम्। कोकिला नीलीति भवितव्यम्। नीलशब्दात् 'जानपद—' इत्यादि सूत्रेण 'प्राणिनि च ' इति ङीष्विधानात्।

**मनुष्यजातेर्विवक्षाविवक्षे॥ ४७॥**

 'इतो मनुष्यजातेः', 'ऊङुतः' इत्यत्र[^341] मनुष्यजातेर्विवक्षा अविवक्षा च लक्ष्यानुसारतः।

[^341]: "'इति इत्यत्र च विवक्षा अविवक्षा च' ख."

**'मन्दरस्य मदिराक्षि पार्श्वतो निम्ननाभि न भवन्ति निम्नगाः।  
वासु वासुकिवि[^342]कर्षणोद्भवा भामिनीह पदवी विभाव्यते॥**

[^342]: "'पाशवासुकि' क."

 अत्र मनुष्यजातेर्विवक्षायां 'इतो मनुष्यजातेः' इति ङीषि सति 'अम्बार्थनद्योर्हखः' इति संबुद्धौ[^343] ह्रखत्वं सिध्यति। नाभिशब्दात्पुनः इतश्च 'प्राण्यङ्गात् ' इतीकारे कृते[^344] निम्ननाभीकेति स्यात्।

[^343]: "'संबुद्धौ' ख- पुस्तके नास्ति."

[^344]: "'सति' क."

**'हृतोष्ठरा[^345]गैर्नयनोद बिन्दुभिर्निमद्मनाभेर्निपतद्भिरङ्कितम्।  
च्युतं रुषा भिन्नगतेरसंशयं शुकोदरश्याममिदं स्तनांशुकम्॥'**

[^345]: " 'वृत्तौष्ठ' ख."

 अत्र निमग्ननाभेरिति[^346] मनुष्यजातेरविवक्षेति ङीष् न कृतः। 'सुतनु जहिहि कोपं[^347]—'इत्यत्र मनुष्यजातेर्विवक्षेति[^348] सुतनुशब्दात् 'ऊङुतः'[^349] इत्यक्ङि सति ह्रस्वत्वे सुतन्विति[^350] सिध्यति। 'बरतनुरथवासौ नैव दृष्टा त्वया[^351] मे'। अत्र मनुष्यजातेरविवक्षेत्यूङ् न कृतः।

[^346]: "'निम्ननाभेः' ख."

[^347]: "'मानं' क."

[^348]: "'सुतनुशब्दान्मनुष्यजातेः' ख."

[^349]: "'ऊड- कृत ऊङि सति' ख. "

[^350]: "' पूर्ववत् ह्रस्वत्वे सुतनुशब्दः सिध्यति' ख. "

[^351]: "'प्रिया मे' ख. "

**ऊकारान्तादप्यूङ्प्रवृत्तेः॥ ४८॥**

 उत ऊङ् विहितः। ऊकारान्तादपि क्वचिद्भवति। आचार्यप्रवृत्तेः। कासौ प्रवृत्तिः। 'अप्राणिजातेश्वारज्ज्वादीनाम्' इति अलाबूः कर्कन्धूरित्युदाहरणम्। तेन ' सुभ्रु[^352] किं संभ्रमेण'। अत्र[^353] सुभ्रुशब्द ऊङि सिद्धो भवति। ऊङि त्वसति सुभ्रूरिति[^354] स्यात्।

[^352]: "'किं सुभ्रु' क."

[^353]: "'इत्यत्र सुभ्रुशब्दादू सिद्धो भवति' ख."

[^354]: "'हे सुभ्रू' ख."

**कार्तिकीय इति ठञ् दुर्धरः॥ ४९॥**

 'कार्तिकीयो नभस्वान्' इत्यत्र 'कालाट्ठञ्' इति ठञ् दुर्धरः। ठञ्भवनं[^355] दुःखेन ध्रियत इति।

[^355]: "'भवन्' क."

**शार्वरमिति च॥ ५०॥**

 'शार्वरं तमः' इत्यत्र च ' कालाट्ठञ् इति ठञ' दुर्धरः।

**शाश्वतमिति प्रयुक्तेः[^356]॥ ५१॥**

[^356]: " 'प्रयुक्तः ' क. "

 'शाश्वतं ज्योतिः' इत्यत्र शाश्वतमिति न सिध्यति। 'कालाट्ठञ्' इति ठञ्प्रसङ्गात्। 'येषां च विरोधः शाश्वतिकः' इति सूत्रकारस्यापि प्रयोगः। आह— प्रयुक्तेः। 'शाश्वते प्रतिषेधः' इति प्रयोगात् शाश्वतमिति भवति।

**राजवंश्यादयः साध्वर्थे ये[^357] भवन्ति॥ ५२॥**

[^357]: "'ये सति' ख."

 राजवंश्याः सूर्यवंश्या इत्यादयः[^358] शब्दाः 'तत्र साधुः' इत्यनेन साध्वर्थे ये \[ यति\] प्रत्यये सति साधवो भवन्ति। भवार्थे पुनर्दिगादिपाठेऽपि वंशशब्दस्य[^359] वंशशब्दान्तान्न यत्प्रत्ययः। तदन्तविधेः प्रतिषेधात्।

[^358]: "' इत्यादयः साधावर्थे यो यस्तत्र साधुरिति तस्मिन्सति भवन्तीति' क. "

[^359]: " 'वंशशब्दस्य' ख- पुस्तके नास्ति."

**दारवशब्दो दुष्प्रयुक्तः॥ ५३॥**

 'दारवं पात्रम्' इति[^360] दारवशब्दो दुष्प्रयुक्तः। 'नित्यं वृद्धशरादिभ्यः' इति मयटा भवितव्यम्। ननु विकारावयवयोरर्थयोर्मयड् विधीयते। अत्र तु दारुण इदमिति विवक्षायां दारवमिति भविष्यति। नैवमपि स्यात्। 'वृद्धाच्छः' इति च्छविधानात्।

[^360]: "' इत्यादिषु' ख."

**मुग्धिमादिष्विमनिज् मृग्यः॥ ५४॥**

 मुग्धिमाप्रौढिमेत्यादिषु इमनिज् मृग्यः अन्वेषणीय इति।

**औपम्यादयश्चातुर्वर्ण्यवत्॥ ५५॥**

 औपम्यं सांनिध्यमित्यादयश्चातुर्वर्ण्यवत्[^361] 'गुणवचन—'इत्यत्र 'चातुवर्ण्यादीनां \[ स्वार्थे \] उपसंख्यानम्' इति वार्तिकात्स्वार्थिकष्यञन्ताः।

[^361]: "'चातुर्वर्ण्यवत्स्वार्थिकः यञ् स्यात् ' क."

**ष्यञः षित्करणादीकारो बहुलम्॥ ५६॥**

 'गुणवचनब्रह्मणादिभ्यः[^362]' इति यः ष्यञ् तस्य षित्करणादीकारो भवति। स[^363] बहुलम्। ब्राह्मण्यमित्यादिषु न भवति।

[^362]: " 'गुणवचने' ख."

[^363]: " 'स' क पुस्तके नास्ति."

**सामग्र्यमित्यादिषु[^364] विकल्पेन[^365]॥ ५७॥**

[^364]: "क-पुस्तके सामय्यमित्यादिसूत्रं पूर्वसूत्रवृत्तावन्तर्भावितम्"

[^365]: " 'विकल्पितः ' क "

सामग्र्यं सामग्री। वैदग्ध्यं वैदग्धीति।

**धन्वीति[^254] व्रीह्यादिषु पाठात्॥ ५८॥**

 व्रीह्यादिषु धन्वशब्दस्य[^367] पाठात् धन्वीति इनौ सति सिद्धो भवति।

[^367]: "'धन्वन्' ख."

**चतुरस्रशोभीति णिनौ॥ ५९॥**

 'बभूव तस्याश्चतुरस्रशोभि वपुर्विभक्तं यवयौवनेन' इत्यत्र 'चतुरस्रशोभीति न युक्तम्[^368]। व्रीह्मादिषु शोभाशब्दस्य पाठेऽपि इनिरत्र न सिध्यति। ग्रहणवता प्रातिपदिकेन[^369] तदन्तविधिप्रतिषेधात्। भवतु वा तदन्तविधिः। कर्मधारयान्मत्वर्थीयानुपपत्तिः। लघुत्वात्प्रक्रमस्येति बहुव्रीहिणैव भवितव्यम्[^370]। तत्कथमिति मत्वर्थीयस्याप्राप्तौ चतुरस्रशोभीति-

[^368]: "'युक्तः। व्रीह्यादौ शोभाशब्दपाठेऽपि क."

[^369]: " 'प्रातिपदिकेनेति' क"

[^370]: "'भवितव्यमिति मत्वर्थीयस्याप्राप्तिः। तत्कथं चतुरस्र' क."

प्रयोगः। आह—णिनौ। चतुरस्रं शोभत इति ताच्छीलिके णिनावयं प्रयोगः। अथ 'अनुमेयशोभि' इति कथम्। नात्र पूर्ववद्वृत्तिः[^371] शक्या कर्तुमिति शुभेः साधुकारिण्यावश्यके वा णिनिं कृत्वा तदन्तादभावप्रत्यये[^372] पश्चाद्बहुव्रीहिः कर्तव्यः। अनुमेयं शोभित्वं यस्येति। भावप्रत्ययस्तु गतार्थत्वान्न प्रयुक्तः[^373]। यथा ' निराकुलं[^374] तिष्ठति, ' 'सधीरमुवाच' इति।

[^371]: " 'पूर्ववत्कृदवृत्तिः ' ख."

[^372]: " ' तदन्ताच्च भावप्रत्ययः' ख."

[^373]: "'युक्तः' क."

[^374]: "'निराकुलः ' ख. "

**कञ्चुकीया इति क्यचि॥ ६०॥**

 'जीवन्ति राजमहिषीमनु कञ्चुकीयाः' इति कथम्। मत्वर्थीयस्य च्छप्रत्ययस्याभावात्। आह[^375]—क्यचि। क्यचि प्रत्यये सति कञ्चुकीया इति भवति। कञ्चुकमात्मन इच्छन्ति कक्षुकीयाः।

[^375]: "'अत आह' ख. "

**बौद्धप्रतियोग्यपेक्षायामप्यातिशायनिकाः॥ ६१॥**

 बौद्धस्य प्रतियोगिनोऽपेक्षायामण्यातिशायनिका स्तरबादयो भवन्ति। 'घनतरं[^376] तमः' 'बहुलतरं[^377] प्रेम' इति।

[^376]: " ' बहुतरं' क."

[^377]: "'वाशिल' ख. "

**कौशिलादय इलचि वणलोपात्॥ ६२॥**

 कौशिलवासिल[^377] इत्यादयः कथम्[^379]। आह—कौशिकवासिष्ठादिभ्यः शब्देभ्यो नीतावनुकम्पायां वा[^380] 'घनिलचौ च' इति इलचि कृते 'ठाजादावूर्ध्वं द्वितीयादचः' इति वर्णलोपात्सिध्यन्ति[^381]।

[^379]: " 'कथं कौशिकवशिष्टादिभ्यो' ख."

[^380]: " 'वा' ख पुस्तके नास्ति"

[^381]: "' सिध्यतीति' क. "

**मौक्तिकमिति विनयादिपाठात्[^382]॥ ६३॥**

[^382]: "'योगात् ' ख."

 मुक्तैव[^383] मौक्तिकमिति चिनयादिपाठाद्रष्टव्यम्। स्वार्थिकाश्च[^384] प्रकृतितो लिङ्गवचनान्यतिवर्तन्त इति नपुंसकत्वम्।

[^383]: " 'मुक्त्वैव' क-पुस्तके नास्ति."

[^384]: "ख- पुस्तके 'स्वार्थिकाश्च- वर्तन्ते' इति सूत्रत्वेन गणितम्"

**प्रातिभादयः[^385] प्रज्ञादिषु॥ ६४॥**

[^385]: " 'प्रतिभादयः क."

 प्रातिभादयः[^386] शब्दाः प्रज्ञादिषु द्रष्टव्याः। प्रतिभा विकृतिद्विता-

[^386]: "'प्रतिभादयः' क."

दिभ्यः शब्देभ्यः प्रज्ञादिपाठादेणि[^387] स्वार्थिके कृते प्रातिभं वैकृतं द्वैतमित्यादयः प्रयोगाः सिध्यन्तीति।

[^387]: " 'अपि' ख."

**न सरजसमित्यनव्ययीभावे॥ ६५॥**

 'मधु सरजसं मध्येपद्मं पिबन्ति शिलीमुखाः' इत्यादिषु सरजसमिति न युक्तः प्रयोगः[^388] अनव्ययीभावे। अव्ययीभाव एव सरजसशब्दस्येष्टत्वात्।

[^388]: "'पाठः' क."

**न धृतधनुषीत्यसंज्ञायाम्॥ ६६॥**

 'घृतधनुषि शौर्यशालिनि' इत्यत्र धृतधनुषीत्यसंज्ञायं न युक्तः प्रयोगः[^389]। 'धनुषश्च' इत्यनङ्विधानात्। संज्ञायां ह्यनङ्[^390] विकल्पितः 'वा संज्ञायाम्' इति।

[^389]: "कल्पो' क- पुस्तके नास्ति."

[^390]: " 'ह्यनाद्विकल्पो' क"

**दुर्गन्धिपद[^391] इद्दुर्लभः॥ ६७॥**

[^391]: " 'दुर्गन्धीति दुर्लभः ' ख. "

 'दुर्गन्धिः कायः' इत्यादिषु[^392] दुर्गन्धिपदे इत्समासान्तो दुर्लभः। उत्पूत्यादिषु दुःशब्दस्यापाठात्।

[^392]: "'इत्यादिषु समासान्तो' ख."

**सुदत्यादयः प्रतिविधेयाः॥ ६८॥**

 'सा दक्षरोषात्सुदति ससर्ज 'इति, 'शिखरदति पतति रशना' इत्यादिषु सुदत्यादयः शब्दाः[^393] प्रतिविधेयाः। दत्रादेशल[^394]क्षणाभावात्। तत्र[^395] प्रतिविधानम्—“अग्रान्त—'आदिसूत्रे[^396] चकारस्यानुक्तसमुच्चयार्थत्वात्सुदत्यादिषु दत्रादेशः " इत्येके। अन्ये तु वर्णयन्ति—सुदत्यादयः स्त्र्यभिधायिनो योगरूढिशब्दाः। तेषु 'स्त्रियां संज्ञायाम्' इति दत्रादेशो विकल्पेन सिद्ध एवेति।

[^393]: "'शब्दाः 'क-पुस्तके नास्ति."

[^394]: "'आदेश' ख."

[^395]: "'तच्च' क,"

[^396]: " 'सूत्रेण' ख."

**क्षतदृढोरस इति न कप्। तदन्तविधिप्रतिषेधात्॥ ६९॥**

 'प्लवंगनखकोटिभिः क्षतदृढोरसो राक्षसाः[^397]' इत्यत्र दृढोरःशब्दात् 'उरःप्रभृतिभ्यः कप्[^398]' इति कप् न कृतः। ग्रहणवता प्रतिपदिकेन[^399] तदन्तविधेः प्रतिषेधात्। वाक्यं त्वेवं कर्तव्यम् — क्षतं दृढोरो येषामिति।

[^397]: "'राक्षसः इत्यत्र दृढोरस इति 'उरःप्रभृतिभ्यः' क."

[^398]: " 'कप् न कृतः ' ख."

[^399]: " 'प्रातिपदिकेनेति तदन्तविधिः' क."

**अवैहीति वृद्धिरवद्या॥ ७०॥**

 अवैहीत्यत्र[^400] वृद्धिरवद्या। गुण एव युक्त इति।

[^400]: "'अवेहि इति वृद्धिरवद्या गुण एवात्र' ख."

**अपाङ्गनेत्रेति लुगलभ्यः॥ ७१॥**

 अपाङ्के नेत्रे यस्याः सेयमपाङ्गनेत्रेत्यत्र लुगलभ्यः। 'अमूर्धमस्तकात्वाङ्गादकामे' इति सप्तम्या अलुग्विधानात्।

**नेष्टाः श्लिष्टप्रियादयः। पुंवद्भावप्रतिषेधात्॥ ७२॥**

 श्लिष्टप्रियः वृद्धकान्तः इत्यादयो नेष्टाः। 'स्त्रियाः पुंवत् -' इति पुंवद्भावस्य प्रियादिषु निषेधात्।

**दृढभक्तिरसौ[^401] सर्वत्रेति॥ ७३॥**

[^401]: "'दृढभक्तिरिति' ख."

 'दृढभक्तिरसौ[^402] ज्येष्ठे।' अत्र पूर्वपदस्य 'स्त्रियाम्'[^403] इत्यविवक्षितत्वात्।

[^402]: " 'दृढभक्तिरसौ ज्येष्ठे' क-पुस्तके नास्ति"

[^403]: "'अस्त्रियां विवक्षितत्वात्' क."

**जलजम्बु[^404]लतादयो ह्रखविधेः॥ ७४॥**

[^404]: " 'जल' पुस्तके नास्ति."

 'जलजम्बुलताविलाः स्रवन्त्यः' ' अग्रे कर्कन्धुग्रहणम्' इत्यादिषु कथं जलजम्बुलतादयः प्रयोगाः[^405]। आह—ह्रखविधेः। 'इको ह्रस्वोऽड्योगालवस्य' इति ह्रस्वविधानात्।

[^405]: " 'प्रयोगाः ' क-पुस्तके नास्ति. "

**तिलकादयोऽजिरादिषु॥ ७५॥**

 तिलकादयः शब्दा अजिरादिषु द्रष्टव्याः। अन्यथा तिलकवती कनकबतीत्यादिषु मतुपि 'मतौ बह्वचो[^406]ऽनजिरादीनाम्' इति दीर्घत्वं स्यात्। केचित्तु वर्णयन्ति—' नद्यां मतुप्' इति यो मतुप् तत्रायं विधिः। तेषां मतेनामरवती[^407]त्यादीनामसिद्धिः।

[^406]: " 'बह्वचो' ख."

[^407]: " 'नामरावतीत्यस्यापि सिद्धिः क. "

**निशम्यनिशमय्यशब्दौ प्रकृतिभेदात्॥ ७६॥**

 निशम्यनिशमय्येत्येतौ शब्दौ श्रुत्वेत्येतस्मिन्नर्थे। शमेः[^408] 'ल्यपि लघुपूर्वात्' इत्ययादेशे सति निशमय्येति भवितव्यम्, न निशम्येति। आह—प्रकृतिभेदात्। 'शमेर्दैवादिकस्य[^409] निशम्येति रूपम्। 'शमो दर्शने' इति चुरादौ णिचि मित्संज्ञकस्य निशमय्येति रूपम्।

[^408]: " 'अत्र शमेपि' क."

[^409]: " 'शमादेः शमो' क."

**संयम्यनियम्यशब्दावणिजन्तत्वात्॥७७॥**

 कथं संयम्यनियम्येति[^410]। 'ल्यपि लघुपूर्वात्' इति णेरयादेशेन भवितव्यम्। आह—अणिजन्तत्वात्। धातोर्णिच् न[^411]कृतः। गतार्थत्वात्। यथा—'वाचं नियच्छति' इति। णिजर्थानवगतौ तु णिच्[^412] प्रयुज्यत एव। यथा—'संयम यितुमारब्धः' इति।

[^410]: " 'नियम्यशब्दौ ' क. "

[^411]: " 'तु न' क."

[^412]: " 'निच्' ख."

**प्रपीयेति पीङः॥७८॥**

 प्रपीयेत्ययं[^48] शब्दः 'पीङ्पाने' इत्येतस्य। पिबतेर्हि[^414]'न ल्यपि ' 'पीङ् इतीत्व[^415]प्रतिषेधात्पपायेति भवति[^416]।

[^414]: "'हि' ख- पुस्तके नास्ति,"

[^415]: "' इति ह्रस्व प्रति' ख"

[^416]: " 'भवितव्यम्' ख."

**दूरयतीति बहुलग्रहणात्॥७९॥**

 'दूरयत्यवनते विवस्वति' इत्यत्र दूरयतीति कथम्। णाविष्ठवद्भावे 'स्थूलदूर इत्यादिना गुणलोपयोः कृतयोर्दवयतीति भवितव्यम्। आह—बहुलग्रहणात्। 'प्रातिपदिकाद्धात्वर्थे बहुलमिष्ठवच्च' इत्यत्र[^417] बहुलग्रहणात् 'स्थूलदूर' आदिसूत्रेण यद्विहितं तन्न भविष्यतीति।

[^417]: "'अत्र' ख - पुस्तके नास्ति"

**गच्छतीप्रभृतिष्व[^418]निषेध्यो नुम्॥८०॥**

[^418]: " 'प्रभृतिभ्यो' ख."

 'हरति[^419] हि वनराजिर्गच्छती श्यामभावम्' इत्यादिषु गच्छतीप्रभृतिषु[^420] शब्देषु 'श्यप्श्यनोर्नित्यम्' इति नुमनिषेध्यो निषेदुमशक्यः।

[^419]: "'हरति वचनराजि' क."

[^420]: "'प्रभृतिशब्देषु' क."

**मित्रेण गोप्त्रेति पुंवद्भावात्॥८१॥**

 'मित्रेण गोप्त्रा' इति कथम्। गोप्तृणा भवितव्यम्। 'इकोऽचि विभक्तौ' इति नुम्विधानात्। आह—पुंवद्भावात्। 'तृतीयादिषु भाषितपुंस्कं पुंवद्भालवस्य' इति पुंवद्भावेन गोप्त्रेति भवति।

**वेत्स्यसीति[^421] पदभङ्गात्॥८२॥**

[^421]: "'वेत्स्यतीति' क."

 'पतितं वेत्स्यसि क्षितौ' इत्यत्र वेत्स्यसीति न सिध्यति। इट्प्रसङ्गात्। आह[^422]—पदभङ्गात् सिध्यति। वेत्स्यसीति पदं भज्यते वेत्सि—

[^422]: " 'अत आह' ख."

असि[^423]। असीत्ययं निपात[^424]स्त्वमित्यस्मिन्नर्थे। क्वचिद्वाक्यालंकारे प्रयुज्यते। यथा—'पार्थिव[^425] त्वमसि सत्यमभ्यधाः' इति।

[^423]: "'असि' ख- पुस्तके नास्ति"

[^424]: "'नित्यनिपातः। त्वमित्येतस्मिन्नर्थे' क."

[^425]: " 'पा र्थिवः' ख. "

**कामयानशब्दः सिद्धोऽनादिश्चेत्॥८३॥**

 कामयानशब्दः सिद्धः[^426] 'आगमानुशासनमनित्यम्' इति मुक्यकृते[^427] यद्यनादिः स्यात्[^428]।

[^426]: "'सिद्धः ' ख पुस्तके नास्ति"

[^427]: "'युक्यकृते' ख"

[^428]: "' स्यादिति' क."

**सौहृददौर्हृदशब्दावणि हृद्भावात्॥८४॥**

 सुहृदयदुर्हृदयशब्दाभ्यां युवादिपाठादणि कृते हृदयस्य हृद्भावः। आदिवृद्धौ सौहृददौर्हृदशब्दौ भवतः[^429]। सुहृदुर्हृच्छब्दाभ्यां युवादिपाठादेचाणि कृते 'हृद्भगसिन्धवन्ते—' इति हृदन्तस्य तद्धितेऽणि[^430] कृते सत्युभयपदवृद्धौ सत्यां सौहार्दं दौहार्दमिति भवति।

[^429]: " 'भवत इति' क."

[^430]: "'ऽणीत्युभयपद' क."

**विरम इति निपातनात्॥८५॥**

 रमेरनुदात्तोपदेशत्वात् 'नोदात्तोपदेशस्य' इत्यादिना वृद्धिप्रतिषेधस्याभावात्कथं विरम इति। आह—निपातनात्। निपातनं तु 'यम उपरमे' इत्यत्रोपरम[^431] इति। अतत्रं चोपसर्ग इति।

[^431]: " ' इत्यत्र चोपसर्ग इति' क."

**उपर्यादिषु सामीप्ये[^432] द्विरुक्तेषु द्वितीया॥८६॥**

[^432]: " 'सामीप्येषु' ख."

 उपर्यादिषु शब्देषु सामीप्ये द्विरुक्तेषु 'उपर्यध्यधसः सामीप्ये' इत्यनेन 'उपर्यादिषु त्रिषु[^433]। द्वितीयाम्रेडितान्तेषु' इति द्वितीया। वीप्सायां तु द्विरुक्तेषु षष्ठयेव भवति। 'उपर्युपरि बुद्धीनां चरन्तीश्वरबुद्धयः'।

[^433]: "'त्रिषु' क-पुस्तके नास्ति"

**मन्दमन्दमित्यप्रकारार्थत्वे[^434]॥८७॥**

[^434]: " ' इत्यत्र प्रकारार्थत्वे' ख. "

 'मन्दं मन्दं नुदति[^435] पवनः' इत्यत्र मन्दमन्दमित्यप्रकारार्थे भवति। प्रकारार्थत्वे तु 'प्रकारे गुणवचनस्य' इति द्विर्वचने कृते कर्मधारयद्भावे मन्दमन्दमिति प्रयोगः। मन्दमन्दमित्यत्र तु[^436] 'नित्यवीप्सयोः' इति

[^435]: "'तुदति' ख."

[^436]: "'तु' ख पुस्तके नास्ति."

द्विर्वचनम्। अनेकभागात्मकस्य नुदेर्यदा[^437] सर्वे भागा मन्दत्वेन व्याप्तुमिष्टा भवन्ति तदा वीप्सेति।

[^437]: "तुदेः ख"

**न निद्रद्रुगिति[^438]। भष्भावप्राप्तेः॥८८॥**

[^438]: "'धुगित' क"

 'निद्राद्रुक्का[^439]द्रवेयच्छबिरुपरिलसद्धर्धरो वारिवाहः' इत्यत्र निद्रादुगिति[^814] न युक्तः। 'एकाचो बशो भष्—'इति भष्भावप्राप्तेः। अनुप्रासप्रियैस्त्वपभ्रंशः[^440] कृतः।

[^439]: "'ध्रुक्' क."

[^440]: "त्वयमपभ्रंशः' क."

[^814]: #

**निष्यन्द इति षत्वं चिन्त्यम्॥८९॥**

 नह्यत्र षत्वलक्षणमस्ति। कस्कादिपाठोऽप्यस्य न[^441] निश्चितः।

[^441]: " 'न' क· पुस्तके नास्ति "

**नाङ्गुलिसङ्ग इति मूर्धन्यविधेः॥९०॥**

'म्लायन्त्यङ्गलिसङ्गेऽपि कोमलाः कुसुमस्रजः' इत्यत्राङ्गुलिसङ्ग इति न युक्तः। 'समासेऽङ्गुलेः सङ्गः' इति मूर्धन्यविधानात्।

**तेनावन्तिसेनादयः प्रत्युक्ताः॥९१॥**

 तेनाङ्गुलिसङ्ग इत्यनेनावन्तिसेन[^442] इन्दुसेन एवमादयः शब्दाः प्रत्युक्ताः प्रत्याख्याताः[^443]। सुषामादिषु[^444] 'एति संज्ञायामगात्' इति मूर्धन्यविधानात्।

[^442]: " 'अवन्तिसेना इत्येवमादयः ' ख."

[^443]: "'प्रत्याख्याताः ' क-पुस्तके नास्ति"

[^444]: "सुषमादिष्विति संज्ञायां मूर्धन्य' ख."

**नेन्द्रवाहने[^445] णत्वम्। आहितत्वस्याविवक्षितत्वात्॥९२॥**

[^445]: " 'इन्द्रवाहनशब्दे' क."

 'कुथेन नागेन्द्रमिवेन्द्रवाहनम्' इत्यत्रेन्द्रवाहनशब्दे 'वाहनमाहितात्' इति णत्वं न भवति। आहितत्वस्याविवक्षितत्वात्। स्वस्वामिभावमात्रं ह्यत्र[^446] विवक्षितम्। तेन सिद्धमिन्द्रवाहनमिति॥

[^446]: "'ह्यत्र' ख पुस्तके नास्ति"

**सदसन्तो मया शब्दा विधिनाल्पेन[^447] दर्शिताः।  
अनयैव दिशा कार्यं शेषाणा[^448]मप्यवेक्षणम्॥**

[^447]: "' विविच्याल्पे न ख."

[^448]: "'दोषाणां ' क."

इति काव्यालंकारसूत्रवृत्तौ प्रायोगिके पञ्चमेऽधिकरणे द्वितीयोऽध्यायः

शब्दशुद्धिः।

**समाप्तं चेदं प्रायोगिकं पञ्चममधिकरणम्।**

<MISSING_FIG href="../books_images/U-IMG-1730087894h8.png"/>

**ग्रन्थश्च समाप्तः।**

\]