+++
title = "वृत्तमालास्तुतिः"
author = "स्थविरज्ञानश्रीमित्रः"
domain = "वेदाङ्गानि"
sub-domain = "छन्दांसि"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2964"
source_url = "https://www.ebharatisampat.in/readbook3.php?bookid=ODA4ODM1MjY4MjM1NDgy&pageno=MjI0MjQyNjk5NTk="

+++
[[वृत्तमालास्तुतिः	Source: [EB](https://www.ebharatisampat.in/readbook3.php?bookid=ODA4ODM1MjY4MjM1NDgy&pageno=MjI0MjQyNjk5NTk=)]]

\[













॥ वृत्तमालास्तुतिः ॥  
वृत्तं सममर्धसमं विषमं चेत्यामनन्ति वागीशः ।  
त्रिविधं परार्थविधये समासतो व्यासतोऽनन्तम् ॥ १ ॥

प्रतिनियताकृतिरूढं वरमुनिभिर्यत्र नाम संगीतम् ।  
छन्दः पदं च परमं स्फुरति यथाविविधविन्यासैः ॥ २ ॥

प्रतिरूपदर्शनादपि शक्याः सकलक्रमेण गुरुलघवः ।  
विगणयितुं धीमद्भिः किमपरमत्रानुयोगेन ॥ ३ ॥

प्रभवतु विभ्रमहतये विचिन्त्यमानं तदादराद्भवताम् ।  
सुकृतिमुखाभिजनानां वाचां निजमेकमाभरणम् ॥ ४ ॥

॥ प्रस्तावना ॥  
धी-गी\[ः\]- ।  
\<श्री-\>णाम् ॥ ५ ॥

निजै-कभूः ।  
विभा-ति या ॥ ६ ॥

तद्गुणा-शंसिभिः ।  
सेव्यते चानिशम् ॥ ७ ॥

समाश्रय-स्खलन्मलैः ।  
सुरासुरा-दिषूद्गतैः ॥ ८ ॥

नैकभवीया-भ्यासविवृद्धम् ।  
बोधविशेषं साधु दधानैः ॥ ९ ॥

गीता \<गायत्री\>व च्छन्दःस्वाद्या सद्भिः ।  
वृत्तं भावि श्रेयो यस्यां सद्वा \<वैश्वम्\> ॥ १० ॥

नीलोत्पलपाणेर्लीलानिलयस्य ।  
शास्तुर्जयतीयं मूर्तिस्\<तनुमध्या\> ॥ ११ ॥

प्रसीद भगवन् विलोकय मनाक् ।  
जडं जनमिमं त्वदेक\<शरणम्\> ॥ १२ ॥

जाज्वलीति शासनं त्वां समेत्य सौगतम् ।  
सूर्यधाम दुःसहं \<सातिरेकम्\> \<उष्णि\> हि ॥ १३ ॥

दधत्यपि निकामं कुमारललितानि ।  
तनुस्तव जिनानां \<कुमार ललितै\>व ॥ १४ ॥

जायते जनराशेर्यामनुस्मरतोऽपि ।  
निर्धुताधरभावम् \<ऊर्ध्वगामि\> च रूपम् ॥ १५ ॥

यद्गुणस्तुतिविस्तरादस्तसङ्गम् \<अनुष्टुभि\> ।  
धीरमेकमुदीरयन्त्य्\<उत्तमं\> पदम् \<उद्गताः\> ॥ १६ ॥

घोरमोहतामसाव-रुद्धबुद्धिलोचनस्य ।  
रत्नयष्टिदीपिकेव या \<समान्य्\> अभूज्जनस्य ॥ १७ ॥

जगत्त्रयातिशायिनीं मुनीन्द्रसंपदं प्रति ।  
स्फुरन्त्यशेषनायक \<प्रमाणिका\>पि सैव नः ॥ १८ ॥

तीव्रक्लेशप्लोषध्वंस-प्रौढे वंशे संबुद्धानाम् ।  
धत्ते भूषां भातीयं तेऽम्भोदे यद्वद्\<विद्युन्माला\> ॥ १९ ॥

केतनदण्डं दधतोऽध्यापयितुं नीतिमिव ।  
सद्गुरुलीला भवतो भाति जगन्\<माणवकम्\> ॥ २० ॥

त्रिजगतो निजगतिं प्रथयतः पृथुधियः ।  
करतलं तव चलत्-\<किसलयं तुलयति\> ॥ २१ ॥

साधिगमं समकालं तत्त्वरसेषु विधत्ते ।  
विश्वमधीश्वर चित्रं \<चित्रपदा\> तव वाणी ॥ २२ ॥

\<बृहत्यां\> विभूत्यां त एके पदन्यासमासादयन्ति ।  
क्षणं यत्र ते लब्धलक्ष्यः \<कटक्षो\>ऽपि विश्रान्तिमेति ॥ २३ ॥

त्वद्दृशैव परिमलनाद्भव्यतामियमुपगता ।  
भाति भूमिरिव जनता संतताहित\<हलमुखी\> ॥ २४ ॥

वरद सा हि संजन्यते परिणतिस्तयास्यां यतः ।  
वचनबीजमुप्तं त्वया फलति शान्ति\<रूपं\> फलम् ॥ २५ ॥

कलयितुमिह कः शक्तस्तव खलु चरितानीश ।  
सतमसि समये तोये \<भुजगशिशुसृता\>नीव ॥ २६ ॥

किन्तूदस्यति धैर्यध्वस्री त्वत्कीर्तिश्रुतिजन्मानन्दः ।  
स्वप्रौढिप्रतिपत्तिन्यस्तां लोकस्यानन\<मुद्रा\>मीश ॥ २७ ॥

श्रीनिकेत लीलाचतुरं ते प्राप्तपार विद्याचरणानाम् ।  
भाति वर्ष्म बुद्धात्मज\<पङ्क्तौ\> यद्वदम्बुजन्मस्व्\<अरविन्दम्\> ॥ २८ ॥

त्वामुद्गीतकुलोदयशैलं प्रज्ञालोकमुपायरथस्थम् ।  
वन्दे जाड्यविखण्डनशौण्डं त्रैलोकी\<नलिनी\>सवितारम् ॥ २९ ॥

बुद्धसुतानामभ्युदयोर्वी भाति भृशं भूत्या तव नाथ ।  
शैलविशेषस्येव शिखाभू \<रुक्मवती\> रत्नाङ्कुरकान्त्या ॥ ३० ॥

निःशेषस्तव विजयध्वानं तन्वन् भ्राम्यति भुवनोद्द्योत ।  
सानन्दः कृतिनिवहः स्वामिन् विष्वग्घोषण\<पणवो\> यद्वत् ॥ ३१ ॥

वादिव्रातप्रवरशिरोऽब्ज श्रीधाम्नस्ते गुणमधुयोगात् ।  
धीमन् धीरानपि मादयन्ती त्रैलोकी वाग्विलसति \<मत्ता\> ॥ ३२ ॥

विश्वचक्रवर्तिनां जिनानां वंशभूषणे त्वयि स्फुटैव ।  
म्लायतीव सा कुमारताख्या या \<मयूरसारिणी\>ष्यते तु ॥ ३३ ॥

नानारत्नमरीचिमालिनी प्रोन्मीलन्निजकान्तिसंपदा ।  
प्रत्यङ्गं तव भूषणावली नीता \<शुद्धविराट्\> पराभवम् ॥ ३४ ॥

पातु जगत्तव तत्त्वनया-ख्यानविधौ करवल्गितकम् ।  
वादिपते व्यतिघट्टनतो वल्गुनिनादचलद्\<वलयम्\> ॥ ३५ ॥

रूपं ते गुणगणमथ कीर्तिं संवीक्ष्याखिलमिदमतिशायि ।  
बिभ्राणं निजविषयविश्रामं मन्दं \<त्रिष्टुभि\> जगद्\<उपजातम्\> ॥ ३६ ॥

तनुरतनुदयाद्रवोपम-स्फुरदनुपमकान्तिसंततिः ।  
जनयति भवतो न कस्य वा मुदमधिप समन्त\<भद्रिका\> ॥ ३७ ॥

शरदमृतकरकरश्रेणी-समहिमगतमलगौरीयम् ।  
गुणसमुदितिरिव मुक्ताली विलसति हृदि भवतो \<वृत्ता\> ॥ ३८ ॥

गीयमानसुमनःसुमनस्वज्-जातिकीर्तिविजयेव तवेयम् ।  
भाति दूरततसौरभलोभ-\<स्वागता\>लिपटलक्वणितेन ॥ ३९ ॥

स्फारामोदा मधुनिधिरधिकं चूर्णं चातुःसमं इव दधती ।  
नीलाब्जश्रीर्दलसुखशयना-संपर्याप्त\<भ्रमरविलसिता\> ॥ ४० ॥

रूपरसायनभावनया ते वासव एव परं बहुमान्यः ।  
येन चिराय निरस्तनिमेषं लब्धम\<दोधकम्\> अम्बकजातम् ॥ ४१ ॥

हक्त्यानतरत्नकिरीटचक्रैराबद्धकराञ्जलिभिः प्रहृष्टैः ।  
धन्यैः सुचिरं चरणद्वयी ते वीतान्यविधेयम् \<उपस्थिते\>यम् ॥ ४२ ॥

किमिन्द्रविभवैर्ब्रह्मश्रिया वा ततोऽप्यतिशयिन्या संपदा किम् ।  
प्रसिध्यति धियोऽधीश प्रकामं त्वदङ्घ्रिकमलस्य्\<ओपस्थितं\> चेत् ॥ ४३ ॥

त्वत्संसेवाविमुखं जन्मदुर्गे कर्मक्लेशौ विवशं नाशमस्मिन् ।  
संभूयालं नयतोऽवश्यमुग्रौ \<वातोर्मी\> पोतमिवाम्भोधिमध्ये ॥ ४४ ॥

दूरदर्शिमनसामनागसां कापि विस्फुरति चित्तसंततिः ।  
निर्विरामतममाभवं भवत्-पर्युपासनमनो\<रथोद्धता\> ॥ ४५ ॥

\<छेदे हृद्या\> विभ्रमाणां \<चतुर्णां\> तूर्णप्राप्तावार्यसत्यामृतानाम्
।  
पुण्यावस्था त्वत्कटाक्षेक्षनेऽपि प्रौढप्रज्ञा\<शालिनी\> काप्युदेति ॥ ४६ ॥

कीर्तिरर्तिकर्त्तरस्तव स्तव-स्तोमसद्मनोऽतिसद्मनोहृतः ।  
सान्द्रचन्द्रचन्द्रिकार्द्रचन्दन-\<श्येन्य्\> अलङ्करोत्यलं दिशो दश ॥ ४७ ॥

अभ्युद्गतानेकशिखाभिरुच्चैस्त्वत्संश्रयाद्दुस्त्यजसत्त्वदृष्टिः ।  
प्रध्वस्रमन्वञ्चति शैलमूर्तिस्तीव्र्\<एन्द्रवज्रा\>हतिदारितेव ॥ ४८ ॥

विरूढधर्माधिपभावभव्य-प्रतुङ्गसिंहासनसंनिषण्णम् ।  
उपासते कान्तिशिवाः शिवापत्य्-\<उपेन्द्रवज्रा\>युधवेधसस्त्वाम् ॥ ४९ ॥

अनन्तरोद्भावितलक्षणाढ्यौ पादौ भवेतामपि गोचरौ ते ।  
यासां दृशः श्रव्ययतिप्रपञ्चौ धन्याः सुराणाम् \<उपजातयस्\> ताः ॥ ५० ॥

असंशयं त्वामपरेषु सत्स्वपि प्रकामसर्वात्मगुणानुहारिषु ।  
अनन्यसाधारणया धियाधिपा उशन्ति \<वंशस्थम्\> अनङ्गजिष्णवः ॥ ५१ ॥

बालाकृतिं कान्तविचित्रभूषणं हेमाभमक्षोभ्यसनाथशेखरम् ।  
वागीश्वरं वाग्मतिमूर्तिभिर्नमे मौन्\<ईन्द्रवंशा\>भरानोदयश्रियम् ॥ ५२ ॥

अतिविस्तरैरपि गिरां सुगिरो गुणपारमीयुरधिनाथ न ते ।  
निजमोदमात्रजननीति नुतिः \<प्रमिताक्षरा\>पि सुभगैव मम ॥ ५३ ॥

दीप्यमानाखिलालङ्कृतिश्लाघिनी पुण्यभाजां मुखाम्भोजलब्धोदया ।  
भारती भारतीश स्वभावोज्ज्वला त्वामुपैति स्वयं सद्गुण\<स्रग्विणी\> ॥ ५४ ॥

भङ्गं नीतास्ते पञ्चबाणस्य बाणाः शान्तो द्वेषाग्निर्मोहजाड्यं निरस्तम्
।  
नाथ त्रैलोक्यानुग्रहव्यग्रमूर्ते संपत्संप्राप्ता \<वैश्वदेवी\> त्वयैव ॥ ५५ ॥

संपूर्णोऽन्तर्गुणगणरत्नैश्चित्रैरम्भोराशेर्यतिमतिधैर्याद्धत्से ।  
संक्लेशाग्निप्रशमनसद्धर्माम्भो-धारासारैर्\<जलधरमाला\>लीलाम् ॥ ५६ ॥

तव पुरः परमोत्तम संमताः प्रतिभया विकलाः प्रतिवादिनह् ।  
सुलभमूकदशा बहु मन्यन्ते \<द्रुतविलम्बितम्\> अप्युदितं वचः ॥ ५७ ॥

त्रितयमपि पवित्रयन्ती जगत्तुहिनकरकरावदातद्युतिः ।  
प्रभवति भवतश्च कीर्तिश्चिरं सुरगिरिशिरसश्च \<मन्दाकिनी\> ॥ ५८ ॥

हरति नितान्तमियं तव कीर्तिः कृतिहृदयानि दयानिजवास ।  
प्रसवचयेन चितेव समन्ताद्दिशि दिशि \<कुन्दलता\> दलतालम् ॥ ५९ ॥

दलयत्युपात्तशोभासमवायो जगतामघानि कोऽप्येष कृपाब्धिः ।  
बहुबुद्धकोटिनिर्माणपटीयान् धृतधर्मधातु\<वागीश्वरलीलः\> ॥ ६० ॥

प्रविकिरतीव वियत्तरङ्गिणी-तरलतरङ्गरुचो रुचां चयान् ।  
विलसति शश्वदसिर्दशान्तरे तव \<यमुना\>जलवीचिमेचकः ॥ ६१ ॥

\*मनोहारिहारावलीरम्यरूपं क्व नाथेदृशं ते सुरूपाधिराज ।  
क्व तच्चातिदुर्दान्तसत्त्वप्रशान्त्यै स्फुरद्भीमभूषा\<भुजङ्गप्रयातम्\>\*
॥ ६२ ॥

अविरलमौक्तिकप्रकरभूषा हरति न कस्य चित्तमियमीश ।  
सुरुचिरमल्लिकासमयसेव्य-प्रति\<नवमालिनी\>व तव मूर्तिः ॥ ६३ ॥

तव नाथ परं यदि कान्तिसुधा-जलधौ श्रममुज्झति झात्कृतिनि ।  
शुभरूपनिरूपणलम्पटकं परि\<तो\> \<ऽटकम्\> अङ्ग जगन्नयनम् ॥ ६४ ॥

वरद विरतिभाञ्जि व्यक्तमङ्गान्यतिभव भविता नोऽवश्यमेव ।  
तव वचनसुधायाः पानपात्रं श्रवणयुग\<पुटो\>ऽयं प्रीतिहेतुः ॥ ६५ ॥

वृणे वरमिमं त्वदेकमतुल-प्रभाव भवतान्न मादृशजनः ।  
भवन्तमपि यह्श्रयञ्छमसुधा-\<रसेषु विरतिर्\> \<जडोद्धतगतिः\> ॥ ६६ ॥

त्वत्प्रसादसमुदीर्णशुभवशाद्\<अष्टभेदि\> सुखमेव कृतिजनः ।  
लोचनोत्सवविधासु तनुभृतां \<चन्द्र\> \<वर्त्म\> समुपैति भवभिदाम् ॥ ६७ ॥

सुखदुःखातिशयादिहेतुजातैरविलुप्तस्मृतयो भवन्ति भव्याः ।  
तव पादाश्रयलब्धबुद्धिसाराः स\<कला\>यामपि वादिरा\<ज गत्याम्\> ॥ ६८ ॥

तव चरणपरिचरणरुचीनां किमपि सुखमुदयति कृतिरूपम् ।  
निखिलमलपटलविगमदीप्रं प्रथितगुण\<महितमति जगत्याम्\> ॥ ६९ ॥

कलधौतकान्तवपुरुत्तमलीलः पटुभारतीवरटया वरिवस्यः ।  
इह मञ्जुघोष इति वः प्रथितो व्याज्जिनमानसैकनलिनी\<कलहंसः\> ॥ ७० ॥

\<विच्छेदस्त्रिषु\> यदि दुःसहेष्वमीषु क्लेशेषु स्फुटमणुशोऽपि दुष्करः स्यात् ।  
प्राप्येत क्व नु खलु नाथ मूर्तिरीदृक्त्रैलोकीनयनमनः\<प्रहर्षिणी\>ह ॥ ७१ ॥

\<पयोनिधौ विरतिम्\> अपां \<विधाय\> च स्फुरन्महाकिरणकलापरत्नधौ ।  
भवादृशां वपुषि च कान्तिसंततिः समीक्ष्यते यदि \<रुचिरे\>यमीदृशी ॥ ७२ ॥

मन्द्रध्वानैर्यामृतधारास्त्वयि रम्या मुञ्चत्युच्चैर्विस्फुरति प्रीणितभव्ये ।  
नाथान्वेति व्यक्ततयात्यन्तमनोज्ञं वर्षाम्भोदं \<सैव यतिर्\> \<मत्तमयूरम्\> ॥ ७३ ॥

जयतीयमुत्पलतरोरनुत्तर-त्रिजगत्प्रमोदजनने मधाविव ।  
त्वयि नेत्रकान्त\<कुसुमोद्गता\> लता मधुमत्तभृङ्गरव\<मञ्जुभाषिणी\> ॥ ७४ ॥

सर्वातिशायिगुणनिर्भरलब्धमोदैर्विद्वन्मधुव्रतकुलैरुपगीयमानम् ।  
मन्यामहे जिननयाभरणं तवैव वृत्तं \<वसन्ततिलकं\> नवचूतमेव ॥ ७५ ॥

संमुखवलन्मुखमृगाधिपतिपृष्ठा-रूढमतिगाढदयमभ्युदयकन्दम् ।  
सुन्दरिमबन्धुरितहेमहिमपादं वादिकुल\<दैवतम्\> अमन्दमभिवन्दे ॥ ७६ ॥

प्रशमितसकलप्रपञ्चनिरावृति-प्रसरदमलधीसमाधिसुधाजुषः ।  
दमयति भवतो हताहितविक्रमा \<मुनियतिर्\> \<अपराजिता\> भुवनत्रयम् ॥ ७७ ॥

प्रतिभयवपुषामकरुणचरित-प्रशमनविधये क्व चिदपि कृपया ।  
तव भुजपरिघावलिरतिविषमा विलसति विविध\<प्रहरणकलिका\> ॥ ७८ ॥

श्रेयःसंभोगं \<विषयविरतिम्\> अव्यग्रां मारप्रध्वंसं त्रिभुवनहितसंपत्तिम्
।  
दुष्प्रापाहार्यं पदम् \<अभिलषतां\> तच्च त्वद्भक्तेरन्या वरद न दिग्\<असंबाधा\> ॥ ७९ ॥

भवतः कलां किमपि \<संयतैरिन्द्रियैः\> क्व चिदादरस्तिमितधीर्यदि ध्यायति
।  
अचिरात्स्वयं वरयतीयमेनं जनं \<वसुधा\> ध्रुवं जलधिशक्वरीभूषणा ॥ ८० ॥

स्वेदपूरविलसत्पुलकोच्छ्वसितैस्त्रुटत्-कञ्चुकं दधति निर्धुतमप्यमरस्त्रियः
।  
कान्तिकम्रमिव ते समिताव्\<अतिशक्वरी\>-बन्धसारमुरुकम्पम् \<अनङ्गविजृम्भितम्\> ॥ ८१ ॥

अनुपमरमणीया \<भङ्गिरङ्गेषु\> यस्या हरति रतिमुदाराशेषरूपान्तरेषु ।  
जयति तनुरखण्डाखण्डलेष्वासलक्ष्मी-विजयपरमधामव्यामरुग्\<मालिनी\>यम् ॥ ८२ ॥

अविकलतालशालिकलकाकलीकल-व्यतिकरवल्लकीवलितचारुपञ्चमा ।  
भणति मुदा प्रतीष्टजिनभार भारती स्वमहिम\<कामिनी\> तव सभासु \<मद्रकम्\> ॥ ८३ ॥

जयति नाथ जगज्जयकुञ्जरनिश्चली-करणशृङ्खलजालनिभाङ्गदभूषितः ।  
भुजतरुस्तव दुर्गतिमार्गमहार्गलः प्रमदमन्मथनिर्मथनः \<सुगतप्रियः\> ॥ ८४ ॥

भवशिरसि महितगुणमहिमभुवं व्यपगतसकलमलशुचिमधिपते ।  
तव वरविजयसमुपचितयशसः श्रियमनुहरति हि शरदि \<शशिकला\> ॥ ८५ ॥

पटुपरिमलमिलितमधुकरयुव-भ्रमसहशितिसुगतसमुचितसुखा ।  
विलसति तव शिरसि \<रसलयवती\> \<स्रग्\> इयममरपतियुवतिविरचिता ॥ ८६ ॥

न \<यतिपदमयसि\> यदतिदयधियः प्रथयसि जगति च परहितकृतिनः ।  
जनयति हिमचयरुचिरिति भवतो वियदुपहतनिज\<मणि गुणनिकरः\> ॥ ८७ ॥

अतिरतिकरकथ कथमिव समियादविरतनवनवनव तव परमैः ।  
गुणगणपरिमितिम् \<उदधिषु यतिभिः\> सुयतिभिरगणित\<गुण मणिनिकरः\> ॥ ८८ ॥

जयति तव तनुरियमुरुतरकरुण निखिलजगदुचितपरिभुगवनिरिव ।  
शिशुमतिकलितसकलजनबहुविध-विमतिलडितविधिभिर्\<अचलध्र्तिर्\>इह ॥ ८९ ॥

प्रति \<जडधियमि\>ह समधिकगुरुदय मृदुमतिरपि तव शुभमयसमुदय ।  
करतलविनिहितकुवलय कलयति जिनकुल\<कुवलयम्\> अविषमभरमिति ॥ ९० ॥

व्योमविकीर्णकिर्तिमदपरिमलकलना-भङ्गुरतुङ्गवादिमदकलकरिनिकरं ।  
विश्ववनोदरेऽत्र \<रवयति\>जितजलदं नाथ दधास्युदारम् \<ऋषभगजविलसितम्\> ॥ ९१ ॥

कस्त्वयि बद्धवर्मणि जगद्धितधानधिया निर्विहतप्रतिज्ञ परितापकणः क्व चन
।  
मारवधूजनस्य कमनीयकपोलतले यन्नव\<पत्त्रभङ्गरचना\>लस एव करः ॥ ९२ ॥

निरुपमरम्यरूप जिनजातदृश्वनो \<ऽष्टौ\> मदयति तेऽधिकं विधुतशोक लोकपालान्
।  
सदुपधिपुण्डरीकनखराजिराजितेयं विरचितपञ्चचीररुचिरा \<कुमारलीला\> ॥ ९३ ॥

गुणानाम् \<अत्यष्टिः\> कथमिह ममेवास्तु जगतामिति \<च्छन्दः\> स्वैरं \<परिणतिमवापत्\> तव \<तथा\> ।  
\<यथा\> त्वय्येवास्मिन् परम\<रसभेदप्रणयनी\> \<समुद्भूता\> भूतिर्निखिलसुखशाखा\<शिखरिणी\> ॥ ९४ ॥

जयत्यमरमन्दिरोपलविशालरक्षःस्थलः स्थलीकमलकाननप्रतिमपादकन्दप्रभः ।  
प्रभाकरशताधिकप्रकटतेजसालङ्कृतः कृतान्त\<मदमर्दनस्\> त्रिभवनाथ\<पृथ्वी\>धरः ॥ ९५ ॥

विमोहबहलान्धकारपटलावनद्धैर्मुधा रसातलगुहातिशायिभवसंकटेषु स्थितम् ।  
त्वदङ्घ्रिकमलाश्रयोत्सवसुखं न चेदादृतं चिरस्य जिनवंशभास्कर कुमा\<र मा\>रैर्जितम् ॥ ९६ ॥

कल्पशतोपपादितमहाफलमिव विहितं चञ्चलमेतदायुरधिप त्वदवनतिपरैः ।  
भूषणभव्यभावगमितं श्रितगुरुकरुणा-\<दिग्यतिवंश\> \<पत्त्रपतितं\> कमिव जलरुहः ॥ ९७ ॥

तव गुणविस्तरप्रणयपूतवचोविभवं वरद स एक एव सुमुखो मुखमावहति ।  
मधुमयसामधाम यजुषा सजुषानुगतं श्रवणसुधाभिमानभव\<नर्क्कुटकं\> च विधिः ॥ ९८ ॥

त्रिभुवनसंमदप्रदजिनव्यवसायमधौ स्फुटसहकारतामहितमीहितमेति तव ।  
प्रवचनमञ्जरीस्रुतशमामृतपानमुदा-भृत \<यतिषट्पदं\> कलकणत्कृति\<कोकिलकम्\>
॥ ९९ ॥

क्व चिदपि भवद्भीत्या भूरिप्रवादिमदद्विपोद्-दलन सुगतस्वान्तक्ष्माभृद्गभीरगुहागृह ।  
त्रिभवनवनाधीश क्रीडा\<रसार्णवसंयता\> द्रवति \<हरिणी\>वारं मारप्रचण्डमहाचमूः ॥ १०० ॥

दुर्दान्तानां दमनविधये क्वापि कारुण्यवेगात्धत्से मूर्तिं चरणशिखया ख्यातविक्रान्त यस्याः ।  
त्रैलोकीयं \<श्रुतरसभिद्\>आक्रन्दनादैकवृत्तिर्\<मन्दाक्रन्ता\> व्रजति विलयं नाथ न स्वास्थ्यमाशु ॥ १०१ ॥

\<शोभासंपत्तिः शिरसि गुरुणैकेन सैवोपजाता\> या स्यात्कल्पद्रोः शुभफलनिभं बिभ्रतो भद्रकुम्भम् ।  
\[व्या\]ख्यानप्रेङ्खत्करकररुहोद्भासिनी भाति भर्तुर्दोर्वल्ली चेयं \<कुसुमितलता वेल्लिते\>वानिलेन ॥ १०२ ॥

वृत्तमेतदशेषबुद्धकुलाकलन्ककलानिधेराहितं हृदि चेन्महाजडहारहारितवानसि ।  
जिह्वया प्रणयीति चेद्घनसारसारमदेन किं \<कर्णपूरम्\> अकारि चेत्\[खलु\] खण्डितं मणिकुण्डलम् ॥ १०३ ॥

उपचितपुण्यसंचय शचीकरतलसुखदैः परिचरणैरतृप्तिगमिव स्वमसममहिम\[न्\] ।  
मणिमयपादपीठफलकं \<स्फुटयति भवतः\> कलित\<तमालपत्त्रम्\> अलिकान्नमति शत\<धृतौ\> ॥ १०४ ॥

परार्थे स्थास्नूनाम् \<अतिधृतिमताम्\> ईश विश्वानुकम्पा-मुखोन्मीलन्नाना\<रसरसपद्\> आकर्णयावेदयामि ।  
दशां तामाधेहि क्षणमपि गुरो पावनीं पावनानां समन्तध्वान्तानि प्रहरसि यया \<मेऽघविस्फूर्जिता\>म् ॥ १०५ ॥

पायाद्वो वरबुद्धवंशजलधेर्वृद्धौ सुधादीधितिर्मञ्जुश्रीः परिभूतमन्मथकथः प्रज्ञाङ्गनासंगमे ।  
भीमभ्रान्तिविभावरीपरिभवे \<बिभ्रद्यतिं भास्वतो\> विश्वक्लेशकुरङ्गसङ्गरविधौ \<शार्दूलविक्रीडितम्\> ॥ १०६ ॥

अन्तस्त्रासाङ्कुराभोत्पलिततनुरुहैस्त्रैलोक्यविजया-वस्थां ते वीक्ष्य \<भग्नं\> सुर\<मुनिविसरैर्\> उग्रग्रहनुदः ।  
कारुण्यादुद्यतस्याप्यमलतरशरज्ज्योत्स्नापरिकरादिन्दोर्बिम्बादनर्घस्मितव\<सुवदना\>शेषप्रिय\<कृतौ\>
॥ १०७ ॥

भयभग्नैरतिदूरतो विरहिणां पत्त्रैः श्रयायायताममराणां गुरुभक्तिनिर्भरमनोव्यक्तौ सहायोपमम् ।  
गगनामेयरयं युगान्तजलदध्वानाधिकक्ष्वेदितं परितः \<खण्डितमारम्\> अस्तु जगतस्त्वत्\<सिंहविक्रीडितम्\> ॥ १०८ ॥

व्याप्तविश्वया शरन्नभस्तलातिशुद्धया धियाधियात-दुःसहार्तिविक्लवाप्रमेयसत्त्वधात्वधीनसत्कृपाढ्य ।  
संसृतौ च निर्वृतौ च शश्वदप्रतिष्ठवादिनां वरिष्ठ \<वृत्तम्\> ईदृशं तु नामतोऽपि नापरस्य सिद्धिमभ्युपेति ॥ १०९ ॥

तीव्रतापविद्रुतायसच्छटासदृक्कटाक्षसंयमक्षणा-धीनविश्वसंचयैश्चतुर्दिगीश्वरैः \<प्रकृत्य्\>उदञ्चितात्मभिः ।  
स्फारविभ्रमप्रपञ्चपञ्चपञ्चबाणजिष्णुभिर्दशात्मना \<सुन्दरी\>जनेन चातनोषि कामपि प्रकामविस्मयां श्रियम् ॥ ११० ॥

उत्कीर्णोन्निद्रकुन्दप्रकरमिव दृशां \<चारुभङ्गैस्त्रिभागैः\> स्वेदस्रस्ताङ्गरागस्नपितमिव मुहुः कान्तकान्तिच्छटाभिः ।  
व्याप्तं व्योम त्वदर्चारुचिभिरभिहताविद्य विद्याधरीभिः सौरभ्याकृष्टहृष्टक्वणदलिपटलोल्लासित\<स्रग्धरा\>भिः ॥ १११ ॥

\<आकृति\>जन्मवृत्तविभवक्रमातिशयसंपदः सुखमियादीश \<दिगन्तगीतम्\> अमलं यशश्च शरदिन्दुसुन्दरतरम् ।  
गायति यस्तवाह्वयमयं सदैव भगवन् भवाध्वगजनो नूनमगम्यगौरव गिरां गुरो गुणसमुद्र \<मद्रकम्\> इदम् ॥ ११२ ॥

मध्वासारस्नातोद्भ्रान्तप्रबलमदमुक्खरमधुकरनिकरं प्रीतेरेकं लीलावासं विदितबलमपि मुनिहृदय\<विकृतः\> ।  
वागीशान त्वय्येकान्तं \<वसुविषयविरति\>समुपचितबलिः संभोगश्री\<मत्ताक्रीडं\> वरद दिवि नियतमनुभवति ॥ ११३ ॥

मदगुरुगण्डगर्जितजितोन्नताम्बुदगजेन्द्रवृन्दमलिनं निशितसमस्तशस्त्रकिरणप्रभाम्बरपिनद्धपत्तिनिवहम् ।  
प्रवररथाधिरूढसुभटं बलं बलनिधे त्वदेकशरणं श्रयति नरं मनो\<हरयति\>प्रवेशवशगोत्तम्\<आश्वललितम्\> ॥ ११४ ॥

प्रीतिनिवा\<सं कृति\>भुवि विदितोदारवरप्रदवरिवसनं त्वां यः स्मरतीश प्रतिहतविमतिः संततमन्तिमपदमुदितेषु ।  
यौवनलीलासचिवसमुदयत्\<पञ्चमकस्वरयतिरमणीया \>स्यादिह \<तन्वी\> हिमकरवदना तद्वशगा सह नरपतिलक्ष्म्या ॥ ११५ ॥

विश्वहितैकासङ्गसहान्तः\<करणकरण वसुपदम्\> इव परमां योऽधिप गृह्णातीह तवाख्यां तम् \<अभि कृति\>वसतिरपि भुवि सरसी ।  
सिध्यति मज्जद्दिग्गजगण्डच्युतमदपरिमलसुरभितसरित्सारसहंस\<क्रौञ्चपदा\>ङ्कोत्कनककमलवनरणदलिपटला
॥ ११६ ॥

ध्वान्तध्वंसिन्माराराते हतवृजिन जिनतनयभूविभूषणम् \<उत्कृतौ\> प्रौढोन्मीलल्लावण्यश्रीः स्थितिजनक \<गिरि भवभिदाम्\> उदारपराक्रम ।  
त्वय्यारब्धो वन्ध्याराधो विधुरयति वरद सुधियां विराजतया स्फुरन् भोगासक्तोऽपीह स्वैरं विषमतमविषयतनुभृद्\<भुजङ्गविजृम्भि तम्\> ॥ ११७ ॥

तन्वत्सुस्फुटमविरतममितममृतरसकणमिव परितोऽङ्गेषु प्रत्यालोचनसमुदयि \<नवरसरसपदम्\> असदृशमतुलश्रीकम् ।  
यत्कृच्छ्रैरपि न सुलभमपरविविधसुकृतविधिभिरभियुक्तात्मा त्वत्सेवातरुफलमिह समनुभवति तदखिलविपद्\<अपवाहा\>ख्यम् ॥ ११८ ॥

चपलचरणपीडितागाधिपोपेतपातालतालूच्छलद्व्यालपलस्तुतं जयति जयति चारुकारुण्यकेलिस्फुरत्पद्मनर्तेश्वराकारलीलायितम् ।  
अनिभृतभुजदण्डषण्डप्रचण्डानिलोल्लासितः श्रान्तिशान्तिं तनोतीव ते प्रलयसमयशङ्कया यत्र लोकत्रयी\<दण्डकश्चण्डवृष्टिप्रयातो\>ऽम्बुदः ॥ ११९ ॥

\<प्रतिपदमिह\> जातशुद्धेः समाधेस्\<त्रयस्याक्षरस्याभिसंवर्धनादन्त्यरूपस्पृशः\> समधिगमवशाज्जयत्यार्यवर्यैः प्रभूतप्रमोदैः प्रगीतः प्रभाप्रकर्षस्तव ।  
वरद यदनुमोदनावादसाराविणातृप्तचित्तैः सुरैर्वाद्यमाना न\< यान्तिश्रमं\> अपरिमपरमोपकारोत्तम्\<अर्णार्णवव्यालजीमूतलीलाकरोद्दामशङ्खादयः\> ॥ १२० ॥

प्रविकचकनकपङ्केजसौभाग्यभा\<गङ्ग दत्तेन\>भावाश्रितेभ्यस्तमःसु त्रिभुवनशमविधानाय \<निर्वाणनीवृत्तमालाकृता\>वात्तभक्ते भवारौ ।  
दशबलतनयवर्गाग्रिमेण त्वया नाथ निर्माथिदुःखापहेन स्तुतेन \<प्रचित\> इति शुभराशिर्महान् यस्ततः स्ताज्जनौघे समृद्धिः समग्रेऽपि सैव ॥ १२१ ॥

अहमपि तव पादपद्माभिसंराधनाधीनधीसंनिरुद्धान्तरध्वान्तजातः समधिगतसमस्तवस्तूत्करव्यापिनैसर्गिकस्वप्नमायामयाद्वैततत्त्वः ।  
अकरुणकरुणाबलावार्यवीर्योदयारब्धनानाविधव्यापृतिव्यस्तमारस्त्रिजगति परमोपकारैककृत्य\<प्रवृत्तश्\> चरेयं जनो यावदेकोऽप्यमुक्तः ॥ १२२ ॥

स्फारफुल्लस्थलाम्भोजनिर्भासभृट्पादपीठान्तविश्रान्तकान्तामरव्यालदैत्येन्द्रचूलोपलार्चिश्चयो दुःसहोद्दामदुःखानलग्रस्तपर्यस्तशक्तित्रिलोकीविशोकीक्रियानिर्विरामश्रमाश्चर्यचर्यानिधिः
।  
शुद्धसंबुद्धवंशावतंसप्रकाशस्फुरत्कीर्तिकिर्णान्तरालप्रसारः कुमारो जयत्येष वागीश्वरः सर्वदुर्वारमारप्रवीरध्वजिन्युद्धवध्वंसबद्धाभिरामा समप्रौढिनिर्व्यूढगाढ\<प्रतापोदयः\> ॥ १२३ ॥

प्रौढवरवज्रवनिताङ्गपरिरम्भविलसत्पुलकजालकजगज्जयतनुत्रं सान्द्रसवसास्रमधुपानमदमुक्तविकटाट्टहसितत्रसदशेषसुरदैत्यम् ।  
गाढविनिगूढदयविस्मयमयाप्रतिमरौद्रतनुमद्वयमहार्णवनिमग्नं शुद्धगुणधाम करुणाबलमुदारनवनाट्यरसवल्\<ललित\>वृत्तमभिवन्दे ॥ १२४ ॥

इति दुष्करप्रभेदवृत्त)मालास्तुतिविवृतौ समवृत्तानि ॥ ॥

इदमर्धमबालशशिप्रभं बालरविप्रभमादधदर्धम् ।  
करुणावशवर्ति भवद्वपुः कस्य मनो न करोत्य्\<उपचित्रम्\> ॥ १२५ ॥

तत्त्वसुधारसतृप्तिविशेषात्सकलसमीहितसिद्धिवशाद्वा ।  
त्वच्चरणानुभुवा भवितव्यं भवमथनश्रुत न \<द्रुतमध्या\> ॥ १२६ ॥

किमुशन्ति बुधा अधिकं विभो यदि जनीय तदीयतनुर्भवेत् ।  
तव दृष्टिसुधारसधारया स्फुरितहाररुचा \<हरिणप्लुता\> ॥ १२७ ॥

इयमुरुकरुणारसा मुखश्रीः समधिगता निजधीश्रियो रसेन ।  
स्फुरदधरदलाभिहारिहेमा-म्बुजकलिकेव विभाति \<पुष्पिताग्रा\> ॥ १२८ ॥

मुखमिदमपरं तवोत्पल-प्रकररुचामिव भाति संचयः ।  
समुदितमिव कैरवश्रिया हरति मनोऽ\<परवक्त्रम्\> इव ॥ १२९ ॥

\<इदमर्धसमं\> समीक्ष्यते ते बत \<वृत्तं\> जयिनो जगत्त्रयस्य ।  
क्व चिदर्थविधौ विधूतविश्वा \<शिशुलीला\> ललितापि यत्तवेयम् ॥ १३० ॥

पदमेकमवेक्ष्य ते क्षणं प्रसभाक्रान्त जगत्त्रयीशिखम् ।  
कथमस्तु न विश्वभारती निजदासीव तव \<प्रियंवदा\> ॥ १३१ ॥

स्वरसोपनतां शमशय्यां किं नु विधूय धियोऽप्यतिदुर्गैः ।  
अतिचित्रचरित्रशतैस्ते \<वेगवती\> करुणा यदि न स्यात् ॥ १३२ ॥

सर्वातिशयस्य धाम धाम्नः सर्वाङ्गीणसुलक्ष्यलक्षणश्रीः ।  
लोकस्य गतापि हि स्मृतिं ते भद्रं \<भद्रविराट्\> तनुस्तनोति ॥ १३३ ॥

परितः स्फुरद्भिरभिरामैरंशुमयैः परार्थपरमार्थैः ।  
पविपद्मखड्गमणिचक्रैः \<केतुमती\> विभाति तव मूर्तिः ॥ १३४ ॥

चैत्तमात्रभावभाजि भाव्यते क्व परा परार्थसंपदीदृशी दयायाम् ।  
सेयमेतदाकृतिच्छलादतोऽव-\<यवध्वनेर्मतुप्स्त्रिया\> समाभिधाना ॥ १३५ ॥

उदयदरुणकिरणनिकरपरिकर-कनकमयविमलहिमकरजयनी ।  
जयति निखिलजगदभिरतिकृतिपटुरतिभव तव तनुरियम् \<अतिरुचिरा\> ॥ १३६ ॥

त्रिभुवनदुरधिगमचरणपरिचरणगुरुविभवभगवदसितसुगत-प्रतिकृतिसचिवविमलमणिनिचयखचितसुपरिघटनगुणवसतिः
।  
जिननयगदनरवलयलवसमनुकृतिरसिकनिभसुरभिसुरसुमनः-परिमलमिलदलिकुलकणितनिधिरधिगमजलद जयति तव \<शिखा\> ॥ १३७ ॥

समुदयदिशि समुपनतरुचिषु विविधसमुदयकरणमभिदधती प्रशमसुखरसरसिकमतिषु निरुपमशमसुखपथकथनपृथुनिरतिः ।  
अपरिमितसुकृतफलमधिप तव जयति सकलजिननयनयनगीरृजुमतिषु नियतमृजुरमृतकुट कुटिलमतिषु निरतिशय\<कुटिलपदा\> ॥ १३८ ॥

\<आख्यानिके\>यं भवतो गुणानामिति स्तुवंस्त्वामभिमन्यते यः ।  
नूणं स गण्डूषजलोपयोगान्मया निपीतोऽम्बुधिरित्यवेति ॥ १३९ ॥

अपि त्वशेषस्मरवैरिणामप्याख्येयताख्यातिमनाश्रितेषु ।  
गुणेषु ते नाथ वृथाभिमानस्य-\<आख्यानिका\>सौ \<विपरीतपूर्वा\> ॥ १४० ॥

॥ इति दुष्करप्रभेदवृत्तमालाविवृतनर्धसमवृत्तानि ॥  
\<अष्टाभिरक्षरैः पादो\>ऽसोढस्तद्गाढमज्जनाद्\<अनुवृद्धैः\> ।  
गुणसागर \<सागरैर्\> अपूरिताङ्गुरीगर्तो \<विषमं\> दशान्तरे दया \<पदचतुरूर्ध्वं\> नयति भावम् ॥ १४१ ॥

इति निगदितजातौ कृतविषमचरणरचनायाम् ।  
लघुगुरुनियतिभृति भयमयति को न भवसि न यदि नियतमभिविधिवचनमनु \<पीडः\> ॥ १४२ ॥

सुचिरनिहितहितमतिकन्दाङ्-कुर इव तव भाति ।  
विषमजनदमनघटितविकटमूर्तेस्त्रिपुरहरमुकुटमणिसदृशदशन\<कलिके\>यम् ॥ १४३ ॥

प्रसरदुरुदहनघनघोर-च्छटमिव गगनतलमनवधि दधाना ।  
प्रसभमभिमुखं ते प्रशमयति शमनमपि नयनवलन\<लवली\>ला ॥ १४४ ॥

मृदुजनमनु पुनरियमेव प्रशमितसकलकटुकलुषविषराशिः ।  
प्रतिमुहुरभिनवमतुलसुखनिधिमुपनयन्ती नियतम् \<अमृतधार\> ॥ १४५ ॥

पदचतुरूर्ध्वप्रभेदाः ॥ ॥  
तडितोज्ज्वलं जलदराशिमनिशमुदभारबन्धुरम् ।  
घोरघनरसितमीश तनुः कृपया कुतोऽपि जयतीयम् \<उद्गता\> ॥ १४६ ॥

अत एव दुष्करतराणि विलसितशतानि तन्वतः ।  
ह्लादयत्यखिललोकमिदं पटुकीर्ति\<सौरभकम्\> अद्भुतं तव ॥ १४७ ॥

भृकुटीकटाक्षदशनेषु किमपि विकृतानि बिभ्रतः ।  
दमयति तव भुवनानि वपुर्\<ललितं\> च किं तु \<विकटं\> यदीदृशम् ॥ १४८ ॥

॥ उद्गताभेदाः ॥ ॥  
प्राग्भारातिशयेऽपि तादृशेऽद्भुतभीमे भुवनाहितहतये समं समन्तात् ।  
मरुदनतिशयरयः \<प्रचुपितम्\> अपि तव न समेति सलीलम् ॥ १४९ ॥

किं भूयो भगवन् भवन्तमश्रयमाप्तः स्थितभारमतुलम् \<आर्षभं\> दधानम् ।  
तच्\<छुद्धविराड्विशेषणम्\> ह्यपरविषमशिरसि पदं विनिधत्ते ॥ १५० ॥

आराध्येति भवन्तमाश्रयैकसमृद्ध्या कुशलं यदमलमस्ति \<वर्धमानम्\> ।  
ततिदमखिलमुदञ्चतु भुवनमुरुपदं त्वदभिमतमतिविविधवृत्तविशेषैः ॥ १५१ ॥

अपि च प्रचयेन भूयसा कुशलस्यास्य निकमनिर्मलस्य ।  
विगलतु सकलस्य देहिनो भवरजनीप्रभवान्धकारराशिः ॥ १५२ ॥

॥ सर्वविषमाणि ॥  
किं च प्रौढप्रज्ञाप्रेयस्य्-अलिङ्गेन्\<आनङ्गक्रीडम्\> ।  
उडुपतिरुचिरनिचयमयमिव वपुरनतिशयकरुणमिह वहदनुभवतु ॥ १५३ ॥

॥ अर्धविषमम् ॥  
विचित्रवृत्तैरिति वर्णनेन यदाचितं चन्द्रकरामलं शुभम् ।  
ततोऽस्तु लोकः परिमुक्तशोकः स्फुरन्महासौख्यशिखासखीवरः ॥ १५४ ॥

॥ पादविषमम् ॥  
॥ आर्यमञ्जुघोषस्य दुष्करप्रभेदा वृत्तमालास्तुतिः समाप्त ॥  
॥ कृतिरियं महापण्डितस्थविरज्ञानश्रीमित्रस्य ॥  











\]
