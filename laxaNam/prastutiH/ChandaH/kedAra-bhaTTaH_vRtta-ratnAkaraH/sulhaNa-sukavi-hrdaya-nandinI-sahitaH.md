---
title: वृत्तरत्नाकरः सुकवि-हृदयनन्दिनीसहितः

---
Kedarabhatta: Vrttaratnakara, with Sulhana's Sukavihrdayanandini

## प्रवेशः  
  
नमः सरस्वत्यै  ।  
सश्रीकं प्रभया युतं रुचिरया प्रोद्भासितं गङ्गया  
नानावक्त्रविराजितं शशिकलापीडोच्छ्रया ऽलङ्कृतम्  ।  
आर्योपेतमुपस्थिताखिलगणस्रक्पूजितं सर्वदा  
छन्दःशास्त्रमिवेश्वरस्य जयति त्रैलोक्यवन्द्यं वपुः  ॥ १  
कृष्णात्रेयस्य गोत्रे समजनि पुरा दाक्षिणात्याग्रणीर्यो  
वेलादित्याभिधानः सुकविरभवद्भास्वरस्तस्य सूनुः  ।  
तत्पुत्रः सुल्हणाख्यः सुललितपदां वृत्तरत्नाकराख्य-  
छन्दोवृत्तिं स चक्रे सुकविहृदयानन्दनीनामधेयाम्  ॥ २  
  
शास्त्रारम्भे शास्त्रकार इष्टाधिकृतदेवतानमस्कारपूर्वकशास्त्रसम्बन्धप्रयोजनं श्लोकत्रयेणाह  ।  

> सुखसन्तान-सिद्ध्यर्थं  
> नत्वा ब्रह्माच्युतार्चितम्  ।  
गौरीविनायकोपेतं  
> शङ्करं लोकशङ्करम्  ॥ क्व्र्क्_१।१ ॥  
वेदार्थ-शैव-शास्त्रज्ञः  
> पव्येको ऽभूद्-द्विजोत्तमः  ।  
तस्य पुत्रो ऽस्ति  
> केदारः शिवपादार्चने रतः  ॥ क्व्र्क्_१।२ ॥  
तेनेदं क्रियते छन्दो-  
> लक्ष्य-लक्षण-संयुतम्  ।  
वृत्तरत्नाकरं नाम  
> बालानां सुखबुद्धये  ॥ क्व्र्क्_१।३ ॥  
  
वेदानामर्था वेदार्थाः  । शिवो देवता येषां तानि शैवानि शास्त्राणि  । वेदार्थाश्च शैवशास्त्राणि च तानि जानातीति स तथोक्तः य पव्येको नाम द्विजोत्तमो ऽभूत्तस्य पव्येकस्य केदारनामा शिवचरणाराधनपरः पुत्रो ऽस्ति  । तेन केदारेणेदं वक्ष्यमाणलक्षणं छन्दः क्रियते  । लक्ष्यमुदाहरणं लक्षणं नियताक्षरमात्रागणरचना ताभ्यां संयुतं लक्ष्यलक्षणसंयुतम्  । किं नाम  । वृत्तरत्नाकरं नाम  । वृत्तानि श्रीप्रभृतीनि तान्येव रत्नानि तेषामाकर उत्पत्तिस्थानम्  । किमर्थं  । सुखसिद्धये  । सुखेन सिद्धिः सुखसिद्धिस्तस्यै सुखसिद्धये  । केषाम्  । बालानां मन्दबुद्धीनाम्  । किङ्कृत्वा  । नत्वा  । कम्  । शङ्करं महादेवम्  । कथम्भूतम्  । लोकशङ्करं लोकानां शं सुखं करोतीति लोकशङ्करस्तम्  । पुनः कथम्भूतम्  । ब्रह्माच्युतार्चितं विरञ्चिनारायणपूजितम्  । पुनः कथम्भूतं  । गौरीविनायकोपेतं गौरी च विनायकश्च गौरीविनायकौ ताभ्यां उपेतं संयुतम्  । किमर्थम्  । सुखसन्तानसिद्ध्यर्थम्  । सुखं परं ब्रह्मानन्दात्मकं सन्तानः पुत्रपौत्रादि तयोः सिद्धिः प्राप्तिस्तदर्थं सुखसन्तानसिद्ध्यर्थम्  । नत्वा प्रणम्येति सम्बन्धः  । त्रिभिर्विशेषकम्  ॥ १-३ ॥  
  
छन्दःशब्देन किमुच्यते इत्याह  ।  

> पिङ्गलादिभिर् आचार्यैर्  
> यदुक्तं लौकिकं द्विधा  ।  
मात्रा-वर्ण-विभेदेन  
> छन्दस् तदिह कथ्यते  ॥ क्व्र्क्_१।४ ॥  
  
तदिदं शास्त्रे छन्दः कथ्यते  । यत्पिङ्गलादिभिराचार्यैः छन्दःशास्त्रप्रयोक्तृभिरुक्तमभिहितम्  । लौकिकं लोके भवं न वैदिकं  । काव्यादिषु तस्यानुपयोगात्  । द्विधा द्विप्रकारम्  । कथमित्याशङ्कायां मात्रावर्णविभेदेनेत्याह  । मात्राभेदेन आर्यादि वर्णभेदेन श्रीप्रभृति वृत्तभेदेनेति  ॥ ४ ॥  
  
अथ ग्रन्थसङ्ख्यामाह  ।  

> षडध्याय-निबद्धस्य  
> छन्दसो ऽस्य परिस्फुटम्  ।  
प्रमाणम् अपि विज्ञेयं  
> षट्-त्रिंशद्-अधिकं शतम्  ॥ क्व्र्क्_१।५ ॥  
  
अधीयन्त इत्यध्यायास्ते च वक्ष्यमाणलक्षणाः सञ्ज्ञाभिधानमात्रावृत्तसमवृत्तार्धसमवृत्तविषमवृत्तषट्प्रत्ययलक्षणाः षडेव षड्भिर्निबद्धस्य छन्दःशास्त्रस्य प्रमाणं सङ्ख्या षट्त्रिंशदधिकं शतं विज्ञेयम्  ॥ ५ ॥  
  
अथ गणनामाह  ।  

> म्यरस्तजभ्नगैर्लान्तैर्  
> एभिर् दशभिर् अक्षरैः  ।  
> समस्तं वाङ्मयं व्याप्तं  
> त्रैलोक्यमिव विष्णुना  ॥ क्व्र्क्_१।६ ॥  
  
‘‘गल' इति प्रथमाक्षरग्रहणमात्रेण गुरुलघुशब्दयोर्ग्रहणमिऽत्याम्नायः  । एभिर्मयरसतजभनलगैर्दशभिरक्षरैः  । समस्तमपि शब्दब्रह्म व्याप्तम्  । किमिव  । त्रैलोक्यमिव  । केन  । भवगता नारायणेन  ॥ ६ ॥  
  
एतेषां प्रत्येकं लक्षणमाह  ।  

> सर्वगुर् मो मुखान्तर् लौ  
> यरावन्तगलौ सतौ  ।  
ग्मध्याद्यौ ज्भौ त्रिलो नो ऽष्टौ  
> भवन्त्यत्र गणास्त्रिकाः  ॥ क्व्र्क्_१।७ ॥  
  
अस्मिन् छन्दःशास्त्रे सर्वे गुरवो यस्यासौ सर्वगुर्मो मगणो यथा ( _ _ _ )  । मुखान्तर्लौ यरौ मुखमादि अन्तर्मध्यं आदौ मध्ये लघू ययोस्तौ मुखान्तर्लौ यगणरगणौ ( ^ _ _,  _ ^ _)  । अन्तगलौ सतौ  । अन्ते अवसाने गुरुलघू ययोस्तौ सगणतगणौ यथा ( ^ ^ _, _ _ ^)  । ग्मध्याद्यौ ज्भौ  । गुरु मध्ये आदौ ययोस्तौ जगणभगणौ यथा ( ^ _ ^, _ ^ ^)  । त्रिलो नः  । त्रिलघुर्नगणो यथा ( ^ ^ ^ )  । एते मयरसतजभना ऽष्टौ गणा भवन्ति वर्णवृत्तगणा भवन्तीत्यर्थः  । मात्रागणानां वक्ष्यमाणसूत्रे विधानात्  । चतुर्गुर्वादीनामपि गणादिसञ्ज्ञा मा भूदित्याशङ्क्य नियमन्नाह  । त्रिका इति त्रयः परिमाणं येषां ते त्रिका इति  ॥ ७ ॥  
  
अथ मात्रागणानाह  ।  

> ज्ञेयाः सर्वान्त-मध्यादि-  
> गुरवो ऽत्र चतुःकलाः  ।  
गणाश् चतुर्लघूपेताः  
> पञ्चार्यादिषु संस्थिताः  ॥ क्व्र्क्_१।८ ॥  
  
आर्याप्रभृतिषु मात्रावृत्तेषु चतुःकला पञ्च गणा ज्ञातव्याः  । कथम्  । सर्वादिमध्यान्तगुरवः सर्वे च ते आदिश्च मध्यं च अन्तश्च सर्वादिमध्यान्तास्तेषु गुरवो येषां ते सर्वादिमध्यान्तगुरवः  । चतुर्भिर्लघुभिरुपेताः सहिता वेदितव्याः  ॥ ८ ॥  
  
गुरुलघुपरिज्ञानार्थमाह  ।  

> सानुस्वारो विसर्गान्तो  
> दीर्घो युक्तपरश्च यः  ।  
वा पादान्तस् त्वसौ ग्वक्रो  
> ज्ञेयो ऽन्यो मातृको लृजुः  ॥ क्व्र्क्_१।९ ॥ इति  ।  
  
सहानुस्वारेण वर्तत इति सानुस्वारः  । विसर्गान्तः सविसर्गः  । दीर्घो द्विमात्रः  । युक्तपरः संयोगपरो यो भवति  । चकाराद्व्यञ्जनान्तो ऽपि गृह्यते  । परिमिताक्षरमात्रो गणारचितो वक्ष्यमाणलक्षणो वृत्तस्य चतुर्थांशः पादस्तस्यान्ते वर्तमानो लघुरपि विभाषया गुरुः स्यात्  । स च कविसमयव्यवहारात् द्वितीयचतुर्थयोरेव पादयोरन्ते वेदितव्यः  । यथा  ।  
  
> प्रायः समासन्न-पराभवानां  
> धियो विपर्यस्ततमा भवन्ति  ।  
असम्भवे हेममयस्य जन्तोस्  
> तथा ऽपि रामो लुलुभे मृगाय  ॥ इति  ।  
  
तथा च  ।  
‘श्रियः पतिः श्रीमति शासितुं जगज्जगन्निवासो वसुदेवसद्मनि' इत्यादि दृष्टव्यम्  ।  
स च प्रस्तारे वक्रः स्थाप्य लघुलक्षणमाह  । ज्ञेयो ऽन्यो मातृको लृजुः  । अनुस्वरादिरहितो अन्यो मातृको एकमात्रो वर्णो लघुर्भवति  । स च प्रस्तारे ऋजुः सरलः  ॥ ९ ॥  
  
युक्तपराश्च य इत्यनेन प्राप्ते गुरुत्वे अपवादमाह  ।  

पदादाव् इह वर्णस्य  
संयोगः क्रमसञ्ज्ञिकः  ।  
पुरःस्थितेन तेन स्याल्  
लघुता ऽपि क्वचिद्गुरोः  ॥ क्व्र्क्_१।१० ॥  
  
विभक्त्यन्तं पदं तस्य पदस्यादौ वर्तमानो यो वर्णस्तस्य संयोगः  । स इह शास्त्रे क्रमसञ्ज्ञो ज्ञेयः  । तेन क्रमेण पुरोवर्तिना प्राक्पदान्ते वर्तमानस्य प्राप्तगुरुभावस्यापि लघुता स्यात्  । क्वचिल्लक्षानुरोधेन  । ननु क एषः क्रमो नाम संयोग उच्यते  । पूर्वाचार्याणां पिङ्गलनागप्रभृतीनां कालिदासादीनां च कवीनां समयः परिगृहीतः  । संयोगः क्रमसंयोगः  ॥ १० ॥  
  
तत्र ग्रसंयोगेन यथा  । इदमस्योदाहरणम्  ।  

तरुणं सर्षप-शाकं नवौदनं पिच्छलानि च दधीनि  ।  
अल्पव्ययेन सुन्दरि ग्राम्यजनो मिष्टमश्नाति  ॥ क्व्र्क्_१।११ ॥  
  
ह्रसंयोगेन यथा  ।  
  
तव ह्रियापह्रिया मम ह्रीरभूत् शशिगृहे ऽपि हृतं न धृता ततः  ।  
वहलभ्रामरमेषकतामसम् मम प्रिये क्व स येष्यति तत्पुनः  ॥  
इति  
  
निद्रव्यो ह्रियमेति ह्रीपरिगतः प्रभ्रश्यते तेजसः  
निस्तेजः परिभूयते परिभवान्निर्वेदमागच्छति  ।  
निर्विण्णः शुचमेति शोकविवशो बुद्ध्याः परिभ्रश्यते  
निर्बुद्धिः क्षयमेत्यहो निधनता सर्वापदामास्पदम्  ॥  
  
ममैव ते हृते  । यथा  ।  
स्नेहाद्गेहाद्भुजगतनयालोककौतूहलेन स्थूलोत्तुङ्गस्तनभरलसन्मध्यभङ्गानपेक्षाः  ।  
पौरा नार्यस्तरलनयनानन्दमुत्पादयन्त्यो धावन्ति स्म द्रुतमपह्रियः स्रंसमानोत्तरीयाः  ॥ इति  ।  
बोधप्रदीपे ऽपि यथा  ।  
यज्ञैर्येषां प्रतिपदमियं मण्डिता भूतधात्री  
निर्जित्यैतद्भुवनवलयं यैः प्रदत्तं द्विजेभ्यः  ।  
ते ऽप्येतस्मिन् गुरुभवहृदे बुद्बुदस्तम्भलीलं  
धृत्वा धृत्वा सपदि विलयं भूभुजः सम्प्रयाताः  ॥  
शिशुपालवधे यथा  ।  
प्राप्तनाभिहृदमज्जनमाशु प्रस्थितं निवसनग्रहणाय  । इति  ।  
  
भ्रसंयोगेन यथा  ।  
शशिमुखि भ्रमरो ऽयं पद्मबुद्ध्या ऽऽननं ते  ।  
समभिलषति पातुं त्यक्तवल्लीप्रसूनः  ॥  
तथा च  ।  
भ्रमति भ्रमरमारीकानने विप्रमुक्ते  । इत्यादि  ।  
वरतरुकुसुमेषु व्योमगङ्गाम्बुजेषु त्रिदशकरिकटेषु स्वर्वधूकुन्तलेषु  ।  
स्थितशयितविबुद्धप्रीतिकस्ते भ्रमो ऽयं भ्रमसि भ्रमर येन त्वं मुधा केतकेषु  ॥  
पदादाविति किम्  । अन्यत्र मा भूत्  ।  
  
ग्रसंयोगेन यथा  ।  
असमग्रविलोकनेन किं ते दयितं पश्य वरोरु निर्विशङ्का  ।  
न हि जातु कुशाग्रपीतमम्भः सुचिरेणापि करोत्यपेततृष्णम्  ॥ इति  
  
ह्रसंयोगेन यथा  ।  
‘आजह्रतुस्तच्चरणौ पृथिव्यामिऽति  ।  
तथा च  ।  
प्रद्योतस्य प्रियदुहितरं वत्सराजो ऽत्र जह्रे  ।  
  
भ्रसंयोगेन यथा  ।  
कुन्दावदातैर्भवतो यशोभिः शुभ्रीकृतं किं परमारवीर  ।  
अद्यापि यद्बिभ्रति कालिमानमरातिनारीवदनोत्पलानि  ॥ इत्यादि  ।  
  
क्वचिदिति किम्  । सर्वत्र मा भूत्  ।  
  
ग्रसंयोगेन यथा  ।  
‘मही पादघाताद्व्रजति सहसा संशयपदम्  ।  
पदं विष्णोर्भ्राम्यद्भुजपरिघरुग्णग्रहणमिऽति  ॥  
  
भ्रसंयोगेन यथा  ।  
‘तत्र भ्रमत्येव मुधा षडन्ध्रिरिऽति  ।  
  
केचित्पादादाविति मन्यन्ते  । तदसङ्गतम्  । सूत्रोदाहरणयोर्घटनाभावात्  ।  
तथापि  ।  
तरुणं सर्षपशाकं नवोदनं पिच्छलानि दधीनि  ।  
अल्पव्ययेन सुन्दरि ग्राम्यजनो मिष्टमश्नाति  । इत्युदाहरणमार्यया प्रदर्शितम्  । आर्यायां पादव्यवस्था नास्ति  । पूर्वार्धोत्तरार्धग्रहणात् पूर्वार्धोत्तरार्धमित्यार्यालक्षणं कुर्वाणो ग्रन्थकार एवं ज्ञापयति  । तावदार्यायां पादव्यवस्था नास्ति पैङ्गलीयसूत्रपाठाच्च  । स्वरा ऽर्धञ्चार्यार्धमिति  । तस्मात्पदादाविति पाठः  । श्रेयानित्यलमिति प्रसङ्गेन  ॥ ११ ॥  
  
अथ सञ्ज्ञामाह  ।  
अब्धिभूतरसादीनां ज्ञेयाः सञ्ज्ञास्तु लोकतः  ।  
ज्ञेयः पादः चतुर्थांशो यतिर्विच्छेदसञ्ज्ञिता  ॥ क्व्र्क्_१।१२ ॥  
  
तद्यथा  । चत्वारो ऽब्धिवेदाः  । पञ्च शरेन्द्रियाणि  । षट्चर्तवः  । सप्त स्वरर्षयः  । अष्टौ वसवः  । नव नन्दरन्ध्राणि  । दश दिशाः  । एकादश रुद्राः  । द्वादशादित्याः  । त्रयोदश विश्वेदेवाः  । चतुर्दश भुवनानि  । पञ्चदश तिथय इत्यादि  ।  
  
पादलक्षणमाह  ।  
ज्ञेयो पादः चतुर्थांशो  । वक्ष्यमाणलक्षणस्य वृत्तस्य चतुर्थांशो भागः पादसञ्ज्ञो भवेत्  ।  
  
अथ यतिमाह  ।  
यतिर्विच्छेदसञ्ज्ञिता  । यतिर्विरामादिराचार्यपारम्पर्यागता सञ्ज्ञेयमध्यात्पदच्छिन्नाक्षरेषु कर्तव्या  । अब्ध्यादि शब्दाद्धि साङ्काः कृत्वा यतिरित्यनेन सह सम्बध्यन्ते  । इत्ययमर्थः शिष्यन्ति  ।  
तत्राहुराचार्याः  ।  
"यतिः सर्वत्र पादान्ते श्लोकार्धे तु विशेषतः  ।  
समुद्रादिपदान्ते च व्यक्ताव्यक्तविभक्तिके  ॥  
क्वचित्तु पदमध्ये ऽपि समुद्रादौ यतिर्भवेत्  ।  
यदि पूर्वापरौ भागौ न स्यातामेकवर्णकौ  ॥  
पूर्वान्तवत्स्वरः सन्धौ क्वचिदेव परादिवत्  ।  
दृष्टव्यो यतिचिन्तायां यद्यादेशः परादिवत्  ॥  
[नित्यं प्राक्पदसम्बद्धाश्चादयः प्राक्पदान्तवत्  ।  
परेण नित्यसम्बद्धाः प्रादयश्च परादिवत्"]  ॥  
  
यतिः सर्वत्र पादान्ते  ।  
यथा  ।  
श्रियः श्रेयकपोलौ तु सम्पूर्णेन्दुसमप्रभौ  
प्रतिबिम्बं हरेर्यत्र कस्तूरी मण्डनायते  । इत्यादिनेत्वेवं यथा  ।  
नमस्तस्मै महादेवाय शशिखण्डधारिणे  । इति  ।  
  
श्लोकार्धे तु विशेषतः  ।  
यथा  ।  
राजसेवां विना ऽस्माकं गुणो निष्फलतामगात्  ।  
अन्तःपुरपुरन्ध्रीणां अनर्घ्यामिव मण्डनम्  ॥ इति  ॥  
अगादित्यन्त्यव्यञ्जनस्यान्तःपुरेणेत्यकारेण सह सन्धिर्न भवति  ।  
समासे ऽपि न त्वेवं यथा  ।  
सुरासुरशिरोरत्नस्फुरच्चरणमञ्जरी-  
पिञ्जरीकृतपादाब्जद्वन्द्वं वन्दामहे शिवमिति  ।  
  
समुद्रादिपदान्ते च व्यक्ताव्यक्तविभक्तिके  ।  
व्यक्तविभक्तिके प्रकटविभक्तिके  । अव्यक्तविभक्तिके समासान्तविभक्तिके  । तयोरुदाहरणं यथा  ।  
‘यक्षश्चक्रे जनकतनयास्नानपुण्योदकेषु' इति  ।  
व्यक्ताव्यक्तविभक्तिक इति यतिः सर्वत्र पादान्त इत्यनेन सह सम्बध्यते  । वस्त्रीकृतजगत्कालं कण्ठेकालं नमाम्यहम्  ।  
महाकालं कलाशेषं शशिलेखाशिखामणिम्  ॥  
अपि च  ।  
नमस्तुङ्गशिरश्चुम्बिचन्द्रचामरचारवे  ।  
त्रैलोक्यनगरीरम्भमूलस्तम्भाय शम्भवे  ॥  
  
क्वचित्तु पदमध्ये ऽपि समुद्रादौ यतिर्भवेत्  ।  
यदि पूर्वापरौ भागौ न स्यातामेकवर्णकौ  ॥  
यथा  ।  
‘पर्याप्तं तप्तचामीकरकटकतटे श्लिष्टशीतेतराशाऽविति  ।  
समुद्रादाविति किम्  । पदमध्ययतिर्पदान्ते मा भूत्  । यथा  ।  
‘प्रणमत भवबन्धक्लेशनाशाय नारायणचरणसरोजद्वन्द्वमानं दहेतुऽरिति  ॥  
  
पूर्वोत्तरभागयोरेकाक्षरत्वे तु पदमध्ये यतिर्दुष्यति  । यथा  ।  
‘एतस्यां गण्डतलममलं गाहवे चन्द्रकक्षामिति  ।  
‘एतासां राजति सुमनसां दामकण्ठावलम्बीऽति  ।  
‘सन्तापं मे जनयति नितम्बो ऽयमिन्दीवराक्ष्या' इति  ।  
  
पूर्वान्तवत्स्वरः सन्धौ क्वचिदेव परादिवत्  ।  
अस्यार्थः  । यो यं पूर्वपरयोरेकदेशः स्वरसन्धौ विधीयते स क्वचित्पूर्वान्तवद्भवति क्वचित्परस्यादिवत्  ।  
पूर्वान्तवद्यथा  ।  
स्यादस्थाने ऽपगतयमुनासङ्गमे वा ऽभिरामा  । तथा  ।  
जम्भारातीभकुम्भोद्भवमिव दधतः सान्द्रसिन्दूररेणुम् इति  ।  
परादिवद्भावो यथा  । ममैव व्यायोगे  ।  
ये स्वारातिविदारितास्यसहसैवाभूद्विभिन्नं रणे  
वामाङ्गं कलकिङ्कणीफलकवन्निस्तृंशवद्दक्षिणम्  ।  
एकं घातनिपातदत्तमितरद्घातप्रतीकारकृद्-  
धन्यः पश्यति युध्यमानमिति सस्वाङ्गं विमानस्थितः  ॥ इत्यादि  ।  
  
यद्यादेशः परादिवद्  ।  
यथा  ।  
‘सप्तर्षिहस्तावचितावशेषण्ये ऽधो  
 विवस्वानिऽति  ।  
आदिशब्दात् ‘विततघनतुषारः क्षोदशुभ्रांशुवर्त्म स्वविरलेऽत्यादि  ।  
  
नित्यं प्राक्पदसम्बद्धाश्चादयः प्राक्पदान्तवत्  ।  
तेभ्यः पूर्वा यतिर्न कर्तव्येत्यर्थः  । यथा  ।  
‘स्वादुःस्वच्छन्दसलिलमिदं प्रीतये कस्य न स्यादिऽति  ।  
  
परेण नित्यसम्बद्धाः प्रादयश्च परादिवत्  ।  
तेभ्यः परा यतिर्न कर्तव्येत्यर्थः  । यथा  ।  
‘दुःखं मे प्रक्षिपति हृदये दुःसहस्तद्वियोगः' इत्यादि सर्वमूह्यम्  ॥ १२ ॥  

युक्समं विषमं चायुक्स्थानं सद्भिर्निगद्यते  ॥ क्व्र्क्_१।१३(१) ॥  
  
प्रथमतृतीयादिकं स्थानं अयुक् विषमं द्वितीयचतुर्थादिकं स्थानं युक्सममिति  ।  
  
अथ वृत्तभेदानाह  ।  
सममर्धसमं वृत्तं विषमं च तथा परम्  ॥ क्व्र्क्_१।१३(२) ॥  
  
छन्दसि वर्तत इति  । वृत्तं वक्ष्यमाणलक्षणं त्रिधा भवति  । सममर्धसमं विषमं चेति  । तत्र समं सर्वावयवत्वात्समम् श्रीप्रभृति अर्धसममुपचित्रादि विषमं पदचतुरूर्धादि  ।  
  
एतेषां प्रत्येकं लक्षणमाह  ।  
अङ्ध्रयो यस्य चत्वारस्तुल्यलक्षणलक्षिताः  ।  
तच्छन्दशास्त्रतत्त्वज्ञाः समं वृत्तं प्रचक्ष्यते  ॥ क्व्र्क्_१।१४ ॥  
  
यस्य वृत्तस्य चत्वारो ऽपि पादाः समलक्षणभाजो भवन्ति  । तद्वृत्तं समं छन्दोविद्भिराचक्ष्यते  ।  
  
अथार्धसममाह  ।  
प्रथमाङ्ध्रिसमो यस्य तृतीयश्चरणो भवेत्  ।  
द्वितीयस्तुर्यवद्वृत्तं तदर्धसममुच्यते  ॥ क्व्र्क्_१।१५ ॥  
  
यस्य वृत्तस्य प्रथमतृतीयपादौ तुल्यलक्षणौ भवतः  । द्वितीयचतुर्थौ च  । तद्वृत्तं अर्धसममुच्यते  ।  
  
विषमलक्षणमाह  ।  
यस्य पादचतुष्के ऽपि लक्ष्म भिन्नं परस्परम्  ।  
तदाहुर्विषमं वृत्तं छन्दःशास्त्रविशारदाः  ॥ क्व्र्क्_१।१६ ॥  
  
यस्य वृत्तस्य चतुर्ष्वपि पादेषु भिन्नमन्यादृशं परस्परं लक्षणं भवति तद्विषममित्याहुराचार्याः  ।  
  
अथ वृत्तानां पादं नियमन्नाह  ।  
आरभ्यैकाक्षरात् पादाद् एकैकाक्षरवर्धितैः  ।  
पृथक् छन्दो भवेत् पादैर् यावत् षड्विंशतिं गतम्  ॥ क्व्र्क्_१।१७ ॥  
  
एकाक्षरात्पादादेकैकाक्षरवृद्ध्या पादैः छन्दः स्यात्  । किं यावद्गतं षट्विंशत्यक्षरमुत्कृतिं यावत्  ।  
  
तदूर्ध्वं चण्डवृष्ट्यादिदण्डकाः परिकीर्तिताः  ॥ क्व्र्क्_१।१८(१) ॥  
  
षड्विंशत्याक्षरोत्कृतिजातेरूर्ध्वं चण्डवृष्टिप्रभृतयो दण्डकाः भवन्ति  । शेषमिति प्रकरणम्  । तच्च शास्त्रान्तरेभ्यो ऽवगन्तव्यम्  । ग्रन्थगौरवभयात्केदारेणात्र नोक्तम्  ।  
  
शेषं गाथास्त्रिभिः षड्भिश्चरणैश्चोपलक्षिताः  ॥ क्व्र्क्_१।१८(२) ॥  
  
शेषं जातिप्रकरणानन्तरं त्रिपद्यः षट्पद्यो गाथाः स्युः  ।  
  
अथ छन्दसां जातीराह  ।  
उक्तात्युक्ता तथा मध्या प्रतिष्ठा ऽन्या सुपूर्विका  ।  
गायत्र्युष्णिगनुष्टुप् च बृहती पङ्क्तिरेव च  ॥ क्व्र्क्_१।१९ ॥  
त्रिष्टुप् च जगती चैव तथा ऽतिजगती मता  ।  
शर्करी सातिपूर्वा स्यादष्ट्यत्यष्टी ततः स्मृतेः  ॥ क्व्र्क्_१।२० ॥  
धृतिश्चातिधृतिश्चैव कृतिः प्रकृतिराकृतिः  ।  
विकृतिः सङ्कृतिश्चैव तथाभिकृतिरुत्कृतिः  ॥ क्व्र्क्_१।२१ ॥  
इत्युक्ता छन्दसां सञ्ज्ञाः क्रमशो वच्मि साम्प्रतम्  ।  
लक्षणं सर्ववृत्तानां मात्रावृत्तानुपूर्वकम्  ॥ क्व्र्क्_१।२२ ॥  
  
एकाक्षरा उक्ता  । द्व्यक्षरा अत्युक्ता  । त्र्यक्षरा मध्या  । चतुरक्षरा प्रतिष्ठा  । पञ्चाक्षरा सुप्रतिष्ठा  । षडक्षरा गायत्री  । सप्ताक्षरा उष्णिक्  । अष्टाक्षरा अनुष्टुप्  । नवाक्षरा बृहती  । दशाक्षरा पङ्क्तिः  । एकादशाक्षरा त्रिष्टुप्  । द्वादशाक्षरा जगती  । त्रयोदशाक्षरा ऽतिजगती  । चतुर्दशाक्षरा शर्करी  । पञ्चदशाक्षरा अतिशर्करी  । षोडशाक्षरा अष्टिः  । सप्तदशाक्षरा अत्यष्टिः  । अष्टादशाक्षरा धृतिः  । एकोनविंशत्यक्षरा अतिधृतिः  । विंशत्यक्षरा कृतिः  । एकविंशत्यक्षरा प्रकृतिः  । द्वाविंशत्यक्षरा आकृतिः  । त्रयोविंशत्यक्षरा विकृतिः  । चतुर्विंशत्यक्षरा सङ्कृतिः  । पञ्चविंशत्यक्षरा अभिकृतिः  । षड्विंशत्यक्षरा उत्कृतिः  । इति छन्दसां सञ्ज्ञा उक्ताः  ।  
अधुना सर्वेषां वृत्तानां लक्षणमभिधास्यामि  । लक्ष्यते ज्ञायते अनेनेति लक्षणम्  । परं मात्रावृत्तानुपूर्वकम्  । मात्रावृत्तान्यार्याप्रभृतीनि प्रथममुक्त्वेत्यर्थः  ॥ १९-२२ ॥  
  
इति सुल्हणविरचितायां सुकविहृदयानन्दिन्यां वृत्तरत्नाकरछन्दोवृत्तौ प्रथमो ऽध्यायः  ॥  

## मात्रावृत्ताध्यायः  
### आर्या-प्रकरणम्
[आर्या-प्रकरणम् (२।१-७)]  
  
मात्रावृत्ताध्यायो द्वितीयः प्रारभ्यते  ।  
मात्रावृत्तानुपूर्वकमित्युक्तत्वात्  ।  

> लक्ष्मैतत्सप्त गणा गोपेता भवति नेह विषमे जः  ।  
षष्ठो ऽयं च नलघु वा प्रथमे ऽर्धे नियतमार्यायाः  ॥ क्व्र्क्_२।१ ॥  
षष्ठे द्वितीयलात्परके न्ले मुखलाच्च सयतिपदनियमः  ।  
चरमे ऽर्धे पञ्चमके तस्मादिह भवति षष्ठो लः  ॥ क्व्र्क्_२।२ ॥  
  
[२।१] आर्याया एतल्लक्ष्म लक्षणम्  । सप्त चतुष्कला गणा गुरुणा उपेता युक्ता भवन्ति  । सामान्येनाभिधाय विशेषमाह  । भवति नेह विषमे जः इति  । इह आर्यालक्षणे विषमे स्थाने प्रथमतृतीयादौ जो जगणो न भवति  । षष्ठश्चायं जगणो भवति  । नलघु वा  । नगणयुक्तो लघु वा भवति  । नियतं निश्चितमार्यायाः  । प्रथमे ऽर्धे आद्ये दले इति  । चरमे ऽर्धे द्वितीये ऽर्धे षष्ठो लघुरेवेति नियमः  ।  
  
[२।२] एवमुभयोरप्यर्धयोर्लक्षणमभिधाय पदनियममाह  । षष्ठे द्वितीयलादिति  । षष्ठे गणे सर्वलघौ द्वितीयाल्लघ्वक्षरादारभ्य पदं भवति  । सप्तमश्चेत्सर्वलघुगणो भवति तदा प्रथमाक्षरादारभ्य पदं चरमे ऽर्धे पञ्चमके द्वितीये ऽर्धे पञ्चमे सर्वलघौ गणे तस्मात्पूर्वोक्तात्  । प्रथमाक्षराल्लघ्वक्षरादारभ्य पदनियमो भवति  । इति  । अत्रार्धग्रहणात्पादव्यवस्था नास्तीति एतच्च प्रथमाध्याय एव पदादाविति सूत्रे प्रपञ्चितमस्ति  ।  
क्रमेणोदाहरणं यथा  ।  
वन्दारुदेववृन्दैरहमहमिकया सदैव या वन्द्या  ।  
स्वर्गापवर्गदात्रीं तामार्यां सन्ततं नौमि  ॥  
इत्युदाहरणं यथा  ।  

यस्याङ्गनामुवेद्या कोकिलनादश्च मलयगिरिपवनः  ।  
एकैकमस्त्रकृत्यं करोति स जयति मनोजन्मा  ॥ १-२ ॥  
  
> त्रिष्वंशकेषु पादो दलयोराद्येषु दृश्यते यस्याः  ।  
पथ्येति नाम तस्याश्छन्दोविद्भिः समाख्यातम्  ॥ क्व्र्क्_२।३ ॥  
  
यस्या आर्याया आद्येषु त्रिषु गणेषु पादो विरामो भवति  । सा पथ्या नाम  । यथा  ।  
उज्झितनेपथ्यालकमुज्झिततिलकाञ्जनं यदेणाक्ष्याः  ।  
तस्याः स्मरामि विरहप्रारम्भे वदनमपि रम्यम्  ॥ ३ ॥  
  
> संलङ्घ्य गणत्रयमादिमं सकलयोर्द्वयोर्भवति पादः  ।  
यस्यास्तं पिङ्गलनागो विपुलामिति समाख्याति  ॥ क्व्र्क्_२।४ ॥  
  
यस्या आर्याया आद्यगणत्रयमभिलङ्घ्य द्वयोरप्यर्धयोः पादो विरामो यतिर्भवति  । सा विपुला नाम यथा  ।  
मम खलु न याति नयनयुगमचलनिर्मेषपिश्यतस्तृप्तिम्  ।  
त्रस्तमृगशिशुदृशस्तन्वङ्ग्या जघनस्थलीं विपुलाम्  ॥  
  
सामान्येन विधानमेतदाद्यन्तोभयभेदपूर्वकत्वात्त्रिधा भवति  ।  
तत्रादिविपुला यथा  ।  
प्रमदानां जयति कटाक्षो ऽयं निशि स्फुरत्स्मरशराभः  ।  
हृदयस्थितानुरागप्रकटनपटुतां दधात्स्वैरं  ॥  
  
अन्त्यविपुला यथा  ।  
प्रीतिं कस्य न जनयति प्रकुर्वती केशबन्धनं नारी  ।  
दर्शितभुजमूलालङ्कारसुभूतार्द्रनखपङ्क्तिः  ॥  
उभयविपुलोदाहरणं पूर्वमेवोदाहृतमिति  ॥ ४ ॥  
  
> उभयार्धयोर्जकारौ द्वितीयतुर्यौ गमध्यगौ यस्याः  ।  
चपलेति नाम तस्याः प्रकीर्तिता नागराजेन  ॥ क्व्र्क्_२।५ ॥  
  
यस्या आर्याया उभयोरर्धयोर्द्वितीयतुर्यौ द्वितीयचतुर्थौ गुर्वोर्मध्यगौ गमध्यगौ गमध्यगाविति  । वदता सूत्रकृता गणनियम उक्तः  । तथा हि प्रथमो गणो ऽन्तगुरुरेव तृतीयो गणो द्विगुरुरेव पञ्चमश्चादिगुरुरेवेति निश्चयः  । शेषं यथा प्रोक्तम्  । सा आर्या चपला नाम यथा  ।  

चपलाक्षि मौनमुद्रां त्यजेति सम्भाषिता मया सुतनुः  ।  
सञ्जातरोमहर्षा बभूवात्युत्सुका तन्वी  ॥ ५ ॥  
  
> आद्यं दलं समस्तं भजेल्लक्ष्म चपलागतं यस्याः  ।  
शेषे पूर्वजलक्ष्मा मुखचपला सोदिता मुनिना  ॥ क्व्र्क्_२।६ ॥  
  
यस्या आर्याया आद्यं दलमर्धं समस्तमपि चपलाया लक्षणं भजेत्  । शेषे उत्तरार्धे पूर्वोक्तलक्षणा सा मुखचपला नाम  । यथा  ।  
यस्यात्सिराचिताङ्गी (?) लघुस्तनी पिङ्गलाक्षियुगला च  ।  
मुखचपला पुरुषाकृतिरतिदीर्घकृशा परित्याज्या  ॥ ६ ॥  
  
> प्राक्प्रतिपादितमर्धे प्रथमे प्रथमेतरे तु चपलायाः  ।  
लक्ष्माश्रयेत सोक्ता विशुद्धधीभिर्जघनचपला  ॥ क्व्र्क्_२।७ ॥  
  
या आर्या प्रथमे ऽर्धे प्राक्प्रतिपादितं पूर्वमुक्तं लक्षणमाश्रयेत् प्रथमेतरे तु उत्तरार्धे तु चपलाया लक्षणं सा जघनचपला उक्ता विशुद्धधीभिर्निर्मलबुद्धिभिः  । यथा  ।  
  
कुञ्चितलोचनयुगलं समदनमदमोदसुन्दरालम्  ।  
सुरतं स्मरामि तस्या मृगीदृशोः जघनचपलायाः  ॥ ७ ॥  
॥ आर्याप्रकरणम्  ॥  

### गीति-प्रकरणम्
[गीति-प्रकरणम् (२।८-११)]  
  
आर्याप्रथमदलोक्तं यदि कथमपि लक्षणं भवेदुभयोः  ।  
दलयोः कृतयतिशोभां तां गीतिं गीतिवान्भुजङ्गेशः  ॥ क्व्र्क्_२।८ ॥  
  
आर्यायाः प्रथमे ऽर्धे यदुक्तं लक्षणं तद्यदि द्वयोरप्यर्धयोर्भवति तां गीतिमिति गीतवान् उक्तवान् भुजङ्गेशः पिङ्गलनागः  । यथा  ।  
रोमाञ्चं जनयन्ती सुखयन्ती नेत्रयोर्युगं यूनाम्  ।  
सद्यो मनांसि मदयति गीतिः स्त्रीणां मदेन मत्तानाम्  ॥ ८ ॥  

आर्याद्वितीयके ऽंशे यद्गदितं लक्षणं तत्स्यात्  ।  
यद्युभयोरपि दलयोरुपगीतिं तां मुनिर्ब्रूते  ॥ क्व्र्क्_२।९ ॥  
  
आर्याद्वितीये ऽर्धे यल्लक्षणमुक्तं तद्यदि द्वयोरप्यर्धयोर्भवति तामुपगीतिमिति पिङ्गलनागो मुनिर्ब्रूते  । यथा  ।  
शारदचन्द्रोद्योते पायम्पायं मधु स्वैरम्  ।  
पौरस्त्रीभिरभीष्टा क्रियते सोत्कण्ठमुपगीतिः  ॥ ९ ॥  
  
आर्याशकलद्वितयं व्यत्ययरचितं भवेद्यस्याः  ।  
सोद्गीतिः किल गदिता तद्वद्यत्यंशभेदसंयुक्ता  ॥ क्व्र्क्_२।१० ॥  
  
यस्या आर्याया उत्तरार्धलक्षणं पूर्वार्धे भवति पूर्वार्धलक्षणमुत्तरार्धे सा उद्गीतिः  ।  
यथा  ।  
मण्डपनगरवधूनामुद्गीतिं वत्समल्लारम्  ।  
आकर्णयति स नूनं दूरादाभ्येति चन्द्रहरिणो ऽपि  ॥ १० ॥  
  
आर्यापूर्वार्धं यदि गुरुणैकेनाधिकेन निधने युक्तम्  ।  
इतरत्तद्वन्निखिलं यद्दीयमुदितैवमार्यागीतिः  ॥ क्व्र्क्_२।११ ॥  
  
यद्यार्यायाः पूर्वार्धमुत्तरार्धं च निधने ऽवसाने एकेन गुरुणाधिकेन युक्तं भवति तदा ऽऽर्यागीतिर्यथा  ।  
स्त्रीणां हर्षवतीनां सशिरःकम्पस्तुवन्ति (?) विगतविकल्पाः  ।  
अप्यार्यागीतिमिमामनेकलयसुन्दरामाकर्ण्य  ॥  
स्कन्धकमित्यिके  ॥ ११ ॥  
  ॥ गीतिप्रकरणम्  ॥  

### वैतालीय-प्रकरणम्
[वैतालीय-प्रकरणम् (२।१२-२०)]  
  
षड् विषमे ऽष्टौ समे कलास्  
ताश् च समे स्युर् नो निरन्तराः  ।  
न समा ऽत्र पराश्रिता कला  
वैतालीये ऽन्ते रलौ गुरुः  ॥ क्व्र्क्_२।१२ ॥  
  
सिंहावलोकितन्यायेन ‘तृतीय-युग्-दक्षिणान्तिके'त्यादिसूत्रपठितः पादशब्दो ऽत्र दृष्टव्यः  । पैङ्गलीय-सूत्र-पाद-शब्दोपादानात्  । यथा ‘वैतालीयं द्विःस्वरा ऽयुक्पादेषु सर्वो ऽन्तला' इति  । यत्र विषमे पादे प्रथमे तृतीये षट्कला मात्रा भवन्ति समे पादे द्वितीये चतुर्थे अष्टौ कला भवन्ति  । अन्ते ऽवसाने रगणलघू गुरुः च भवतस्तद्वृत्तं वैतालीयं नाम  । उत्सर्गेण यथा  । क्वचित्प्राये गुरुलघुभावे ऽपवादमाह  । न समा ऽत्र पराश्रिता कलेति  । समा द्वितीयचतुर्थादिका पराश्रिता तृतीयपञ्चमाद्याश्रिता न भवति  । समे पादे द्वितीये चतुर्थे निर्गतमन्तरं व्यवधानं यासां ता निरन्तरा अन्तररहिता लघवो न भवेयुरित्यर्थः  । यथा  ।  
  
प्रविशत्यनिशं निरर्गला सुपरित्यक्तविभूषणांशुका  ।  
विरहे तव सा वराङ्गना वैतालीयमुवाह विभ्रमम्  ॥ १२ ॥  
  
पर्यन्ते र्यौ तथैव शेषं औपच्छन्दसिकं सुधीभिरुक्तम्  ॥ क्व्र्क्_२।१३ ॥  
  
षण्णाम् अष्टानां च कलानां पर्यन्ते ऽवसाने र्यौ रगण-यगणौ भवतः  । शेषं पूर्ववत्तदा वैतालीयमेव औपच्छन्दसिकं नाम  । यथा  ।  
बहुविप्रियकारकं परोक्षे प्रत्यक्षे प्रियचाटुकारदक्षम्  ।  
शठवृत्तमिमं द्रुतं वयस्ये औपच्छन्दसिकं विमुञ्च कान्तम्  ॥ १३ ॥  
  
आपातलिका कथितेयं भाद्गुरुकावथ पूर्ववदन्यत्  ॥ क्व्र्क्_२।१४ ॥  
  
‘यदा षड्विषमे ऽष्टौ समे कला' इत्यादि सर्वं पूर्ववद्भवति  । विशेषोक्तौ भगणात्परौ गौ गुरू भवतः तदा वैतालीयमेवापातलिका नाम  । यथा  ।  
नरनाथ भवन्तमरीणां नाशकरं प्रसमीक्ष्य पुरस्तात्  ।  
रिपवो जहति स्म भयार्ता आपातलिकां सङ्गरभूमिम्  ॥  
आपातलिकां अस्थिरामित्यर्थः  ।  
उक्तं च पिङ्गलवृत्तौ भट्टश्रीहलायुधेन  । यथा  ।  
पिङ्गलकेशा कपिलाक्षी वाचाटा विकटोन्नतदन्ती  ।  
आपातलिका पुनरेषा नृपतिकुले ऽपि न भाग्यमुपैति  ॥ १४ ॥  
  
तृतीययुग्दक्षिणान्तिका समस्तपादेषु द्वितीयलः  ॥ क्व्र्क्_२।१५ ॥  
  
वैतालीयमेव सर्वेष्वपि पादेषु द्वितीयो लघु तृतीयेन सह युक्तो भवति ‘न समा ऽत्र पराश्रिता कलेऽति बाधित्वा तदा दक्षिणान्तिका नाम  । यथा  ।  
ववौ मरुद्दक्षिणान्तिको वियोगिनीनां प्राणहारकः  ।  
प्रकम्पिताशोकचम्पके वसन्त एषो ऽनङ्गबोधकः  ॥ १५ ॥  
  
उदीच्यवृत्तिर्द्वितीयलः सक्तो ऽग्र्येण भवेदयुग्मयोः  ॥ क्व्र्क्_२।१६ ॥  
  
अयुग्मयोः प्रथमतृतीययोः पादयोः द्वितीयो लघुरग्रिमेन तृतीयेन लघुना सह युज्यते तदा वैतालीयमेवोदीच्यवृत्तिर्नाम यथा  ।  
गिरं मनोज्ञां पिकाङ्गना मुदिताश्चिक्यत्स्वयमुद्गिरत्यसौ  ।  
उदीच्यवृत्तौ दिवाकरे सहकारो ऽपि तनोति मञ्जरी  ॥ १६ ॥  
  
पूर्वेण युतो ऽथ पञ्चमः प्राच्यवृत्तिरुदितेति युग्मयोः  ॥ क्व्र्क्_२।१७ ॥  
  
लघुरित्यनुवर्तते  । समपादयोर्द्वितीयचतुर्थयोः पञ्चमो लघुः पूर्वेण चतुर्थेन लघुना सह युक्तो यदा स्यात्तदा प्राच्यवृत्तिर्नाम वैतालीयं भवति  । यथा  ।  
स्वगुणैरनुरञ्जितप्रजः प्राच्यवृत्तपरिपालने रतः  ।  
रणभूमिषु भीमविक्रमो विन्ध्यवर्मनृपतिर्जयत्यसौ  ॥ १७ ॥  
  
यदा समावोजयुग्मकौ पूर्वयोर्भवति तत्प्रवृत्तकम्  ॥ क्व्र्क्_२।१८ ॥  
  
पूर्वोक्तयोरुदीच्यप्राच्यवृत्त्योः समौ सदृशौ औजयुग्मकौ विषमसमौ पादौ यदा भवतः तदा वैतालीयमेव प्रवृत्तकं स्यात्  । यथा  ।  
प्रवृत्तकान्ते दुःरश्मिभिर्व्याप्तमम्बरमिदं विलोक्यताम्  ।  
गृहाण ताम्बूलमुत्तमं  कोपमाशु विजहीहि कोपने  ॥ १८ ॥  
  
अस्य युग्मरचिता ऽपरान्तिका  ॥ क्व्र्क्_२।१९ ॥  
  
अस्य प्रवृत्तकस्य समपादकृता समपादलक्षणयुक्तैश्चतुर्भिः पादै रचिता अपरान्तिका नाम  । यथा  ।  
तुङ्गपीवरघनस्तनालसा चारुकुण्डलवती मृगेक्षणा  ।  
पूर्वचन्द्रवदना ऽपरान्तिका चित्तमुन्मदयतीयमङ्गना  ॥ १९ ॥  
  
अयुग्भवा चारुहासिनी  ॥ क्व्र्क्_२।२० ॥  
  
प्रवृत्तकस्यैव विषमपादलक्षणयुक्तैश्चतुर्भिः पादैः रचिता चारुहासिनी नाम यथा  ।  
न कस्य चेतः समन्मथं करोति सा सुन्दराकृतिः  ।  
विचित्रवाक्योक्तिपण्डिता विलासिनी चारुहासिनी  ॥ २० ॥  
  ॥ वैतालीयप्रकरणम्  ॥  

### वक्त्र-प्रकरणम्
[वक्त्र-प्रकरणम् (२।२१-३०)]  
  
> वक्त्रं नाद्यान् न-सौ स्याताम्  
अब्धेर्+++(=चतुर्थात्)+++ यो +++(गणः)+++ अनुष्टुभि ख्यातम्  ॥ क्व्र्क्_२।२१ ॥  
  
‘पाद' इत्य् अनुवर्तते  । अनुष्टुभ्य् अष्टाक्षरायां जातौ पादस्य चतुर्थाद् अक्षराद्यो यगणो यदा भवति तदा वक्त्रं नाम वृत्तं ख्यातं कथितम्  । अब्धेरिति निर्विशेषणत्वेनाद्यादक्षरान्नगणसगणौ न भवतः  । यथा  ।  
अपाण्डुगण्डमाकर्णविशालनयनं सुभ्रु  ।  
विरहे चारुसर्वाङ्ग्यास्तस्याः स्मराम्यहं वक्त्रम्  ॥ २१ ॥  
  
> युजोर् जेन+++(=जगणपरेण)+++ सरिद्भर्तुः+++(=चतुर्थात्)+++  
> पथ्यावक्त्रं प्रकीर्तितम्  ॥ क्व्र्क्_२।२२ ॥  
  
युजोः सम-पादयोर् चतुर्थाद् अक्षराज् जेन जगणेन परेण वक्त्रमेव पथ्येति कीर्तितम्  । यथा  ।  

त्वद्दन्तिदन्तलग्नोरुशाखाः पथ्यायताः द्रुमाः  ।  
कथयन्तीव भग्नानां दिग्जयं तव भूपते  ॥ २२ ॥  
  
> औजयोर् जेन वारिधेस्  
> तदेव विपरीतादि+++(पथ्यावक्त्रम् इति)+++  ॥ क्व्र्क्_२।२३ ॥  
  
विपरितपथ्येत्यर्थः  । युक्पादे यगण एव कर्तव्यः  । यथा  ।  

विपरीतान्यपि प्रियः कुर्वाणो मुदमाधत्ते  ।  
अनुकूलस्त्वसौ सदा तेन प्राणाधिको नूनम्  ॥ २३ ॥  
  
> चपलावक्त्रम् अयुजोर्  
> नकारश् चेत् पयोराशेः  ॥ क्व्र्क्_२।२४ ॥  
  
यद्ययुजोर्विषमयोः पादयोश्चतुर्थादक्षरान्नगणो भवेत् तदा वक्त्रमेव चपला भवति  । युक्पादयोर्यगण एव  । यथा  ।  
चपलापाङ्गनयने पक्वबिम्बोष्ठि चन्द्रास्ये  ।  
स्वाधीनत्वं भज दयितं तारुण्यमस्थिरं यस्मात्  ॥ २४ ॥  
  
> यस्यां लः+++(=लघुः)+++ सप्तमो युग्मे  
> सा युग्मविपुला मता  ॥ क्व्र्क्_२।२५ ॥  

युक्पादे द्वितीयचतुर्थे लघुः सप्तमो यस्याः सा युग्मविपुला नाम  । ननु पथ्यालक्षणसाम्यात् पुनरुक्तमेतत्  । नैवम्  । विपुलाधिकारस्येदानीम् आरभ्यमानत्वात् विना ऽनुत्पत्तिः पथ्यालक्षणं त्वयुक्पादे अवश्यमेव यगणेन भवितव्यम्  । अत्र तु न नियमः  । यथा  ।  

अहो कस्यापि धन्यस्य  
महाकुलप्रसूतया  ।  
प्रीतिः स्वकान्तया सार्धं  
विपुला जायते गृहे  ॥ २५ ॥  
  
> सैतवस्याखिलेष्वपि  ॥ क्व्र्क्_२।२६ ॥  
 
सैतवस्याचार्यस्य मतेन चतुर्ष्वपि पादेषु सप्तमो लघुः कर्तव्यः  । यथा  ।  
अहो धन्यस्य कस्यचित्सुकवेर्जायते मतिः  ।  
नूनं ययाधिक्रियते सैतवं काव्यमुत्तमम्  ॥ २६ ॥  
  
> भेनाब्धितो भाद्विपुला  ॥ क्व्र्क्_२।२७ ॥  
  
सैतवस्येति निवृत्तम्  । ‘चपलावक्त्रमयुजोर्नकारश्चेत्पयोराशेऽरित्यनुवर्तते  । ‘यस्यां लः सप्तमो युग्मे सा युग्मविपुला मतेऽति सर्वमनुवर्तनीयम्  । अयुक्पादयोः प्रथमतृतीययोश्चतुर्थ्यादक्षरात्परयो यगणं बाधित्वा भगणश्चेद्भवति तदा भेनोपलक्षिता विपुला स्यात् भविपुलेत्यर्थः  । यथा  ।  
विशालाक्षी कामगजकुम्भाम्भविपुलस्तनी  ।  
मध्यक्षामा हंसगतिः कस्य न स्याद्गतिप्रदा  ॥  
  
अयुजोरिति जातिपक्षे द्वयोरपि पादयोर्ग्रहणम् व्यक्तिपक्षे पुनरेकस्य  । एकपक्षे पुनः प्रथमस्य तृतीयस्य वा तथा चाहुर्महाकवयः  ।  
‘वटे वटे वैश्रवणश्चत्वरे चत्वरे शिव' इति  ।  
‘यस्य प्रभाद्भुवनं शाश्वते पथि तिष्ठतीऽति  ।  
‘उपस्थितं प्राञ्जलिना विनीतेन गरुत्मता' इति महाकविप्रयोगाः  ॥ २७ ॥  
  
इत्थमन्या रश्चतुर्थात्  ॥ क्व्र्क्_२।२८ ॥  
  
इत्थं पूर्वोक्तप्रकारेणायुक्पादयोश्चतुर्थादक्षरात्परतो रगणो भवति तदा रविपुला स्यात्  । यथा  ।  
तथा जितः शत्रुवर्गो राजन् बाहुबलेन ते  ।  
सहान्तःपुरो यथा ऽसौ ततार विपुला नदी  ॥  
व्यक्तिपक्षे प्रथमपादे यथा  ।  
[महाकविकालिदासवस्वाग्देवतागुरुम्  ।  
यज्ञाने विषयाभ्यान्ति दर्पणे प्रतिबिम्बवत्  ।]  
तृतीयपादे यथा  ।  
कामिनीभिः सह प्रीतिः कस्य नाम न रोचते  ।  
यदि न स्याद्वारिवीचिचञ्चलं हत जीवितम्  ॥ इति  ॥ २८ ॥  
  
नो ऽम्बुधेश्चेन्नविपुला  ॥ क्व्र्क्_२।२९ ॥  
  
अयुक्पादयोश्चतुर्थादक्षराच्चेन्नगणो भवतीति तदा नविपुला स्यात्  ।  
लीलया येन विपुला दंष्ट्राग्रेणोद्धृता मही  ।  
बिभ्रता सौकरमपि वपुर्वन्दामि तं हरिम्  ॥  
अत्रैव भारविकविर्यथा  ।  
युयुत्सुनेव कवचं किमामुक्तमिदं त्वया  ।  
तपस्विनो हि वसते केवलाजिनवल्कले  ॥  
व्यक्तिपक्षे प्रथमपादे यथा  ।  
तव मन्त्रकृतो मन्त्रैर्दूरात्संशमितारिभिः  ।  
प्रत्यादिश्यन्त इव मे दृष्टलक्ष्यभिदः शराः  ॥ इत्यादि  ॥ २९ ॥  
  
तो ऽम्बुधेस्तत्पूर्वा भवेत्  ॥ क्व्र्क्_२।३० ॥  
  
अयुक्पादयोः चतुर्थादक्षराच्चेत्तगणो भवति तदा तत्पूर्वं तविपुलेत्यर्थः  । यथा  ।  
तृष्णेयं रे तात श्रियं सञ्चितां विपुलां हरे -  
द्विहाय तस्मात्तां भव सुखी वैराग्यसम्पदा  ॥  
व्यक्तिपक्षे प्रथमपादे यथा  ।  
लोकवत्प्रतिपत्तव्यो लौकिको ऽर्थः परीक्षकैः  ।  
लोकव्यवहारं प्रति सदृशौ बालपण्डितौ  ॥  
  
अन्येति ग्रहणात् मगणसगणविपुला ऽपि बोद्धव्या  । यथा ममैव छन्दसि  ।  
‘अम्बुधौ नतभरमसा औजे तद्युतविपुला भवेत्'  । यथा  ।  
सर्वातिरिक्तं सौभाग्यं बिभ्रती चारुलोचना  ।  
स्त्रीलोकसृष्टिः सौम्येव निः साम्यमस्य वेधसा  ॥ (?)  
व्यक्तिपक्षे प्रथमपादे यथा  ।  
मनोभिरामाः शृण्वन्तौ रथनेमिस्वनोन्मुखैः  ।  
अथ प्रदोषे दोषज्ञः संवेशाय विशाम्पतिम्  ॥ इति  ।  
तृतीयपादे यथा  ।  
अदूरवर्तिनीं सिद्धिं राजन्विगणयात्मनः  ।  
उपस्थितेयं कल्याणी नाम्नि कीर्तित एव यदिति  ॥  
सविपुला यथा  ।  
क्षणविध्वंसिनि काये का चिन्ता मरणे रणे  । इति  ।  
सर्वेषां विपुलाभेदानां चतुर्थो वर्णः प्रायेण गुरुर्भवति  । इत्याम्नायः  ॥ ॥ ३०  
  ॥ इति वक्त्रप्रकरणम्  ॥  

### मात्रासमक-प्रकरणम्
[मात्रासमक-प्रकरणम् (२।३१-३८)]  
  
द्विकगुणितवसुलघुरचलधृतिरिति  ॥ क्व्र्क्_२।३१ ॥  
  
द्वाभ्यां गुणिता वसवो अष्टौ लघव इत्यर्थः  । षोडशभिर्लघुभिरचलधृतिर्नाम   । यथा  ।  
इतरजनहितमितरमृतरमतिमनवरतमवनितिलकमिव सपदि  ।  
स्वयमपि जलनिधिजननिरतिलषति पुरुषवरमचलधृतिविभविनमिह  ॥  
गीत्यार्येति पिङ्गलः  ॥ ३१ ॥  
  
मात्रासमकं नवमो ल्गन्तं  ॥ क्व्र्क्_२।३२ ॥  
  
‘द्विकगुणितवसुलघुऽरित्यनुवर्तते  । यदा अचलधृतिरेव गुर्वन्तो भवति नवमोश्च लघुरेव तदा मात्रासमकं नाम  ।  
प्राक्सूत्राल्लघुरित्यनुवर्तमाने ऽपि ‘नवमो लिऽति वदता सूत्रकारेणान्येषां लघु वो ऽनुज्ञातस्तस्माऽन्न समा ऽत्र पराश्रिता कलेऽत्यप्यनुवर्तनीयम्  । अत्रैव सूत्रे लक्ष्यलक्षणत्वात्  । यथा  ।  
धूलीधूसंस्कृततनशोभः प्रकटितनूतनवदनद्वन्द्वः  ।  
प्रमुदितवदनो जटिलशिरस्कः खेलति मात्रासमकं बालः  ॥ ३२ ॥  
  
जो न्लावथाम्बुधेर्विश्लोकः  ॥ क्व्र्क्_२।३३ ॥  
  
अम्बुधेर्लघुचतुष्टयात्परयोर्जगणो न्लौ नगणलघू यदा भवतस्तदा मात्रासमकमेव विश्लोको नाम  । यथा  ।  
मुञ्चति तृणमिव गतविकल्पः पुत्रं प्रियमविश्लोकं यतः  ।  
सङ्ग्रामभुवि विजितारिसमूहः क्षोणीमिमां स साक्षदव्यात् (?)  ॥ ३३ ॥  
  
तद्युगलाद्वानवासिका स्यात्  ॥ क्व्र्क्_२।३४ ॥  
  
तद्युगलादम्बुधियुगलाल्लघ्वष्टकात्परयो जगणो नगणलघू यदा भवतस्तदा वानवासिका भवेत्  । यथा  ।  
कुङ्कुमपङ्कानुलिप्तगात्रा मध्यक्षामा विपुलनितम्बा  ।  
अस्माकं वानवासिका स्त्री चेतःप्रीतिं सपदि विधत्ते  ॥ ३४ ॥  

बाणाष्टनवसु यदि लश्चित्रा  ॥ क्व्र्क्_२।३५ ॥  
  
पञ्चमो ऽष्टमो नवमो यदि चेल्लघुर्भवति तदा चित्रा नाम यथा  ।  
दृष्ट्वा तव रिपुनगरे शून्ये चित्रानि धवलगृहभित्तीनाम्  ।  
यान्ति द्रुततरमिभयूथातित्रासम् नरवरजनता बुद्ध्या  ॥ ३५ ॥  
  
अष्टाभ्यो ऽथ गलावुपचित्रा  ॥ क्व्र्क्_२।३६ ॥  
  
लघ्वष्टकाद्यदा गुरुलघू भवतस्तदा उपचित्रा नाम  । यथा  ।  
मानं मानिनि मुञ्च भज त्वं कान्तं यावदितीरितमाल्या  ।  
तावद्व्योम बभूव पुरस्तान्नक्षत्रैरुपचित्रितमेतत्  ॥ ३६ ॥  
  
यदतीतकृतविविधलक्ष्मयुतैर्मात्रासमकादिपादैः कलितम्  ।  
अनियतवृत्तपरिमाणसहितं प्रथितं जगत्सु पादाकुलकम्  ॥ क्व्र्क्_२।३७ ॥  
  
अतीतं प्रागुक्तं कृतं लक्ष्म लक्षणं येन तेन युतैः सहितैः मात्रासमकविश्लोकवानवासिकाचित्रोपचित्राणां पादैश्चरणैः कलितं युक्तं अनियतवृत्तपरिमाणसहितं अनियतममर्यादं वृत्तानां परिमाणं तेन सहितम्  । को ऽर्थः  । मात्रासमकादीनां पञ्चानामपि पादैर्यैः कैश्चिदपि चतुर्भिः पादाकुलकमिति कथितम्  ।  
अत्र मात्रासमकविश्लोकवानवासिकाचित्रोपचित्राणामुदाहरणम्  । यथा  ।  
दक्षिणमारुतचलिताशोके कोकिलकलरवमुदितालोके  ।  
मुग्धे मन्मथसुहृदवसन्ते पादाकुलकं याति पतिस्ते  ॥  
तथा विश्लोकोपचित्रादिपादैर्यथा  ।  
वाताहतदलपङ्कजनेत्रे असितदुकूलाच्छादितगात्रे  ।  
कथय सखि त्वं क्व नु मे व्यक्तं पादाकुलकं गच्छसि नक्तम्  ॥  
एवमन्ये ऽपि महाकविप्रयोगा यथा  ।  
चत्वरमण्डपतरुमूलानि सञ्चितसलिलान्यवकूलानि  ।  
क्वचिदपि न भवति भिक्षाहानिः तत्किं क्रियते मानम्लानिः  ॥  
अन्ते यमक इत्याम्नायः  ॥ ३७ ॥  

अधुना गुरुलघुप्रमाणमाह  ।  
वृत्तस्य लो विना वर्णैर्गा वर्णा गुरुभिस्तथा  ।  
गुरवो लैर्दले नित्यं प्रमाणमिति निश्चितम्  ॥ क्व्र्क्_२।३८ ॥  

यस्य कस्यचिद्वृत्तस्य लः कला मात्रा वर्णैरक्षरैर्विना गुरवो भवन्ति  । वर्णा गुरुभिस्तथा ताः कला गुरुभिर्विना वर्णा न भवन्ति  । गुरवो र्लैर्दलै नित्यं ता एव कला लैर्लघुभिर्विना दले ऽर्धे कृते सति गुरवो भवन्ति  । यथा  । अस्मिन्नेव वृत्ते एकपञ्चाशत्कलावर्णैः द्वात्रिंशद्भिर्विना एकोनविंशतिगुरवोः भवन्ति  । पुनस्ता एव मात्रा एकोनविंशत्या गुरुभिर्विना द्वात्रिंशद्भवन्ति  । पुनस्ता कला एकपञ्चाशत्त्रयोदशभिर्लघुभिर्विना अष्टत्रिंशद्भवन्ति  । ततो दले ऽर्धे कृते सति एकोनविंशतिर्गुरवो भवन्तीति प्रमाणं नियतं वृत्तस्येति  ॥ ३८ ॥  
  
शिखिगुणितदशलघुरचितमपगतलघुयुगलमपरमिदमखिलम्  ।  
सगुरुशकलयुगलकमपि सुपरिघटितललितपदनिचिति भवति शिखा  ॥ क्व्र्क्_२।३९ ॥  
  
शिखिभिस्त्रिभिर्गुणितैर्दशभिर्लघुभी रचितं कृतं तच्च तदपगतलघुयुगलं च तथोक्तं अष्टाविंशल्लघुकमित्यर्थः  । अपरं द्वितीयमिदमर्धमखिलं सम्पूर्णं त्रिंशल्लघुकमित्यर्थः  । शकलयुगलकमपि अर्धद्वयममपि सगुरु सह गुरुणा वर्ततेति सगुरु यदा भवति तदा शिखा नाम भवति  । सुपरिघटितानि ललितपदानि तेषां निचिती रचनाविशेषा यत्र क्रियाविशेषणे तत्तथोक्तम्  । यथा  ।  
मलयपवनचलितसुविकचविचिकलमलिरधिवसति मुदितमनाः  ।  
शुभितसमयमुदितपिकयुवतिरपि परिमलबहुलबकुलतरुशिखा  ॥  
चूलिकेति वक्तव्ये  । छन्दोभङ्गभयाच्छिखेत्युक्तमेकार्थत्वान्न दोषः  ॥ ॥ ३९  
  
विनिमयविहितशकलयुगललघुललितपदविततिरचितगणनिचया  ।  
श्रुतिसुखकृदियमपि जगति जशिर उपगतवति ञि सति भवति खजा  ॥ क्व्र्क्_२।४० ॥  
  
सैव शिखा विनिमयेन व्यत्यासेन विहितं शकलयुगलमर्धद्वयं ललितपदवितत्या रचितगणनिचया यदा भवति तदा खजा नाम  । क्व सति  । ञि सति  । ञि चवर्गीयपञ्चमस्य चवर्गीयतृतीयस्य शिर उर्ध्वविभागस्तस्मिन्नुपगतवति  । को ऽर्थः  । खञ्जेत्यर्थः  । यथा  ।  
ससलिलसलिलधरवसुमुदितशिखिकुलविरचितकलकलनिकरे  ।  
सुपरिहृतनिजयुवतिगृहनभसि हत पथिक कथमसि गमा  ॥  
एकगुरूणि छन्दसि खञ्जाशब्दस्य प्रवेशयितुमशक्यत्वान्नाम नोक्तम्  ॥ ४० ॥  
  
अष्टावर्धे गा द्व्यभ्यस्ता यस्याः सा ऽनङ्गक्रीडोक्ता  ।  
दलमपपरमपि वसुगुणितसलिलनिधिलघुकविरचितपदवितति भवति  ॥ क्व्र्क्_२।४१ ॥  
  
द्वाभ्यां गुणिता ऽष्टौ गुरवो यस्याः सा षोडशगुरुः प्रथमे ऽर्धे त्वपरमप्यर्धं वसुभिरष्टभिर्गुणिताः सलिलनिधिलघव इति द्वात्रिंशत्सङ्ख्या लैः रचितपदविततिः अनङ्गक्रीडा नाम  ।  
त्यक्तानङ्गक्रीडां मुक्तव्रीडां शत्रुक्षौणीपालाः  ।  
सुविषमवनभुवि विदधति भयमिव नरवरतिलकसुविजितरिपुनिवहा ऽसौ  ॥  
सौम्येत्येके  ॥ ४१ ॥  
  
त्रिगुणनवलघुरवसितिगुरुरिति दलयुगलकृततनुरतिरुचिरा  ॥ क्व्र्क्_२।४२ ॥  
  
त्रिभिर्गुणितार्नव लघवो यस्यां सा तथोक्ता सप्ताविंशल्लघुरित्यर्थः  । अवसितिरवसानं तस्मिन् गुरुर्यस्याः सा तथोक्ता इति पूर्वोक्तप्रकारेण सप्तविंशल्लघवो ऽन्ते गुरुः एवं दलयुगलकृततनुः विरचितशरीरा अतिरुचिरा नाम  । यथा  ।  
समदगजगतिरुरुकुचयुगकृतनततनुरमलवदनकमला  ।  
अनवरतमपहरति मम हृदयमिह हि युवतिरियमतिरुचिरा  ॥ ४२ ॥  
  ॥ इति मात्रासमकप्रकरणम्  ॥  
  
इति सुल्हणविरचितायां सुकविहदयानन्दिन्याभिधानायां वृत्तरत्नाकरच्छन्दोवृत्तौ मात्रावृत्ताध्यायो द्वितीयः समाप्तः  ॥  
  
## समवृत्ताध्यायः  

उक्तायाम्  
  
ग् श्रीः  ॥ क्व्र्क्_३।१ ॥  
  
एकाक्षरायां जातौ एको गुरुर्यस्य वृत्तस्य पादे तद्वृत्तं श्रीर्नाम  । यथा  ।  
श्रीस्तत्तैलम्  ॥ १ ॥  
  
अत्युक्तायाम्  
  
गौ स्त्री  ॥ क्व्र्क्_३।२ ॥  
  
गुरुद्वयं यत्र तद्वृत्तं स्त्री नाम  । यथा  ।  
आद्या सा स्त्री गौरी पायात्  ॥ २ ॥  
  
मध्यायाम्  
  
मो नारी  ॥ क्व्र्क्_३।३ ॥  
  
यत्र मगणस्तद्वृत्तं नारी नाम  ।  
श्रीनारीगोविन्दौ भूयास्तवोद्बुद्ध्यै  ॥ ३ ॥  
  
रो मृगी  ॥ क्व्र्क्_३।४ ॥   
  
यत्र रगणस्तद्वृत्तं मृगी नाम  । यथा  ।  
कथ्यतां यात्यसौ  
गीतगा हा मृगी  ॥ ४ ॥  
  
प्रतिष्ठायाम्  
  
ङ्गौ चेत्कन्या  ॥ क्व्र्क्_३।५ ॥  
  
चेद्यदि पादे मगणगुरू भवतः तद्वृत्तं कन्या नाम  । यथा  ।  
कामक्रीडारूढायासा  ।  
एताः कन्या कीदृश्यास्ताः  ॥  
तथा च  ।  
सर्वेषां यः सामान्यर्द्धिः  ।  
तस्येशस्स्ताद्भूयो वृद्ध्यै  ॥ ५ ॥  
  
सुप्रतिष्ठायाम्  
  
भ्गौ गिति पङ्क्तिः  ॥ क्व्र्क्_३।६ ॥  
  
यत्र भगणो द्वौ गुरू भवतः तद्वृत्तं पङ्क्तिर्नाम भवति  । यथा  ।  
व्योमनि नीलां नीरदपङ्क्तिम्  ।  
वीक्ष्य विपन्नाः प्रोषितवध्वः  ॥ ६ ॥  
  
गायत्र्याम्  
  
त्यौ स्तस्तनुमध्या  ॥ क्व्र्क्_३।७ ॥  
  
यत्र तगणयगणौ भवतः तद्वृत्तं तनुमध्या नाम  । यथा  ।  
कस्यापि महद्भिः पुण्यैरनुकूला  ।  
श्यामा तनुमध्या गेहे भवति स्त्री  ॥ ७ ॥  
  
शशिवदना न्यौ  ॥ क्व्र्क्_३।८ ॥  
  
यत्र नगणयगणौ भवतस्तद्वृत्तं शशिवदना नाम  । यथा  ।  
मलयजलेपः कुवलयशय्या  ।  
दहति वियोगे शशिवदनायाः  ॥ ८ ॥  
  
त्सौ चेद्वसुमती  ॥ क्व्र्क्_३।९ ॥  
  
चेत्तगणसगणौ पादे भवतः तद्वृत्तं वसुमती नाम  । यथा  ।  
पृथ्वी धृतवती राज्ञा नयवता  ।  
मुद्यज्जनपदा श्लाघ्या वसुमती  ॥ ९ ॥  
  
उष्णिहि  
  
मधुमतिननगाः  ॥ क्व्र्क्_३।१० ॥  
नगणनगणगुरवो यत्र तद्वृत्तं मधुमती नाम  । यथा  ॥ १० ॥  
  
म्सौ गः स्यान्मदलेखा  ॥ क्व्र्क्_३।११ ॥  
  
मगणसगणौ गुरुश्च यत्र तद्वृत्तं मदनलेखा नाम  । यथा  ।  
लावण्याम्भसि मग्ने तस्याः काममहेभे  ।  
भ्रष्टेयं स्तनकुम्भाद्रोमलीमदलेखा  ॥ ११ ॥  
  
कुमारललिता ज्सौ ग्  ॥ क्व्र्क्_३।१२ ॥  
  
जगणसगणौ गुरुश्च यत्र तद्वृत्तं कुमारललिता नाम  । यथा  ।  
कुमारललितानि प्रमोदजननानि  ।  
नयाभिमुदमग्र्यां विलोक्य नमनीका  ॥ (?) १२ ॥  
  
सरगा हंसमाला  ॥ क्व्र्क्_३।१३ ॥  
  
यत्र सगणरगणगुरवस्तद्वृत्तं हंसमाला नाम  । यथा  ।  
शरदि प्रेक्ष्य यान्तीं मुदितां हंसमालाम्  ।  
त्यजति प्रेयसीं कः सुखलिप्सुः स्वतन्त्रः  ॥ १३ ॥  
  
अनुष्टुभि  
  
मो मो गो गो विद्युन्माला  ॥ क्व्र्क्_३।१४ ॥  
  
द्वौ मगणौ द्वौ गुरू च यत्र तद्वृत्तं विद्युन्माला नाम  । यथा  ।  
चतुर्भिर्यतिः   । यथा ममैव छन्दसि  ।  
मौ गौ वेदैर्विद्युन्माला  ।  
व्योम्नि व्याप्ते तप्तरेखानाकुर्वन्ती वङ्ग्याम्मानम्रां त्वां भर्तुः स्त्रीणां जागर्यका विद्युन्माला  ॥ (??) १४ ॥  
  
भौ गिति चित्रपदा गः  ॥ क्व्र्क्_३।१५ ॥  
  
भगणद्वयं गुरू च यत्र तद्वृत्तं चित्रपदा नाम  । यथा  ।  
  
नूपुरशब्दमनोज्ञं ताललयान्वितगीतम्  ।  
पीनपयोधरयुग्मा नृत्यति विचित्रपदेयम्  ॥ १५ ॥  
  
माणवकं भात्तलगाः  ॥ क्व्र्क्_३।१६ ॥  
  
भगणतगणलघुगुरवो यत्र तद्वृत्तं माणवकं नाम  । यथा  ।  
वाञ्छसि शं चेद्विपुलं तर्हि सखे मुञ्च शठ -  
मेधा किं ज्ञास्य रुचिं मित्रमपि त्वचपलम्  ॥ (?)  
चतुर्भिर्यतिरित्याम्नायः  । माणवकाक्रीडितमिति पिङ्गलः  ॥ १६ ॥  
  
म्नौ गौ हंसरुतमेतत्  ॥ क्व्र्क्_३।१७ ॥  
  
यत्र मगणनगणौ द्वौ गुरू तद्वृत्तं हंसरुतं नाम  । यथा  ।  
दृष्ट्वा कासकुसुमानि श्रुत्वा हंसरुतमेतत्  ।  
कामार्तः शरदि पान्थ कष्टं जीवति निकृष्टः  ॥ १७ ॥  
  
र्जौ समानिका गलौ च  ॥ क्व्र्क्_३।१८ ॥  
  
रगणजगणौ गुरुलघू च यत्र तद्वृत्तं समानिका नाम  । यथा  ।  
ते समानिका च यान्ति शत्रवो भयेन धीर  ।  
राजसम्पदं विहाय यद्यजेयबाहवो ऽपि  ॥ १८ ॥  
प्रमाणिका जरौ लगौ  ॥ क्व्र्क्_३।१९ ॥  
  
जगणरगणौ लघुगुरू यत्र तद्वृत्तं प्रमाणिका नाम  । यथा  ।  
प्रवाति दक्षिणानिलः सुपुष्पिताम्रकिंशुकः  ।  
वसन्त एष साम्प्रतं प्रमाणिका ऽत्र कोकिला  ॥ १९ ॥  
  
[चम्पकमाला चेद्भमसा गः  ॥ क्व्र्क्_३।२० ॥  
  
भगणमगणसगणाः गुरुश्च यत्र तद्वृत्तं चम्पकमाला नाम]  ॥ २० ॥  
  
[नाराचकं तरौ लगौ  ॥ क्व्र्क्_३।२१ ॥  
  
तगणरगणौ लघुगुरू च यत्र तद्वृत्तं नाराचकं नाम  । यथा]  ॥ २१ ॥  
  
वितानमाभ्यां यदन्यत्  ॥ क्व्र्क्_३।२२ ॥  
  
आभ्यां समानिकाप्रमाणिकाभ्यां यदन्यदष्टाक्षरं छन्दस्तद्वितानं नाम  । आभ्यां यदन्यदिति ब्रुवन् सूत्रकारो वितानस्यानेकप्रकारत्वं दर्शयति  । अन्यथा गणनियमं ब्रूयात्  । यथा  ।  
ज्योत्स्नावितानमैन्दवं पश्य प्रिये मनोरमम्  ।  
कोपं त्यज प्रियं भज स्त्रीणां प्रियं हि यौवनम्  ॥  
अन्यच्च  ।  
तस्याः स्मरामि सुन्दरं चन्द्रोपमानमाननम्  ।  
कन्दर्पचापभङ्गुरं श्रुतिभ्रमोपशोभितमिति  ॥  
अपि च  ।  
कङ्कालमालधारणं कन्दर्पदर्पहारिणम्  ।  
संसारबन्धमोचनं वन्दामहे त्रिलोचनम्  ॥  
  
‘अन्यदतो हि वितानमिऽति श्वेतपटजयदेवेन यदुक्तम्  ।  
इत्यनेन गतार्थत्वात्  ॥ २२ ॥  
  
बृहत्याम्  
  
रान्नसाविह हलमुखी  ॥ क्व्र्क्_३।२३ ॥  
  
यत्र रगणनगणसगणास्तद्वृत्तं हलमुखी नाम  । यथा  ।  
निन्दितां वपुषि पुरुषद्वेषिणीं विरदशनाम्  ।  
तां सखे परिणयविधौ दूरतस्त्यज हलमुखीम्  ॥ २३ ॥  
  
भुजगशिशुभृता नौ मः  ॥ क्व्र्क्_३।२४ ॥  
  
द्वौ नगणौ मगणश्च यत्र तद्वृत्तं भुजगशिशुभृता नाम  । सप्तभिर्यतिरित्याम्नायः  । यथा  ।  
वरतरुलवलीवल्लीकिसलयगहनछिन्नाः  ।  
भुजगशिशुभृता रम्या मलयगिरिवनोद्देशाः  ॥ २४ ॥  

पङ्क्तौ  
  
म्सौ ज्गौ शुद्धविराडिदं मतम्  ॥ क्व्र्क्_३।२५ ॥  
  
मगणसगणजगणा गुरुश्च यत्र तद्वृत्तं शुद्धविराट् नाम  । यथा  ।  
कुर्वन् राज्यमपीह सन्ततं कामक्रोधविवर्जितः सदा  ।  
मित्रो मे न समोभयानतः(?) सत्यं शुद्धविराडसि प्रभो  ॥ २५ ॥  
म्नौ य्गौ चेति पणव नामेदम्  ॥ क्व्र्क्_३।२६ ॥  
  
यत्र मगणनगणयगणा गुरुश्च यत्र तद्वृत्तं पणव नाम  । पञ्चभिर्यतिः  । यथा  ।  
यासां वक्ष्यसि घनवक्षोजे हारः सम्प्रति शुशुभे तारः  ।  
पादौ नूपुररववाचालौ भ्रातस्ताः पणवनिताः पश्य  ॥ २६ ॥  
  
र्जौ रगौ मयूरसारिणी स्यात्  ॥ क्व्र्क्_३।२७ ॥  
  
रगणजगणरगणा गुरुश्च यत्र तद्वृत्तं मयूरसारिणी नाम  । यथा  ।  
विस्तारेण बर्हिभाररम्या बर्हिणी मयूरसारणीयम्  ।  
गर्जितं निशम्य वारिदानां नृत्यति प्रमोदनिर्भराङ्गी  ॥ २७ ॥  
  
भ्मौ सगयुक्तौ रुक्मवतीयम्  ॥ क्व्र्क्_३।२८ ॥  
  
भगणमगणसगणा गुरुश्च यत्र तद्वृत्तं रुक्मवती नाम  । यथा  ।  
चेतसि यस्या जीवितनाथस्तत्प्रियकार्यासक्तमनस्का  ।  
देवगुरुश्वश्रूद्विजभक्ता रुक्मवती स्यात्कीर्तिमती वा  ॥ २८ ॥  
  
ज्ञेया मत्ता मभसगयुक्ता  ॥ क्व्र्क्_३।२९ ॥  
  
मगणभगणसगणगुरवो यत्र तद्वृत्तं मत्ता नाम  । चतुर्भिर्यतिरित्याम्नायः  । यथा  ।  
यच्चूताग्रे स्मरशरबन्धौ बद्धावासा पिकसहवयः  ।  
गायन्त्येताः कलमिति मत्तास्तन्मध्ये ऽहं सखि मधुरेषः  ॥ २९ ॥  
  
नरजगैर्भवेन्मनोरमा  ॥ क्व्र्क्_३।३० ॥  
  
यत्र नगणरगणजगणगुरवो तद्वृत्तं मनोरमा नाम  । यथा  ।  
युवतिरिन्दुसुन्दरानना पृथुघनस्तनी कृशोदरी  ।  
गुरुनितम्बभारमन्थरा हरति मे मनो मनोरमा  ॥ ३० ॥  
  
त्जौ जो गुरुणेयमुपस्थिता  ॥ क्व्र्क्_३।३१ ॥  
  
तगणजगणौ जगणो गुरुश्च तद्वृत्तं उपस्थिता नाम  । अत्र द्वाभ्यामष्टभिश्च यतिरित्येके  । यथा  ।  
त्यक्त्वा निजशस्त्रमुपस्थिता ये प्राञ्जलयस्तव शत्रवः  ।  
तेषामवनीश्वर जीवितं दत्तं भवता समराजिरे  ॥ ३१ ॥  

त्रिष्टुभि  
  
स्यादिन्द्रवज्रा यदि तौ जगौ गः  ॥ क्व्र्क्_३।३२ ॥  
  
यत्र तगणौ द्वौ जगणो गुरू च तद्वृत्तं इन्द्रवज्रा नाम  । यथा  ।  
स्यादिन्द्रवज्रादि कर्कशं मे  
चेतो यदीये विरहागमे ऽस्मिन्  ।  
नूनं तदानीं यदि तद्वियोग-  
सन्तापसंयत्सहनक्षमः स्याम्  ॥ ३२ ॥  
  
उपेन्द्रवज्रा जतजास्ततो गौ  ॥ क्व्र्क्_३।३३ ॥  
  
यत्र जगणतगणजगणा द्वौ गुरू च तद्वृत्तं उपेन्द्रवज्रा नाम  । यथा  ।  
उपेन्द्रवज्रादि महाभिघाता  
प्रयान्ति नाशं स्मरतो नरस्य  ।  
अहर्निशं त्वां विजितामरेश  
श्रीकृष्ण विष्णोर्गुरु मे प्रसादम्  ॥ ३३ ॥  
अनन्तरोदीरितलक्ष्मभाजौ पादौ यदीयावुपजातयस्ताः  ।  
इत्थं किलान्यास्वपि मिश्रितासु स्मरन्ति जातिष्विदमेव नाम  ॥ क्व्र्क्_३।३४ ॥  
  
न विद्यन्ते ऽन्तरं व्यवधानं यस्य तदनन्तरं उदीरितमुक्तं लक्ष्म लक्षणम्  । भजत इति यस्याः पादौ तावनन्तरोदीरितभाजौ इन्द्रवज्रोपेन्द्रवज्रयोरित्यर्थः  ।  
  
इत्थममुना प्रकारेणान्यास्वपि उक्ताप्रभृतिषु जातिषु मिश्रितास्विदमेवोपजातिं नाम स्मरन्ति वदन्ति छन्दोविदः  । यथा  ।  
विहाय पङ्केरुहकाननानि स्फारस्फुरत्केतकमभ्युपास्य  ।  
मेघागमे ऽस्मिन्नुपजातिसर्वे भ्रमन्त्यमी षट्चरणा रणन्तः  ॥  
एवमन्यान्यप्युदाहरणानि कुमारसम्भवादिमहाकाव्येषु दृष्टव्यानि  ।  
  
समवृत्ताध्याये ऽपि प्रसङ्गादुपजातीनां पाठा लाघवार्थः  । एषां प्रस्तारवशाच्चतुर्दशप्रकारा भवन्ति  । ते च लेखकेन पूर्वपत्रे रचिताः  । अत्र प्रथमगणकृत एव विशेषः  । जत एव प्रस्तार्यन्तो  । यथा  ।  
  
^_^ __^ ^_^ __^ ^_^ __^ ^_^ __^ ^_^ __^ ^_^ __^ ^_^ __^  
__^ ^_^ ^_^ __^ __^ ^_^ ^_^ __^ __^ ^_^ ^_^ __^ __^ ^_^  
__^ __^ __^ __^ ^_^ ^_^ ^_^ __^ __^ __^ ^_^ ^_^ ^_^ ^_^  
__^ __^ __^ __^ __^ __^ __^ ^_^ ^_^ ^_^ ^_^ ^_^ ^_^ ^_^  
॥ ३४ ॥  
  
सान्द्रपदं भ्तौ नगगुरुभिश्च  ॥ क्व्र्क्_३।३५ ॥  
भगणतगणनगणा द्वौ गुरू तत्र तद्वृत्तं सान्द्रपदं नाम  । यथा  ॥ ३५ ॥  
  
नजजलगैर्गदिता सुमुखी  ॥ क्व्र्क्_३।३६ ॥  
नगणजगणजगणा लघुगुरू च यत्र तद्वृत्तं सुमुखी नाम  । पञ्चभिर्यतिरित्याम्नायः  । यथा  ।  
सुतजननी सुकुलप्रभवा  
मृदुवचना सुरते चतुरा  ।  
भवति गृहे विपुलैः सुकृतैः  
मृगनयना युवतिः सुमुखी  ॥ ३६ ॥  
  
दोधकवृत्तमिदं भभभाद्गौ  ॥ क्व्र्क्_३।३७ ॥  
  
यत्र भगणत्रयं द्वौ गुरू च तद्वृत्तं दोधकं नाम  । यथा  ।  
यस्य नरस्य भवेदिह साक्षाद्वृत्तमदोधकयोरपि तुल्यम्  ।  
तेन समं कथमर्थवतापि प्रेमकथां कथयामि वयस्ये  ॥ ३७ ॥  
  
शालिन्युक्ता न्तौ तगौ गो ऽब्धिलोकैः  ॥ क्व्र्क्_३।३८ ॥  
  
यत्र मगणतगणतगणा द्वौ गुरू च तद्वृत्तं शालिनी नाम  । चतुर्भिः सप्तभिर्यतिरित्याम्नायः  । यथा  ।  
नो जानीते शालिनी वारायार्यप्रायेणेह स्तादभेदं मनुष्यः  ।  
सो ऽपि प्रेम प्राप्य देवीप्रियायाः धुर्यात्मानं वेत्ति वैदग्धभाजाम्  ॥ ३८ ॥  
  
वातोर्मीयं गदिता म्भौ तगौ गः  ॥ क्व्र्क्_३।३९ ॥  
  
मगणभगणतगणा गुरुद्वयं यत्र तद्वृत्तं वातोर्मी नाम  । अत्र वक्ष्यामणसूत्रे च विशेषानभिधानात्प्रागुक्तैव यतिर्यथा  ।  
बलाद्वातोर्मय एते सनक्राः सामुद्राणां सलिलानां समूहाः  ।  
आब्रह्मादीनपि संहृत्य लोकान् येषामन्तः सुखशायी मुरारिः  ॥ ३९ ॥  
  
म्भौ न्लौ गः स्याद्भ्रमरविलसितम्  ॥ क्व्र्क्_३।४० ॥  
  
मगणभगणनगणा लघुगुरू च यत्र तद्वृत्तं भ्रमरविलसितं नाम  ।  
प्राच्येव यतिर्यथा  ।  
त्यक्त्वा मानं चरणविपतितस्तन्मन्ये ऽहं प्रिय सखि नियतम्  ।  
त्वद्वक्त्राब्जभ्रमरविलसितं कर्तुं वाञ्छत्ययमिह दयितः  ॥ ४० ॥  
  
पञ्चरसैर्श्रीर्भतनगगैः स्यात्  ॥ क्व्र्क्_३।४१ ॥  
  
भगणतगणनगणा द्वौ गुरू च यत्र तद्वृत्तं श्रीः नाम  । पञ्चभिः षड्भिर्यतिर्यथा  ।  
द्रव्यविमोहाज्जलनिधियानं सङ्गरभूमौ त्यजति च देहम्  ।  
कृत्यमकृत्यं गणयति नैव श्रीरसलुब्धो ध्रुवमिह जन्तुः  ॥ ४१ ॥  
कुड्मलदन्तीत्येके  ।  
  
रो नराविह रथोद्धता लगौ  ॥ क्व्र्क्_३।४२ ॥  
  
यत्र रगणनगणरगणा लघुगुरू च तद्वृत्तं रथोद्धता नाम  । यथा  ।  
लग्न एव पदयोरथोद्धतान्यायताक्षिवचनानि संवृणु  ।  
सत्रवाभिरिति या प्रबोधिता तां स्मरामि निजजीवितौषधिम्  ॥ ४२ ॥  
  
स्वागतेति रनभाद्गुरुयुग्मम्  ॥ क्व्र्क्_३।४३ ॥  
  
यस्य पादे रगणनगणभगणा गुरू च तद्वृत्तं स्वागता नाम  । यथा  ।  
सर्वलोकसुखदास्वपि वर्षास्वागतासु न सुखी रिपुवर्गः  ।  
विन्ध्यवर्मनृपते तव खड्गभ्रान्तिभाजमचिरामभिवीक्ष्य  ॥ ४३ ॥  
  
ननसगगुरुरचिता वृन्ता  ॥ क्व्र्क्_३।४४ ॥  
  
द्वौ नगणौ सगणो गुरुद्वयं यस्य पादे तद्वृत्तं वृन्ता नाम  । अत्र मण्डूकप्लुतन्यायेन शालिन्युक्तेति सूत्रादब्धिलोकैरिति पदमनुवर्तते  । तेन हि चतुर्भिर्यतिः  । यथा  ।  
मधुकरचरणभराक्रान्तं पथ तदिह कुसुममिदं वृन्तात्  ।  
कथयति विषयवियुक्तानां विधिपरिणतिमिव लोकानाम्  ॥ ४४ ॥  
  
ननरलगुरुभिश्च भद्रिका  ॥ क्व्र्क्_३।४५ ॥  
  
द्वौ नगणौ रगणो लघुगुरू च यत्र तद्वृत्तं भद्रिका नाम  । यथा  ।  
विविधपरकथाप्रगल्भवागतिविरलविसंस्थुलद्विजा  ।  
कपिलचिकुरसञ्चया कृशा न भवति वनिता प्रभद्रिका  ॥ ४५ ॥  
  
श्येनिका रजौ रलौ गुरुर्यदा  ॥ क्व्र्क्_३।४६ ॥  
  
रगनजगणरगणा लघुगुरू च यत्र तद्वृत्तं श्येनिका नाम  । यथा  ।  
श्येनिकाशृगालसङ्कुले रणे विन्ध्यवर्मदेव ये त्वया हताः  ।  
शत्रवस्त एव तारकाश्रयं तन्वते विमानगाः सुरावृताः  ॥ ४६ ॥  
  
उपस्थितमिदं ज्सौ ताद्गकारौ  ॥ क्व्र्क्_३।४७ ॥  
  
जगणसगणतगणा द्वौ गुरू च यत्र तद्वृत्तं उपस्थितं नाम  । यथा  ।  
उपस्थितमनेकाश्चेतकी चुलुक्यनृपतेः सैन्यं विशालम्  ।  
अवन्तिप्रिय निहित्वा न को ऽपि ध्रुवं क्षितितले जेतुं समर्थः  ॥ ४७ ॥  
  
शिखण्डितमिदं ज्सौ त्गौ गुरुश्चेत्  ॥ क्व्र्क्_३।४८ ॥  
  
जगणसगणौ तगणगुरू गुरुश्चेत्तद्वृत्तं शिखण्डितं नाम  । यथा  । ४८  
  
मौक्तिकमाला भवेद्भभ्तलगाः  ॥ क्व्र्क्_३।४९ ॥  
भगणभगणतगणलघुगुरवो यत्र भवेत्तद्वृत्तं मौक्तिकमाला नाम  । यथा  ॥ ४९ ॥  
  
जगत्याम्  ।  
  
चन्द्रवर्त्म गदितं तु रनभसैः  ॥ क्व्र्क्_३।५० ॥  
  
यत्र रगणनगणभगणसगणा भवन्ति तद्वृत्तं चन्द्रवर्त्म गदितम्  । यथा  ।  
चक्षुषी परिविमृश्य करयुगात् क्रान्तहर्यपरिशोभितवदना  ।  
चन्द्रवर्त्म कथयेत्यतिविवशा कान्तमेवमवदन्निशि वनिता  ॥ ५० ॥  
  
जतौ तु वंशस्थमुदीरितं जरौ  ॥ क्व्र्क्_३।५१ ॥  
  
यत्र जगणतगणजगणरगणास्तद्वृत्तं वंशस्थं नाम  । यथा  ।  
स्ववेश्मवंशस्थमुदीक्ष्य वायसं प्रियागमासंशिनमुत्तमेङ्गितैः  ।  
जगाद काचिन्मुदिता समागते प्रिये प्रदास्यामि तवेप्सितं खग  ॥ ५१ ॥  
  
स्यादिन्द्रवंशा ततजैः रसंयुतैः  ॥ क्व्र्क्_३।५२ ॥  
  
यत्र द्वौ तगणौ जगणरगणौ तद्वृत्तं इन्द्रवंशा नाम यथा  ।  
आदीन्द्रवंशाद्दिवमस्तभूरुहप्रच्छादितानेकगुहा गृहो ऽपि सन्  ।  
धाराधिनाथस्य भयेन विद्रुतान् भूगोप्तुरिष्टान्न भवामि नेश्वरः  ॥ ५२ ॥  
  
इह तोटकमम्बुधिसैः प्रथितम्  ॥ क्व्र्क्_३।५३ ॥  
  
यत्र चत्वारि सगणास्तद्वृत्तं तोटकं नाम  । यथा  ।  
त्यज मानममानमनन्तगुणं कुरु वाक्यमिदं परिणामहितम्  ।  
त्वयि तोटकजायतनेत्रयुगे त्वरितं दयितान्तिकमिन्दुमुखि  ॥ ५३ ॥  
  
द्रुतविलम्बितमाह नभौ भरौ  ॥ क्व्र्क्_३।५४ ॥  
  
नगणभगणौ भगणरगणौ यत्र तद्वृत्तं द्रुतविलम्बितं नाम  । यथा  ।  
द्रुतविलम्बितगेन तवारिणा क्वचिदपि स्थिरभावमविन्दता  ।  
गुरुनितम्बभरालसगामिनी प्रतिपदं स्ववधूर्नृप निन्द्यते  ॥ ५४ ॥  
  
वसुयुगविरतिर्नौ म्यौ पुटो ऽयम्  ॥ क्व्र्क्_३।५५ ॥  
  
द्वौ नगणौ मगणयगणौ यत्र तद्वृत्तं पुटो नाम  । वसुभिरष्टभिर्युगैश्चतुर्भिर्यतिः  ।  
अपि चरणनतो ऽहं तत्प्रसीद त्यज सरसिजनेत्रे मौनमुद्राम्  ।  
वचनममृतकल्पं श्रोतुकामा श्रवणपुटनिपेयं सर्वदा ते  ॥ ५५ ॥  
  
प्रमुदितवदना भवेन्नौ ररौ  ॥ क्व्र्क्_३।५६ ॥  
  
द्वौ नगणौ द्वौ रगणौ यत्र तद्वृत्तं प्रमुदितवदना नाम  । यथा  ।  
गुरुकुचयुगलां विशंलक्षणां विकटकटितटां मनोज्ञां सदा  ।  
विविधसुरतिकेलिदक्षामहं प्रमुदितवदनां स्मरामि प्रियाम्  ॥ ५६ ॥  
  
चतुर्जगणं वद मौक्तिकदाम  ॥ क्व्र्क्_३।५७ ॥  
  
नयसहितौ न्यौ कुसुमविचित्रा  ॥ क्व्र्क्_३।५८ ॥  
  
नगणयगणौ पुनर्नगणयगणौ यत्र तद्वृत्तं कुसुमविचित्रा नाम  । षड्भिर्यतिरित्युपदेशः  ।  
यथा  ।  
परिहृतरोषा कृतबहुवेषा सह निजभर्ता तरुणि वसन्ते  ।  
प्रमुदितपुंस्कोकिल इव रम्यां व्रज वनराजिं कुसुमविचित्राम्  ॥ ५८ ॥  
रसैर्जसजसा जलोद्धतगतिः  ॥ क्व्र्क्_३।५९ ॥  
  
यत्र जगणसगणजगणा सगणश्च तद्वृत्तं जलोद्धतगतिर्नाम  । यथा  ।  
अतीत्य सरितो जलोद्धतगतीरनेकगहना कुलानपि गिरीन्  ।  
समुद्रतरमाश्रिता रिपुनृपाः सुखं न निशि शेरते तव भयात्  ॥ ५९ ॥  
भुजङ्गप्रयातं भवेद्यैश्चतुर्भिः  ॥ क्व्र्क्_३।६० ॥  
  
चत्वारो यगणा यत्र तद्वृत्तं भुजङ्गप्रयातं नाम  । यथा  ।  
विदग्धाङ्गनालोचनानन्दकारी सखि स्वेच्छया वीक्षितुं प्राणनाथः  ।  
मया नैव लब्धो हत ग्राममार्गे भुजङ्गप्रयातानुकारिण्यमुष्णिग् (?)  ॥ ६० ॥  
  
रैश्चतुर्भिर्युता स्रग्विणी सम्मता  ॥ क्व्र्क्_३।६१ ॥  
  
चत्वारो रगणा यस्य पादे तद्वृत्तं स्रग्विणी नाम  । यथा  ।  
पद्मपत्रायताक्षी शशाङ्कानना कुङ्कुमोद्वर्तिताङ्गी घनोच्चस्तनी  ।  
अङ्गहारैरनेकप्रकारैर्युता नृत्यति स्त्री सखे स्रग्विणी सुन्दरा  ॥ ६१ ॥  
  
भुवि भवेन्नभजरैः प्रियंवदा  ॥ क्व्र्क्_३।६२ ॥  
  
नगणभगणजगणरगणा यत्र तद्वृत्तं प्रियंवदा नाम  । यथा  ।  
गुरुपयोधरवती सुमध्यमा विपुलपुण्यनिचयैः स्ववेश्मनि  ।  
भवति पार्वणशशाङ्कसुन्दराननवती प्रियतमा प्रियंवदा  ॥ ६२ ॥  
  
त्यौ त्यौ मणिमाला छिन्ना गुहवक्त्रैः  ॥ क्व्र्क्_३।६३ ॥  
  
तगणयगणतगणयगणा यत्र तद्वृत्तं मणिमाला नाम  । षड्भिर्यतिः  । यथा  ।  
मातः सुरसिन्धो त्रैलोक्यपवित्रे पश्यामि कदा ते पापापहमम्भः  ।  
चञ्चन्मणिमालालङ्कारमणीनां त्यक्त्वा वनितानां सङ्गं विषतुल्यम्  ॥ ६३ ॥  
  
धीरैरभाणि ललिता तभौ जरौ  ॥ क्व्र्क्_३।६४ ॥  
  
यत्र तगणभगणजगणरगणास्तद्वृत्तं ललिता नाम  । यथा  ।  
पीनोन्नतस्तनभरोपरिस्फुरद्धारावलीसुभगमायतेक्षणा  ।  
नृत्यत्यसौ सुललितं हि नूपुराध्वानप्रबोधितमनोभवा वधूः  ॥ ६४ ॥  
  
प्रमिताक्षरा सजससैरुदिता  ॥ क्व्र्क्_३।६५ ॥  
  
सगणजगणौ सगणौ यत्र तद्वृत्तं प्रमिताक्षरा नाम  । यथा  ।  
चरणानतिं गतवति प्रसभं दयिते नितान्तसुभगे सुभगे  ।  
परुषाणि सन्त्यज वचांसि सखि प्रमिताक्षरा भव शशाङ्कमुखि  ॥ ६५ ॥  
  
ननभरसहिता ऽभिहितोज्ज्वला  ॥ क्व्र्क्_३।६६ ॥  
  
द्वौ नगणौ भगणरगणौ च यत्र तद्वृत्तं उज्ज्वला नाम  । यथा  ।  
इह शरदि भवन्त्युकाशया (?) विमलतरशशाङ्ककरोज्ज्वला  ।  
विदधति गमनं विजयार्थिनः प्रतिदिवसमवनीपतयः स्वयम्  ॥ ६६ ॥  
  
पञ्चाश्वैश्छिन्ना वैश्वदेवी ममौ यौ  ॥ क्व्र्क्_३।६७ ॥  
  
द्वौ मगणौ द्वौ यगणौ च यत्र तद्वृत्तं वैश्वदेवी नाम  । पञ्चभिः सप्तभिर्यतिः  । यथा  ।  
वश्यात्मा नित्यस्नानशीलो महात्मा मित्रे शत्रौ वा तुल्यचित्तप्रवृत्तिः  ।  
श्रद्धासम्पन्नो वैश्वदेवी च लोके स स्वर्गस्त्रीणां वल्लभः स्यात्सदैव  ॥ ६७ ॥  
  
अब्ध्यङ्गैः स्याज्जलधरमाला म्भौ स्मौ  ॥ क्व्र्क्_३।६८ ॥  
मगणभगणसगणमगणा यत्र तद्वृत्तं जलधरमाला नाम  । चतुर्भिरष्टभिश्च यतिः  । यथा  ।  
सत्याकाशे जलधरमालाव्याप्ते नीपामोदे प्रसरति झञ्झावाते  ।  
वर्षाकाले मुदितमयूरव्राते त्यक्त्वा कान्तां व्रजसि कथं पाथ त्वम्  ॥ ६८ ॥  
  
इह नवमालिनी नजपरौ भ्यौ  ॥ क्व्र्क्_३।६९ ॥  
  
नगणजगणभगणयगणा यत्र तद्वृत्तं नवमालिनी नाम  । इहेत्यवग्रहणादब्ध्यङ्गैरिति पदविरीततया विपरिणमति तेनाष्टभिः चतुर्भिर्यथा  ।  
तव निशितासिघातदलिता रिद्धिपदकुम्भमौक्तिकसमूहैः  ।  
कृतनवमालिनीव भजति त्वां प्रति स्मरं नरेन्द्र जयलक्ष्मीः  ॥ ६९ ॥  
  
स्वरशरविरतिर्नौ रौ प्रभा नाम  ॥ क्व्र्क्_३।७० ॥  
  
भवति नजावथ मालती जरौ  ॥ क्व्र्क्_३।७१ ॥  
  
नगणजगणौ जगणरगणौ यत्र तद्वृत्तं मालती नाम  । यथा  ।  
भ्रमरयुवा भ्रमतीह मालतीतरुतलमप्यपहाय केतकीम्  ।  
युवतिजनेन गृहीत नाम कः कथमपि न प्रतिबोधमेत्यसौ  ॥ ७१ ॥  
वरतनुरित्येके  ।  
  
जरौ जरौ वदन्ति पञ्चचामरम्  ॥ क्व्र्क्_३।७२ ॥  
  
इति वद तामरसं नजजाद्यः  ॥ क्व्र्क्_३।७३ ॥  
  
नगणजगणौ जगणयगणौ यत्र तद्वृत्तं तामरसमिति वद शिक्षमिति शेषः  । यथा  ।  
मृदुतरतामरसारुणपादव्रणतितिविस्रवदस्रजलौघाः  ।  
विदधति पर्व तिरोधसि यानं करपिहितोच्चक्रु वा रिपुवधः  ॥ ७३ ॥  
  
अतिजगत्याम्  ।  
  
तुरगरसयतिर्नौ ततौ गः क्षमा  ॥ क्व्र्क्_३।७४ ॥  
  
यत्र द्वौ नगणौ द्वौ तगणौ गुरुश्च तद्वृत्तं क्षमा नाम  । यथा  ।  
सप्तभिः षड्भिश्च यतिः  । यथा  ।  
चकितमृगदृशा नेक्षितो लीलया त्रिवलितवदनश्रीचयाहं मुहुः  ।  
न च सुरतटिनी न क्षमा चाश्रिता गतमिदमधुना जीवितं मे वृथा  ॥ ७४ ॥  
  
म्नौ ज्रौ गस्त्रिदशयतिः प्रहर्षिणीयम्  ॥ क्व्र्क्_३।७५ ॥  
  
मगणनगणजगणरगणगुरवो यत्र तद्वृत्तं प्रहर्षिणी नाम  । त्रिभिर्दशभिर्यतिः  । यथा  ।  
लोलाक्षी विपुलनितम्बबद्धकाञ्ची पीनोच्चस्तनयुगला सुरोमराजिः  ।  
नृत्यन्ती सुललितमङ्गहाररम्यं वारस्त्री गमनलसत्प्रहर्षिणीयम्  ॥ ७५ ॥  
  
[पाठान्तरम्:  
चतुर्ग्रहैरिह रुचिरा जभौ स्यौ गः  ॥ क्व्र्क्_३।७६* ॥]  
  
चतुर्ग्रहैरिह रुचिरा जभौ स्जगाः  ॥ क्व्र्क्_३।७६ ॥  
  
जगणभगणसगणजगणा गुरुश्च यत्र तद्वृत्तं रुचिरा नाम  । यथा  ।  
समीहते य इह परापदापदं वियच्छरित्तटरुचिरोटजालयः  ।  
मृगीदृशो वदनसरोजदर्शनं न तस्य तत्प्रमदकरं कवत्  ॥ ७६ ॥  
  
वेदै रन्ध्रैर्न्तौ यसगा मत्तमयूरम्  ॥ क्व्र्क्_३।७७ ॥  
  
यत्र मगणतगणयगणसगणगुरवस्तद्वृत्तं मत्तमयूरम्  । चतुर्भिर्नवभिर्यतिः  । यथा  ।  
चञ्चं चूतं पुष्पितकं केल्लितरूभिः क्रीडत्क्रोडं सञ्चरदुन्मत्तमृगोधम्   ।  
स्निग्धच्छायं वारिततापं तरुखण्डैः माद्यद्भृङ्गं मत्तमयूरं वनमेतत्  ॥ ७७ ॥  
  
[पाठान्तरम्:  
नजसजगैर्भवति मञ्जुभाषिणी  ॥ क्व्र्क्_३।७८* ॥]  
  
सजसा जगौ भवति मञ्जुभाषिणी  ॥ क्व्र्क्_३।७८ ॥  
  
यस्य पादे सगणजगणसगणजगणा गुरुश्च तद्वृत्तं मञ्जुभाषिणी नाम  । यथा  ।  
स्मर सुन्दराकृतिमनेकवल्लभं चरणप्रणामनतमीप्सितं पतिम्  ।  
परुषोक्तिभिः किमिति खेदयस्यमु सखि वल्लभा भवति मञ्जुभाषिणी  ॥ ७८ ॥  
  
इह नन्दिनी सजससैर्गुरुयुक्तैः  ॥ क्व्र्क्_३।७९ ॥  
  
सश्च जश्च सश्च सश्च तैः सगुरुभिर्नन्दिनी  ॥ ७९ ॥  
  
ननतरगुरुभिश्चन्द्रिका चतुर्भिः  ॥ क्व्र्क्_३।८० ॥  
  
द्वौ नगणौ तगणरगणौ गुरुश्च यत्र तद्वृत्तं चन्द्रिका नाम  । चतुर्भिर्यतिर्यथा  ।  
वितरति कुमुदानां श्रियं समग्रां तम इव वनितानां भिनत्ति मानम्  ।  
ततमपि भुवनं चन्द्रिका भुवस्थाधवलितमिव चक्रे शरन्निशासु  ॥  
अष्टभिर्यतिरित्येके  ॥ ८० ॥  

शक्वर्याम्  
  
न्तौ न्सौ गावक्षग्रहविरतिरसम्बाधा  ॥ क्व्र्क्_३।८१ ॥  
  
मगणतगणनगणसगणा द्वौ गुरू च यत्र तद्वृत्तं असम्बाधा नाम  । अक्षैरिन्द्रियैः पञ्चभिर्ग्रहैर्नवभिश्च यतिः  । यथा  ।  
यावद्गच्छेयन्दयितविहितसङ्केतस्थानस्याभ्यां सङ्कृतनिवृततुलाकोटिः  ।  
तावच्चक्रे ऽग्रे द्रुतमुदयमयं वैरी भित्वा सम्बन्धान्यपि सखि तिमिराणीन्दुः  ॥ ८१ ॥  
  
ननरसलघुगैः स्वरैरपराजिता  ॥ क्व्र्क्_३।८२ ॥  
  
द्वौ नगणौ रगणसगणलघुगुरवो यत्र तद्वृत्तं अपराजिता नाम  ।  
सप्तभिर्यतिः  । यथा  ।  
तुरगरजवतीं तुलार्कमहीपतेरितरनृपशतैश्चमूमपराजिताम्  ।  
जयति विजयिदोर्युगैकसहायवानवनिपतिरसौ प्रमारकुलोद्भवः  ॥ ८२ ॥  
  
ननभनलगिति प्रहरणकलिका  ॥ क्व्र्क्_३।८३ ॥  
  
नगणौ भगणनगणलघुगुरवश्च यत्र तद्वृत्तं प्रहरणकलिका नाम  । इति शब्दस्याव्ययस्य ग्रहणात्सैव यतिः  । यथा  ।  
रणभुवि भवता प्रहरणकलिता परहृतवनितास्तव नृप रिपवः  ।  
विदधति शयनं कृततृणशयना वनभुवि सततं भयचकितहृदः  ॥ ८३ ॥  
  
उक्ता वसन्ततिलका तभजा जगौ गः  ॥ क्व्र्क्_३।८४(१) ॥  
  
तगणभगणौ द्वौ जगणौ द्वौ गुरू च यस्य पादे तद्वृत्तं वसन्ततिलका नाम  । यथा  ।  
भ्रातर्वसन्ततिलकानतिमुक्तकं च सन्दश्यते ऽत्र किमु मत्परमस्त्वमेतत्  ।  
ना ऽहं स यो ऽभवदनेकविधोत्सवश्रीः सम्प्रत्यसत्यविरहैकगृहं प्रियायाः  ॥  
  
सिंहोद्धतेयमुदिता मुनिकाश्यपेन  ॥ क्व्र्क्_३।८४(२) ॥  
इयमेव वसन्ततिलका कश्यपस्याचार्यस्य मतेन सिंहोद्धता नाम  । यथा  ।  
उन्निद्रपद्मवदनः सुभगो ऽङ्गनानामारक्तपादतलपाणीरदीनसत्त्वः  ।  
सिंहोद्धता समगलः सुविशालवक्षाः स्यादीदृशो नरपतिः पुरुषः पृथिव्याः  ॥  
  
उद्धर्षिणी निगदिता मुनिसैतवेन  ॥ क्व्र्क्_३।८४(३) ॥  
  
सैव वसन्ततिलका सैतवमुनिना उद्धर्षिणी निगदिता उक्ता  । यथा  ।  
संवत्सरे रसपयोनिधिसूर्यसङ्ख्यैः श्रीविक्रमान्नरपते रचिता ममेयम्  ।  
उक्ता सनामभिरुदाहरण्यैरुदारैरुद्धर्षिणी भवतु चेतसि सत्कवीनाम्  ॥  
  
गोमेन सैवमुदिता मधुमाधवीति  ॥ क्व्र्क्_३।८४(४) ॥  
  
वसन्ततिलकामित्येके  ॥ ८४ ॥  
  
इन्दुवदना भजसनैः सगुरुयुग्मैः  ॥ क्व्र्क्_३।८५ ॥  
  
भगणजगणसगणनगणा द्वौ गुरू च यस्य पादे तद्वृत्तमिन्दुवदना नाम  । यथा  ।  
मारुतवशप्रचलितोत्पलदलाक्षं शोभनललाटतटमध्यकृतपुण्ड्रम्  ।  
रे पथिक सम्प्रति मधौ मदनबन्धौ संस्मरसि तद्वदनमिन्दुवदनायाः  ॥ ८५ ॥  
  
द्विः सप्तच्छिदलोला म्सौ म्भौ गौ चरणे चेत्  ॥ क्व्र्क्_३।८६ ॥  
  
यस्य चरणे पादे मगणसगणमगणभगणा द्वौ गुरू तद्वृत्तं अलोला नाम  । सप्तभिर्यतिः  । यथा  ।  
यो देव द्विजभक्तः संसारेषु विरक्तः श्रौतस्मार्तविधीनां कर्ता त्यक्तविकल्पः  ।  
मैत्रः कारुणिकात्मा क्रोधामर्षविमुक्तस्तस्य श्रीभुवने स्याल्लोला नूनमलोला  ॥ ८६ ॥  
  
अतिशक्वर्याम्  ।  
  
द्विहतहयलघुरथ गिति शशिकला  ॥ क्व्र्क्_३।८७ ॥  
  
द्विहतहयलघुरित्यर्थः गुरुश्च भवति यस्य चरणे तद्वृत्तं शशिकला नाम  । सप्तभिरष्टभिर्यतिः  । पारिशेष्याद्यथा  ।  
कुसुमशरतनुदहनशिरसि जटामुकुटतटमणिरमलकिरणा  ।  
तव भवतु सुखकृदयमिह सततं प्रविपदि सुनभसि वसति शशिकला  ॥ ८७ ॥  
  
स्रगिति भवति रसनवकयतिरियम्  ॥ क्व्र्क्_३।८८ ॥  
  
षड्भिर्नवभिश्च यदा यतिर्भवति तदा स्रगिति नाम  । मालेति वक्तव्ये छन्दोभङ्गभयात् स्रगित्युक्तम्  । एकार्थत्वान्न दोषः  । यथा  ।  
घनपरिमलमिलितमधुपनिचया स्रगियमुरसि तव शशिमुखि शुशुभे  ।  
कटकयुगलमपि कलरवसुभगं श्रियमिदमिह जनयति सुचरणया  ॥ ८८ ॥  
  
वसुहययतिरिति मणिगुणनिकरः  ॥ क्व्र्क्_३।८९ ॥  
  
इयमेव शशिकला वस्वष्टभिर्हयैः सप्तभिर्यदा मणिगुणनिकरः नाम  । यथा  ।  
परजनहितकरवरधनकलितः सुवचनकृतवरजनसुखनिवहः  ।  
भवभुवि भवकृतवरतरमहिमा स भवति नरवर मणिगुणनिकरः  ॥ ॥ ८९  
  
ननमयययुतेयं मालिनी भोगिलोकैः  ॥ क्व्र्क्_३।९० ॥  
  
द्वौ नगणौ मगणो द्वौ यगणौ यस्य तद्वृत्तं मालिनी नाम  । यथा  । अष्टभिः सप्तभिर्यतिः  ।  
नवजलधरमालामालिनीं तां विलोक्य  
निजदयितवियोगप्रान्तभावं निबोधम्  ।  
न न खलु जलधराणां नादमाकर्ण्य कश्चि-  
द्भवति शिथिलबुद्धिर्वेश्म गन्तुं प्रवासी  ॥ ९० ॥  
  
भवति नजौ भजौ रसहितौ प्रभद्रकम्  ॥ क्व्र्क्_३।९१ ॥  
  
यस्य पादे नगणजगणभगणजगणरगणास्तद्वृत्तं प्रभद्रकं नाम  । यथा  ।  
अलभत दुश्चरेण तपसा हिमाद्रिजा  
यमिह पतिं पतिं त्रिजगतां महेश्वरम्  ।  
पवनसमुद्धुतामलिशिखाहुतस्मरो  
दिशतु सतां सदैव सवि सुप्रभद्रकम्  ॥ ९१ ॥  
  
सजना नयौ शरदशकविरतिरेला  ॥ क्व्र्क्_३।९२ ॥  
  
सगणजगणनगणनगणयगणा यत्र तद्वृत्तमेला नाम  । पञ्चभिर्दशभिर्यतिः  । यथा  ।  
वरचन्दनद्रुमकिशलयमरिचैला-  
लवलीलताप्रभृतिवनमिह धुन्वन्  ।  
मलयानिलः सपदि विदलितप्रयुक्त-  
प्रमदाजनः प्रसरितपतिबन्धुः  ॥ ९२ ॥  
  
म्रौ म्यौ यान्तौ भवेतां सप्ताष्टभिश्चन्द्रलेखा  ॥ क्व्र्क्_३।९३ ॥  
  
यस्य पादे मगणरगणमगणा द्वौ यगणौ तद्वृत्तं चन्द्रलेखा नाम  । सप्तभिरष्टभिर्यतिः  । यथा  ।  
विभ्रान्तिश्चन्द्रलेखां चूडामणिस्थानभृत्तां  
यस्तार्तीयं च नेत्रं जाज्वल्यमानं ललाटे  ।  
कण्ठे यस्यास्थिमाला भस्माङ्गरागः शरीरे  
कल्पान्तां वः स दश्यात्त्रैलोक्यनाथो गिरीशः  ॥ ९३ ॥  

अष्टौ  
  
भ्रत्रिनगैः रसात् खमृषभजगविलसितम्  ॥ क्व्र्क्_३।९४ ॥  
  
भगणरगणौ त्रयो नगणा गुरुश्च यत्र तद्वृत्तं ऋषभगजविलसितं नाम  । षट्दशभिर्यतिः  ।  
यत्र चतुष्पथेषु विविधयुवतिजनता  
साममनोरमेषु तव रिपुवरनगरे  ।  
त्वद्भुजविक्रमेण नृपतिवर विजयति  
सम्प्रति तत्र वन्यमृषभगजविलसितम्  ॥ ९४ ॥  
  
नजभजरैः सदा भवति वाणिनी गयुक्तैः  ॥ क्व्र्क्_३।९५ ॥  
  
नगणजगणभगणजगणरगणा गुरवो यत्र तद्वृत्तं वाणिनी नाम  । यथा  ।  
चकितमृगेक्षणा गुरुनितम्बबद्धकाञ्ची  
गुणकलकिङ्किणीरवविबोधासमेषुः  ।  
जनयति वाणिनी चतुरवाक्यपण्डितेयं  
मुदमधिकां सखे मनसि करोति दृष्टा  ॥ ९५ ॥  

अत्यष्टौ  
  
रसैः रुद्रैश्छिन्ना यमनसभला गः शिखरिणी  ॥ क्व्र्क्_३।९६ ॥  
  
यगणमगणनगणसगणभगणा लघुगुरू च यत्र तद्वृत्तं शिखरिणी नाम  । षड्भिरेकादशभिर्यतिः  ।  
शशाङ्कास्या चञ्चत्कुवलयदलस्पर्धिनयना  
सलीलं गच्छन्ती गुरुजघनभारालसगतिः  ।  
इयं पीनोत्तुङ्गस्तनशिखरिणी वारवनिता  
कटाक्षैर्विक्षोभं जनयति मुनीनामपि हृदि  ॥ ९६ ॥  
  
जसौ जसयला वसुग्रहयतिश्च पृथ्वी गुरुः  ॥ क्व्र्क्_३।९७ ॥  
  
जगणसगणजगणसगणयगणलघुगुरवो यत्र तद्वृत्तं पृथ्वी नाम  । यथा  ।  
किमित्ययमसंस्कृतस्तव सुकेशि केशोच्चयः  
किमित्युत सुमेखलाविरहिता च पृथ्वी कटिः  ।  
तदेहि कुरु मण्डनं त्यज रुषं वसन्तोत्सवे  
यतः सुतनु पञ्चषैरपि दिनैर्वयो यास्यति  ॥ ९७ ॥  
  
दिङ्मुनि वंशपत्रपतितं भरनभनलगैः  ॥ क्व्र्क्_३।९८ ॥  
  
भगणरगणनगणभगणनगणलघुगुरवो यत्र तद्वृत्तं वंशपत्रपतितं नाम  । दशभिः सप्तभिर्यतिः  । यथा  ।  
नैव विदुस्तृषातुरधियस्तव रिपुनगरे  
मन्दिरदीर्घिकासु सलिलं सविधमपि मृगाः  ।  
अम्बुजवंशपत्रपतितद्रुमदलनिकरैः  
छादितमातपे तु महति क्षितिपति तलका (?)  ॥ ९८ ॥  
  
रसयुगहयैर्न्सौ म्रौ स्लौ गो यदा हरिणी तदा  ॥ क्व्र्क्_३।९९ ॥  
  
नगणसगणौ मगणरगणौ सगणलघुगुरवो यत्र तद्वृत्तं हरिणी नाम  । षड्भिः चतुर्भिर्यतिः  । यथा  ।  
वदनममलं धत्ते शोभां शशाङ्कसमाश्रितां  
श्रवणयुगलं दोलालीलां तनोति मनोभुवः  ।  
स्तनपरिसरे हारः स्फारः स्फुरत्यतिनिर्मलः  
किमिह न चेत्तस्याहारि ध्रुवं हरिणीदृशः  ॥  
ऋषभचरितमित्येके  ॥ ९९ ॥  
  
मन्दाक्रान्ता जलधिषडगैः म्भौ नतौ ताद्गुरू चेत्  ॥ क्व्र्क्_३।१०० ॥  
  
मगणभगणनगणा द्वौ तगणौ द्वौ गुरू च यस्य पादे तद्वृत्तं मन्दाक्रान्ता नाम  । चतुर्भिः षड्भिश्चेद्यतिर्भवति  । यथा  ।  
मन्दाक्रान्ताधरकिसलया पाणिपद्मं धुनाना  
गाढाश्लेषप्रणयिशिथिला वेपमानाङ्गयष्टिः  ।  
स्विद्यद्वक्त्रा पुलकिततनुः किञ्चिदामीलिताक्षी  
चेतःप्रीतिं जनयति भृशं नूतनोढा विवोढा  ॥ १०० ॥  
  
यदि भवतो नजौ भजजला गुरुर्नर्कुटकम्  ॥ क्व्र्क्_३।१०१ ॥  
  
नगनजगणभगणा द्वौ जगणौ लघुगुरू अह तद्वृत्तं नर्कुटकं नाम  । अवितथमिति अन्ये  । यथा  ।  
सुरभिसमागमे विरहिणीजनशोककरे  
कृतबहुमण्डना त्वमतिभामनि मद्वचनैः  ।  
निजदयितान्तिकं यदि न यासि गतं तदहो  
अवितथवाक्यकौशलमिदं मम निष्फलताम्  ॥ १०१ ॥  
  
मुनिगुहकार्णवैः कृतयतिं वद कोकिलकम्  ॥ क्व्र्क्_३।१०२ ॥  
  
नर्कुटकमेव सप्तभिः गुहकैः कार्तिकेयशिरोभिः षड्भिश्चतुर्भिः कृतयतिं तद्वृत्तं वद कोकिलकं हे शिष्येति विशेषः  । यथा  ।  
मदनमहोत्सवे मुदितकोकिलकान्तरवे  
न भजति या प्रियं प्रणयसुन्दरमिन्दुमुखि  ।  
ध्रुवमिह साबला स्वयमहर्निशमेव भृशं  
सखि परितप्यते गुरुमनोभवतापवती  ॥ १०२ ॥  
  
धृतौ  
  
स्याद्बाणर्त्वश्वैः कुसुमितलतावेल्लिता न्तौ नयौ यौ  ॥ क्व्र्क्_३।१०३ ॥  
  
मगणतगणौ नगणस्त्रयो यगणा यत्र तद्वृत्तं कुसुमितलतावेल्लिता नाम  । पञ्चभिः षड्भिः सप्तभिर्यतिः  । यथा  ।  
उद्यानाब्जानां प्रकरधुननावाससौरभ्यसम्पत्  
कङ्कोलैलानां कुसुमितलतावेल्लितान्यः पुनानः  ।  
आगस्त्यो वायुर्दिवि सुरतायासयाताङ्गनानां  
स्वेदाम्भोबिन्दून्हरति पुनरप्यादिशन्सङ्गमेच्छाम्  ॥ १०३ ॥  
  
अतिधृत्याम्  
  
रसर्त्वश्वैर्य्मौ न्सौ ररगुरुयुता मेघविस्फूर्जितं स्यात्  ॥ क्व्र्क्_३।१०४ ॥  
  
यगणमगणनगणसगणा द्वौ रगणौ गुरुश्च यस्य पादे तद्वृत्तं मेघविस्फूर्जितं नाम  । षड्भिः षड्भिः सप्तभिर्यतिः  । यथा  ।  
समायातः स्वैरं कुटजकुसुमामोदवाही समीरः  
श्रुतं धैर्यं ध्वंसि प्रसभमधुना मेघविस्फूर्जितं च  ।  
वियोगे सद्भर्तुः निजलवणिमा ऽधःकृतस्वन्तिजस्य  
प्रयान्ती मे प्राणा कुलिशकठिना मेघनाशं तथापि  ॥ १०४ ॥  
  
सूर्याश्वैर्मसजस्तताः सगुरवः शार्दूलविक्रीडितम्  ॥ क्व्र्क्_३।१०५ ॥  
  
मगणसगणजगणसगणा द्वौ तगणौ गुरुर्यस्य पादे तद्वृत्तं शार्दूलविक्रीडितं नाम  । द्वादशभिः सप्तभिर्यतिः  । यथा  ।  
श्रीखण्डाचलकन्दरात्सरभसं निर्गत्य सान्द्रं द्रुमां-  
श्चञ्चच्चम्पकचारुकेसरभरं धन्वन्मुहुर्लीलया  ।  
इत्थं विभ्रदयं वसन्तपवनः शार्दूलविक्रीडितम्  
स्त्रीणां मानगजं हनिष्यति हठात् मानोत्कटानामपि  ॥ १०५ ॥  
  
[कृतौ]  
  
ज्ञेया सप्ताश्वषड्भिर्मरभनययुतो भ्लौ गः सुवदना  ॥ क्व्र्क्_३।१०६ ॥  
  
यस्य वृत्तस्य पादे मगणरगणभगणनगणयगणभगणलघुगुरुस्तद्वृत्तं सुवदना नाम  । सप्तभिः सप्तभिः षष्ठश्च यतिः  ।  
रम्भास्तम्भोपमोरुः सुगुरुघनकुचा सारङ्गनयना  
मध्यक्षामा सुरोमावलिरमलमदन्ता चन्द्रवदना  ।  
हृत्स्थं भावं कटाक्षैर्निजमिव कथयत्येषा सुवदना  
यूनां चेतांसि सद्यो मदयति युवतिश्छेकोक्तिकुशला  ॥ १०६ ॥  

त्री रजौ गलौ भवेदिहेदृशेन लक्षणेन वृत्तनाम  ॥ क्व्र्क्_३।१०७ ॥  
  
त्रीन्वारान्रगणजगणौ गुरुलघू यस्य पादे तद्वृत्तं वृत्तनाम वृत्ताभिधानमित्यर्थः  ।  
सम्पदाप्तिसम्भवो मदः कदाचिदेव मानसे नगस्य  
न प्रमाणविद्यया परप्रमेयजालभङ्गदक्षया ऽपि  ।  
नाप्यरूपरूपया पराङ्गनाभिमर्शनो रसः कदापि  
तस्य वृत्तमीदृशं शिरोभिरुह्यते नरैरतो विचार्यः  ॥ १०७ ॥  
  
प्रकृतौ  
  
म्रभ्नैर्यानां त्रयेण त्रिमुनियतियुता स्रग्धरा कीर्तितेयम्  ॥ क्व्र्क्_३।१०८ ॥  
  
मगणरगणभगणनगणा यगणत्रयं यस्य पादे तद्वृत्तं स्रग्धरा नाम  । वारत्रयं सप्तभिर्यतिः  ।  
यासामुन्निद्रपद्मद्युतिमुखममलं स्फारविस्फारिताक्षम्  
चञ्चत्काञ्चीगुणेन स्फुरदुरुमणिना ' ऽवर्तलक्ष्मीं वितन्वत्  ।  
चेतःप्रीतिं नराणां विदधति विलसन्नाभिमध्यप्रदेशा  
गच्छन्त्यो  
 राजमार्गे विकचविचकिलस्रग्धरा राजवध्वः  ॥ १०८ ॥  
  
आकृतौ  
  
भ्रौ नरना रनावथ गुरुर्दिगर्कविरमं हि मद्रकमिदम्  ॥ क्व्र्क्_३।१०९ ॥  
  
भगणरगणनगणा रगणनगणरगणनगणगुरवो यस्य पादे तद्वृत्तं मद्रकं नाम  । दशभिर्द्वादशभिर्यतिः  । यथा  ।  
त्वत्कथितैरलीकवचनैः करोमि कथमस्य कोपमसमम्  
यस्य न विप्रियं सखि मया श्रुतं न च निरीक्षितं कथमपि  ।  
मद्रकरैरयं प्रियतमः करोति वचनैर्मनः समदनम्  
पाश्यविमुक्तजालमधुना ममाङ्ध्रियुगले लुठत्यपि भृशम्  ॥ १०९ ॥  
  
विकृतौ  
  
यदिह नजौ भजौ भ्जभलगास्तदाश्वललितं हरार्कयतिमत्  ॥ क्व्र्क्_३।११० ॥  
  
यस्य पादे नगणजगणौ भगणजगणभगणजगणभगणलघुगुरवो भवन्ति तद्वृत्तं अश्वललितं नाम  । एकादशभिर्द्वादशभिर्यतिः  । यथा  ।  
समरविनिर्जितारिनिवहक्षितीश्वरविचित्रमश्वललितम्  
हृदयचमत्कृतिप्रदमिदं विलोक्य भवतो वदन्ति कवयः  ।  
ध्रुवमुररीचकार नृपतेर्दिवस्पतिरिमं तुरङ्गमवरं  
बहुतरमन्यथा न वियति क्रथैरिह विवेलते ऽतिबहुलैः (?)  ॥ ११० ॥  
  
मत्ताक्रीडं मौ त्नौ नौ न्लौ गिति भवति वसुशरदशयतियुतम्  ॥ क्व्र्क्_३।१११ ॥  
  
यस्य पादे द्वौ मगणौ तगणनगणौ द्वौ नगणौ नगणलघुगुरवस्तद्वृत्तं मत्ताक्रीडं नाम  । अष्टभिः पञ्चभि दशभिश्च यतिः  । यथा  ।  
  
दृष्ट्वा चान्द्रं बिम्बं रात्रौ करनिकरविनिहिततिमिरनिकरम्  
गायन्ति स्म स्वैरं यस्मिन्सुविकसितकुसुमवति मधुसमये  ।  
पौरा बद्धास्तस्मिन् सम्प्रत्यवनिपतितिलक तव नगरे  
मत्ताक्रीडातिस्वच्छन्दं विगतभयभवभमितमृगनिवहाः  ॥ १११ ॥  
  
सङ्कृतौ  
  
भूतमुनीनैर्यतिरिह भतनाः स्भौ भनयाश्च यदि भवति तन्वी  ॥ क्व्र्क्_३।११२ ॥  
  
भगणतगणनगणसगणा द्वौ भगणौ नगणयगणौ यस्य पादे तद्वृत्तं तन्वी नाम  । पञ्चभिः सप्तभिरादित्यैश्च यतिः  । यथा  ।  
या मुखपद्मं शशधरसदृशं सुन्दरलोलनयनमतिरम्यम्  
सुभ्रु बिभर्ति त्रिभुवनजयिनो वासनिवासमिव मकरकेतोः  ।  
पीननितम्बा गुरुकुचयुगला वृत्तसुकोमलभुजकरयुग्मा  
सा मम चित्ते जनयति युवती हर्षमनल्पमियमिह सुतन्वी  ॥ ११२ ॥  
  
अतिकृतौ  
  
क्रौञ्चपदा भ्मौ स्भौ ननना न्गी इषुशरवसुमुनिविरतिरिह भवेत्  ॥ क्व्र्क्_३।११३ ॥  
  
भगणमगणसगणभगणाश्चत्वारो नगणा गुरुश्च यस्य पादे तद्वृत्तं क्रौञ्चपदा नाम  । पञ्चभिरष्टभिः सप्तभिश्च यतिः  । यथा  ।  
  
क्रौञ्चपदा या रोमशगात्री विकटदशनतनिरतिपरुषतनुः  
पिङ्गलदृष्टिः सूक्ष्मनितम्बा कपिलकचनिचयविषमकुचयुगा  ।  
या च हसन्ती लोचनवारि प्रकटयति रहसि निजपतिविमुखी  
मुञ्च सखे तामिष्टतमं चेच्चिरतरमिह तव चर विषयसुखम्  ॥ ११३ ॥  
  
उत्कृतौ  
  
वस्वीशाश्वच्छेदोपेतं ममतनयुगनरसलगैर्भुजङ्गविजृम्भितम्  ॥ क्व्र्क्_३।११४ ॥  
  
द्वौ मगणौ तगणस्त्रयो नगणा रगणसगणौ लघुगुरू च यस्य पादे तद्वृत्तं भुजङ्गविजृम्भितं नाम  । अष्टभिरेकादशभिः सप्तभिर्यतिः  । यथा  ।  
प्रालेयांशुज्योत्स्नाकान्तद्युतिशुभमविमलसद्वितानमनोहरे  
क्रीडागारे चञ्चच्चिरत्र कुसुमपरिमलमिलदलिव्रजेशुधयोज्ज्वले  ।  
प्रेमोद्रेका वेश्यावृत्तं कुलयुवतिरपि वितनुते यदा सुरतोत्सवे  
प्रेयानप्यानन्देनेव प्रकटयति रहसि न तदा भुजङ्गविजृम्भितम्  ॥ ११४ ॥  
  
मो नाः षट् सगगिति यदि नवरसरसशरयतियुतमपवाहाख्यम्  ॥ क्व्र्क्_३।११५ ॥  
  
यस्य पादे मगणो नगणा षट् सगणो द्वौ गुरू च यत्र तद्वृत्तमपवाहं नाम  । नवभिः षड्भिः षड्भिः पञ्चभिः यतिः  । यथा  ।  
आत्मानं कलयति तृणमिव सुरगुरुधरणितलसुरगवामर्थो  
यो नित्यं विकसितमुखकमलमिह वितरति धनममलमर्थिभ्यः  ।  
सम्पत्या समुपहसितधनदविभवनिवहदौरभ्यात्  
लोकः पश्यति विगलितबहुविधिमतिमतिकृशतनुमपवाहं तम्  ॥ ११५ ॥  

### उक्तादिजातिप्रकरणम्
॥ उक्तादिजातिप्रकरणम्  ॥  

अत एवं उर्ध्वं शेषजातिप्रकरणं भवति  । तच्चात्र नोक्तं ग्रन्थगौरवभयात्केदारेण एवमुक्तादिजातिषु उत्कृत्यवसानासु श्रीप्रभृति अपवाहान्तानि समवृत्तानि पदर्श(?)  । ‘यत्किञ्चिद्दृश्यते छन्दः षड्विंशत्यधिकाक्षरम्  । शेषजात्यादिकं मुक्त्वा तत्सर्वं दण्डका विदुऽरित्यादिलक्षणान् दण्डकानाह  ।  
  
यदिह नयुक्तगलं ततः सप्तरेफास्तदा चण्डवृष्टिप्रयातो भवेद्दण्डकः  ॥ क्व्र्क्_३।११६ ॥  
  
इह शास्त्रे चण्डवृष्टिप्रयातो नाम दण्डको भवेत्  । यदा नगणौ द्वौ सप्तरगणाश्च भवन्ति  । शतमाण्डवाभ्यामृषिभ्यामनेका ऽस्य सञ्ज्ञा कृता  । यथा  ।  
कुवलयदलदीर्घनेत्रा सुमध्या पृथुश्रोणिबिम्बा नवप्रागसंसक्तहृत्  
प्रथमविरहपीडिता सा मृता प्रेयसी गर्जितं वारिदानां निशम्य ध्रुवम्  ।  
नभसि कुटजपुष्पसम्भारगन्धासवोन्मत्तभृङ्गाङ्गना गीयमानागमे  
हत पथिक वृथा किमायास॥॥॥॥॥॥॥॥॥॥॥॥॥॥॥॥॥।  ।  
चण्डवृष्टिरित्येके  ॥ ११६ ॥  
  
प्रतिचरणविवृद्धरेफाः स्युरर्णार्णवव्यालजीमूतलीलाकरोद्दामशङ्खादयः  ॥ क्व्र्क्_३।११७ ॥  
चरणं चरणं प्रति प्रतिचरणं रगणानां वृद्ध्या इहार्णादयो दण्डकास्स्युः  ।  
  
अष्टभी रगणैरर्णो यथा  ।  
श्रमसलिलमपकरोति द्रुतं कामिनीनां रसायासजं मरुच्चीकरामोदवान्  
जनयति मधुपस्य तीरद्रुमाली लसत्पल्लवालङ्कृतां कामिनीविभ्रमादेशकम्  ।  
अयमिह दयितैः पुरोर्णानिधिं यस्य शक्यं समसायुवज्रप्रहारानभिज्ञभ्युसी (?)  
भुजगपुरवधूलसल्लोचनानन्दकरो स्फुरन्ती न लीलां तनोति राजात्मजः  ॥  
  
नवभी रगणैरर्णवो यथा  ।  
त्रिनयननगतुङ्गशृङ्गश्रियं बिभ्रदुद्दण्डडिण्डीरपिण्डावदातैस्तरङ्गोत्तरैरुल्लसन्  
मकरतिमितिमिङ्गिलो विस्तृताधिष्ठितक्रोडसम्प्राप्तशोभैर्नभःप्राङ्गणज्ञापकैः  ।  
भुजगशयनशयितो देवदेवस्य यो वास वेश्मश्रियो जनेनार्णवसो ऽयमग्रीः प्रिये  
तव नयनपथं प्रयातस्तनोतुं प्रमोदं विनोदास्पदं तीरसम्भूतपुन्नागपूगद्रुमैः  ॥  
  
दशभी रगणैः व्यालो यथा  ।  
प्रसयति मलयानिले विप्रयुक्ताङ्गनादीर्घनिःश्वाससम्पर्कसंववर्धितप्रौहितावेमतोनन्दनि  
स्फुडितबकुलकर्णिकाराम्रदुन्नागमाकन्दकङ्किल्लिसच्चम्पकामोदवाहिन्यमुष्मिन् वसन्तागमे  ।  
भज चरणयुगानतं सन्नताङ्गिप्रियं प्रीतिसन्दोहकामिनी नाम नगातुराणां मृगीचक्षुषाम्  
तरुणीमनि (?) सखि स्फुरज्ज्वालजिह्वाग्रलोले ऽङ्गनानां सदा सौख्यं विध्वंसिना ऽनेन किं दग्धमानेन ते  ॥  
  
तैरेकादशभिर्जीमूतैर्यथा  ।  
  
प्रियविरहितकामिनी जीविता सा विनाशैकदक्षानिलोद्धूतकादम्बपुष्पासवामूर्च्छिताशेषभृङ्गध्वजो  ।  
नभसि नभमिवाङ्क्षसौदामिनीमालयालङ्कृतं नीलजीमूतपङ्क्तिं बलाकावलीसेवितां लोचनानन्ददाम्  ।  
विरचितमधुरस्वरं चातकानां च रम्यं समूहं तु सास्कान्तमप्युन्मदं(?) भाविनीं तृप्तिमाकाङ्क्षमाणम्  ।  
मुहुकृतविततसुबर्हिभारः  
 शिखीसंवन्मन्मथा प्रेयसी प्रीतिमुत्पादयन् नृत्यति स्वाङ्ध्रिविन्याससौन्दर्यवत्  ॥  
  
द्वादशभिर्लीलाकरो यथा  ।  
अभिनवनवपल्लवास्वादसंशुद्धकण्ठान्यपुष्टाङ्गनासुन्दरारध्वगीतध्वनिप्राप्तबोधिर्यदि चक्रवाले वने  ।  
कुसुमितबहुपाटला कर्णिकाराम्रसत्सिन्दुवारोत्तमाशोकसत्पुष्पभारा वनश्रीकृताशेषशाखालसत्पल्लवे वने  ।  
विलपति वनिता घनस्याभिमानग्रहं लास्यलीलाकरो माधवी पल्लवानामयं कामदेवैकबन्धवसन्तानिलो  ।  
जगति विजयिनीं स्मराज्ञामिवाविष्करोत्यङ्गनानां रतायासजस्वेदबिन्दुप्रसक्तालकप्रान्तकम्पं विधित्सुर्मुहुः  ॥  
  
त्रयोदशभी रगणैरुद्दामो यथा  ।  
शशधरसदृशं मुखाम्भोरुहं बिभ्रती पक्वबिम्बाधरोद्दामहारावलीशोभितोच्चस्तनी सूक्ष्मरोमावलीप्राप्तनाभिहृदा  ।  
श्रवणयुगनिवेशितस्वर्णताण्डङ्कसंलग्नरत्नप्रभासितापाङ्गरङ्गाङ्गणोत्सङ्गसन्नृत्यमानेक्षणक्षोभितक्ष्मातला  ।  
कलरववरकिङ्किणीपक्वणन्मेखलालङ्कृतश्रोणिबिम्बानुवृत्तानुपूर्वोरुयुग्मा सरोजारुणाङ्ध्रिद्वयन्यस्तसन्नूपुरा  ।  
हृदयमशरणं मुनीनामपीयं सलीलं व्रजन्ती करोति स्फुरच्चीवरप्राञ्जलोद्बोधितानङ्गलक्ष्मीकृताशेषलोकं भृशाम्  ॥  
  
चतुर्दशभी रैः शङ्खो यथा  ।  
क्वचिदुपरि तरच्चन्दवल्लीवितानैः क्वचिद्द्रुमाणां लतासञ्चयैः सञ्चरन्नक्रचक्रैः क्वचिन्नीरसम्भूतपूगद्रुमैः शोभितम्  ।  
क्वचिदपि घनसाम्म्रहिन्तालतालावलीचारुताम्बूलवल्लीसमूहैः (?) क्वचिद्व्यालसल्लोलकोलाहलोत्पादितोर्वीप्रकम्पम्  ।  
क्वचिदभिनवचम्पकोन्निद्रचञ्चत्प्रस्तनासवामोदसम्पर्कः सम्प्राप्तसौरभ्यसम्पत्समीरागमातीततोयकणैः सेकितं नीरहृतं विद्रुतम्  ।  
सलिलनिधिमनेकरत्नाकरप्रीतिसन्दोहदं सेतुसीमन्तमन्तं विलोक्य द्रुतं विलोचनानां निपातं च यस्याशु साफल्यमापादयः  ॥  
  
आदिशब्दात्पञ्चदशभिः रैः समुद्रः षोडशैर्भुजङ्ग इत्येवमादयो यथेष्टकृतनामानो दण्डका भवन्ति  ॥ ११७ ॥  

प्रचितकसमभिधो धीरधीभिः स्मृतो दण्डको नद्वयादुत्तरैः सप्तभिर्यैः  ॥ क्व्र्क्_३।११८ ॥  
  
नगणद्वयानन्तरं सप्तभिर्यैः प्रचितको नाम दण्डकः स्मृतः  । पूर्ववदत्रापि प्रतिचरणविवृद्धरेफक्रमेण यगणादिसमस्तगणवृद्ध्या दण्डका भवन्ति  । यथा  ।  
पूर्वमेकैकाक्षरवृद्ध्या छन्दसां वृद्धिरुक्तास्तथा रेफोपलक्षिता त्रयेण वृद्धिः सा चाचार्यपारम्पर्योपदेशात् तावद्ग्राह्या यावदेकोनमक्षरसाहस्रं भवन्ति  । यद्यपि कैश्चिदुक्तं सहस्राक्षरपर्यन्ता दण्डका इति तथापि तृकाणां वृद्ध्या एकोनमेव सहस्रं भवन्तीति  ॥ ११८ ॥  
  
॥ इति दण्डकप्रकरणम्  ॥  

इति सुल्हणविरचितायां सुकविहृदयानन्दिन्यभिधानायां वृत्तरत्नाकरछन्दोवृत्तौ समवृत्ताध्यायस्तृतीयः  ॥  


## अर्धसमवृताध्यायः  
  
अथार्धसमवृत्ताध्यायमाह  ।  
  
विषमे यदि सौ सलगा दले  । भौ युजि भाद्गुरुकावुपचित्रम्  ॥ क्व्र्क्_४।१ ॥  
  
अत्र पादे इति वक्तव्ये अर्धसमवृत्ताध्याये त्वर्धापेक्षया अर्ध इत्युक्तं सूत्रकारेणेति न दोषः  । विषमे प्रथमे तृतीये पादे त्रयः सगणा लघुर्गुरुर्यदि युजि समे द्वितीये चतुर्थे भगणत्रयं द्वौ गुरू तदा उपचित्रा नामार्धसमवृत्तं भवति  । यथा  ।  
त्वदरातिपुरे क्षिति योद्धसे मुक्तमहोरगकञ्चुकेवन्ति (?)  ।  
उपचित्रमुदीक्ष्य दिवा भयान्नो विविशुर्भवनानि हरिण्यः  ॥ १ ॥  
  
भत्रयमोजगतं गुरुणी चेद्युजि च नजौ ज्ययुतौ द्रुतमध्या  ॥ क्व्र्क्_४।२ ॥  
  
यस्यार्धसमवृत्तस्य औजे विषमे प्रथमे तृतीये पादे भगणत्रयं द्वौ गुरू यदि युजि समे द्वितीये चतुर्थे नगणजगणौ जगणयगणौ च तद्वृत्तं द्रुतमध्या नाम  । यथा  ।  
दृष्टिविलासविशेषमशेषं विविधगतीरवचोरचनां च  ।  
यौवनमेव वधू द्रुतमध्यापयति मनोभवदत्तविवेका  ॥ २ ॥  
सयुगात्सगुरू विषमे चेत्  । भाविह वेगवती युजि भाद्गौ  ॥ क्व्र्क्_४।३ ॥  
  
विषमे पादे त्रयः सगणा गुरुश्च युजि समे भवणत्रयं द्वौ गुरू च तदा वेगवती नाम  । यथा  ।  
सुकृतैकनिधेः स्मरबन्धोः कस्यचिदालयमालि सलीलम्  ।  
इयमुन्नतपीननितम्बा गच्छति वेगवती मदनार्ता  ॥ ३ ॥  

औजे तपरौ जरौ गुरुश्चेत्  । म्सौ ज्गौ भद्रविराड्भवेदनोजे  ॥ क्व्र्क्_४।४ ॥  
  
औजे विषमे पादे प्रथमे तृतीये तगणात्परौ जगणरगणौ गुरुश्चेद्यदि भवति अनोजे समे द्वितीये चतुर्थे पादे मगणसगणजगणा गुरू च भवन्ति तद्वृत्तं भद्रविराट् नाम  । यथा  ।  
कुन्देन्दुसमुज्ज्वलेन बद्धं ब्रह्माण्डोदरवर्तिनां नरेन्द्र  ।  
नीता हरशैलसन्ध्यमेते शुद्धभद्रविराड् पयसे यशस्ते  ॥ ४ ॥  
  
असमे सजौ सगुरुयुक्तौ केतुमती समे भरनगाद्गः  ॥ क्व्र्क्_४।५ ॥  
  
असमे विषमे पादे सगणजगणसगणा गुरुश्च समे द्वितीये चतुर्थे भगणरगणनगणा द्वौ गुरू च तद्वृत्तं केतुमती नाम  । यथा  ।  
भवता रणाङ्गणगतेन प्रस्फुरितासिमात्रसचिवेन  ।  
विजितामराश्वगजयुक्ता केतुमती नरेन्द्र रिपुसेना  ॥ ५ ॥  
  
आख्यानिकी तौ जगुरू गमोजे जतावनोजे जगुरू गुरुश्चेत्  ॥ क्व्र्क्_४।६ ॥  
  
औजे प्रथमे तृतीये पादे तगणौ द्वौ जगणो गुरू च अनोजे द्वितीये चतुर्थे जगणतगणौ जगणो द्वौ गुरू च तद्वृत्तं आख्यानिकी नाम  । यथा  ।  
ये ये त्वया सञ्जति शत्रुभूपा हता हताशेषविपक्षवर्ग  ।  
आख्यानिकी कीर्तिरवन्तिनाथ बभूव ते सञ्चरितान्तरिक्षे  ॥ ६ ॥  
  
जतौ जगौ गो विषमे समे स्यात्तौ ज्गौ गमेषा विपरीतपूर्वा  ॥ क्व्र्क्_४।७ ॥  
  
यस्य प्रथमे तृतीये पादे जगणतगणजगणा द्वौ गुरू च समे पादे द्वौ तगणौ जगणो द्वौ गुरू च तद्वृत्तं विपरीताख्यानिकी नाम  । यथा  ।  
ध्रुवं समागच्छति जीवितेश श्रुत्वादिकारुण्यपरं वचो मे  ।  
भवेन्न चेद्दैववशादिहान्या आख्यानिकी मे विपरीतपूर्वा  ॥  
आख्यानिकी वार्ताहारिकोच्यते  । एतयोश्च पूर्वोक्तोपजात्यन्तर्गतत्वे विशेषसञ्ज्ञार्धसमवृत्ताध्याये पाठः  ॥ ७ ॥  
  
सयुगात्सलघू विषमे गुरुर्युजि नभौ च भरौ हरिणप्लुता  ॥ क्व्र्क्_४।८ ॥  
  
यस्या विषमे पादे सगणत्रयं लघुगुरू च समे पादे नगणभगणौ भगणरगणौ च तद्वृत्तं हरिणप्लुता नाम  । यथा  ।  
यदि शीघ्रगतिर्हरिणप्लुतान्सुविषमांस्तनुते पथिकः पथि  ।  
जलदागमने प्रियया तदा भवति सङ्गतिरर्धशरीरया  ॥ ८ ॥  
  
अयुजि ननरला गुरुः समे न्जमपरवक्त्रमिदं ततो जरौ  ॥ क्व्र्क्_४।९ ॥  
विषमे पादे नगणौ रगणो लघुश्च गुरुश्च भवन्ति समे पादे नगणजगणौ जगणरगणौ तद्वृत्तं अपरवक्त्रं नाम  । यथा  ।  
जलदगलपिशङ्गलोचनं मदनरिपोः शशिखण्डमण्डितम्  ।  
अपहरतु भयानि दक्षिणं तदपरवक्त्रभयङ्करं सताम्  ॥  
अस्य वैतालीयान्तर्गतत्वे ऽपि विशेषसञ्ज्ञार्थ इहोपन्यासः  ॥ ९ ॥  
  
अयुजि नयुगरेफतो यकारो युजि च नजौ जरगाश्च पुष्पिताग्रा  ॥ क्व्र्क्_४।१० ॥  
  
यस्य विषमे पादे नगणद्वयं रगणात्परो यगणः समे नगणजगणौ जगणरगणौ गुरुश्च तद्वृत्तं पुष्पिताग्रा नाम  ।  
चलकिशलयवत्यशोकशाखा तव चरणाहतिमात्रपुष्पिताग्रा  ।  
शशिमुखि सखि मुञ्च मानमस्या मदनमहोत्सव एष याति शून्या  ॥  
इयमप्यौपच्छन्दसिकं विशेषसञ्ज्ञाज्ञापकार्थमत्रोच्यते  ॥ १० ॥  
  
वदन्त्यपरवक्त्राख्यं  
 वैतालीयं विपश्चितम्  ।  
पुष्पिताग्राभिधं केचिदौपच्छन्दसिकं तथा  ॥ क्व्र्क्_४।११ ॥  
  
स्यादयुग्मके रजौ रजौ समे तु जरौ जरौ गुरुर्यवात्परा मतीयम्  ॥ क्व्र्क्_४।१२ ॥  
  
यस्य विषमे पादे रगणजगणौ रगणजगणौ समे जगणरगणौ जगणरगणौ गुरुश्च तद्वृत्तं यवात्परामतीयं भवतीत्यर्थः  । यथा  ।  
मालवक्षितीश मासमुद्गशालि यवानतारिभूयमेदिनी समग्रा  ।  
आत्मसात्कृता त्वया रिपून् विजित्य समग्रसैन्यसंयुतानपि प्रसह्य  ॥ १२ ॥  
  
इति सुल्हणविरचितायां सुकविहृदयानन्दिन्यभिधानायां वृत्तरत्नाकरच्छन्दोवृत्तौ अर्धसमवृत्ताध्यायः चतुर्थः  ।  

## विषमवृत्ताध्यायः  
विषमवृत्ताध्याय आरभ्यते  ।  
मुखपादो ऽष्टभिर्वर्णैः  ।  

### पदचतुरूर्ध्व-प्रकरणम्
[पदचतुरूर्ध्व-प्रकरणम् (५।१-५)]  
  
परे ऽस्मात् मकरालयैः क्रमाद्वृद्धाः  ।  
सततं यस्य विचित्रैः पादैः सम्पन्नसौन्दर्यम्  ।  
तदभिहितममलधीभिः पदचतुरूर्ध्वाभिधं वृत्तम्  ॥ क्व्र्क्_५।१ ॥  
  
प्रथमपादो ऽष्टाक्षरः  । परे च द्वितीयतृतीयचतुर्थाः  । अस्मात्प्रथमपादात्मकरालयैश्चतुर्भिश्चतुर्भिरक्षरैः क्रमाद्वृद्धा वर्धिताः  । क्रमादिति को ऽर्थः  । द्वितीयो द्वादशाक्षरः  । तृतीयो षोडशाक्षरः  । चतुर्थो विंशत्यक्षर इति क्रमाद्वृद्धिं प्राप्ताः  । सततमनवरतं इति विविधैश्चतुर्विंशतिप्रकारप्रस्तारेण विचित्रैः पादैः प्राप्तसौन्दर्यं तद्वृत्तं आचार्यैः पदचतुरूर्ध्वं नामोक्तम्  । यथा  ।  
आक्रम्यमाकृष्य धनु-  
र्ये त्वया निहिता रणाङ्गणे शरैः  ।  
रिपवः सहसा गतासवः क्षितिपते श्रुतम्  ।  
पदचतुरूर्ध्वं न चलन्ति तत्रैव निपतन्ति सशल्याः  ॥  
अत्र गणपादाभावात् गुरुलघू नेष्यते  । अत्र च प्रस्तार्यमाणं चतुर्विंशतिधा भवति  । षोडशद्वादशअष्टौ षोडशविंशतिद्वादश अष्टौ इत्यादि  ॥ १ ॥  
  
प्रथममुदितवृत्ते  ।  
विरचितविषमचरणभाजि  ।  
गुरुकयुगलनिधन इह कलित आङा  ।  
विधृतरुचिरपदविततियतिरिह भवति पीडः  ॥ क्व्र्क्_५।२ ॥  
  
प्रथममुदितवृत्ते पदचतुरूर्ध्वे विरचितान् विषमान् अष्टौद्वादशषोडशविंशत्यक्षरान् पदान् भजतीति तस्मिन् विषमचरणभाजि इह छन्दसि आङा कलितो युक्तः पीडो भवति  । आपीड इत्यर्थः  । क्व सति इत्याह  । गुरुकयुगलनिधने गुरुद्वयं निधने ऽवसाने यस्य तस्मिन्सति  । कीदृशं इत्याह  । विधृतरुचिराणां पादानां वितत्या यतिर्विरामो यस्य स तथोक्तः  । अन्ते गुरुद्वयोपादनादत्र शेषाणां लघुत्वमस्यानुज्ञानं केदारेणेति मन्यामहे  । यथा  ।  
ध्रुवमिह वनितानां  
हृदि विनिहितदयितगुणानाम्  ।  
प्रसरति मलयमरुति विरहवतीनां  
स्मरसुहृदि विजयिनि भवति नियतमसुविनाशः  ॥  
द्विगुरूणि छन्दसि आपीडेति त्रयाणां गुरूणां अप्रवेशाच्छर्गण्ड इति नाम नोक्तम्  ।  
इदमपि पूर्ववच्चतुर्विंशतिप्रस्तारो भवति  । तेभ्यश्चतुर्विंशतिभ्यस्त्रीनवकृष्य समान्यभिधातुमाह  ॥ २ ॥  
  
प्रथममितरचरणसमुत्थं  
श्रयति जगति लक्ष्म  ।  
इतरदितरचरणजनितमपि च तुर्यं  
चरणयुगकमविकृतमपरमिह कलिका सा  ॥ क्व्र्क्_५।३ ॥  
  
आपीडस्य प्रथमं तुर्यं चतुर्थं इतरचरणसमुत्थं द्वितीयपादं द्वादशाक्षरोपलक्षितं लक्ष्म श्रयति भजति  । को ऽर्थः  । प्रथमपदे द्वादशाक्षरः  । द्वितीयो ऽष्टाक्षरः  । अपरमपि चरणयुगलमविकृतमप्रत्ययाभावमित्येवंलक्षणा कलिका नाम  । मञ्जरीति वक्तव्ये छन्दोभङ्गभयात् कलिकेत्युक्तमेकार्थत्वान्न दोषः  । यथा  ।  
अधमजनसुहृदि कलिकाले  
सुजनकृतविरोधे  ।  
सकलुषमुषि सपदि विधुवनायाः  
तदनु विमनमनसि मुदमिह जनयति निवासा  ॥ ३ ॥  
  
द्विगुरुयुतसकलचरणान्ता  
मुखचरणरचितमनुभवति तृतीयः  ।  
चरण इह हि लक्ष्म  
प्रकृतमपरमखिलमपि यदि भवति लवली सा  ॥ क्व्र्क्_५।४ ॥  
  
यस्यास्तृतीयः पादः प्रथमचरणरचितं लक्षणमनुभवति द्वाभ्यां गुरुभ्यां युता सकलचरणानामन्तो यस्याः सा तथोक्ता लवली नाम  । अपरं लवल्यां सर्वमपि प्राक्तनं प्रस्तुतं पूर्ववदिति भवति  । यथा  ।  
गगनतलममलमलिमेतत्  
सपदि शशभृदयं अनलवितिकरौघैः  ।  
जनयति च लवल्याः  
चलमिति सरसं भुविद्भविपरिणति(?) परिपीडः  ॥ ४ ॥  
  
प्रथममधिवसति यदि तुर्यं  
चरमचरणपदमवसितिगुरुयुग्मा  ।  
निखिलपरमुपरितनसममिह ललितपादा  
तदियममृतधारा  ॥ क्व्र्क्_५।५ ॥  
  
प्रथमं पादमष्टाक्षरं चरमचरणपदं पश्चिमपादस्थानं यद्यधिवसति  । अपरमप्यन्यत्सर्वं उपरितनं पूर्ववत्  । अन्ते गुरुद्वययुक्ता सुललितपदपङ्क्तिरमृतधारा नाम  । यथा  ।  
शशधरमुखि सखि परिरम्भं  
तव मम वपुषि मलयजरसनिषेकः  ।  
श्रवणपुटयुगलसुखकृदतिचतुरमभिहृद्या  
वचनममृतधारा  ॥  
  
पिङ्गलनागस्तु पदचतुरूर्ध्वादिषु प्रथमपादविपर्यासे सति मञ्जर्यादि नामानि वीक्ष्यति  ॥ ५ ॥  
  ॥ पदचतुरूर्ध्वप्रकरणम्  ॥  

### उद्गता-प्रकरणम्
[उद्गता-प्रकरणम् (५।६-८)]  
  
सजमादिमे सलघुकौ च नसजगुरुकेष्वथोद्गता  ।  
त्र्यङ्ध्रिगतभनजला गयुता सजसा जगौ चरणमेकत पठेत्  ॥ क्व्र्क्_५।६ ॥  
  
प्रथमपादे सगणजगणसगणा लघुश्च तथा द्वितीयपादे नगणसगणजगणगुरवो भवन्ति त्रिसङ्ख्योपलक्षितो ऽङ्ध्रिस्त्रङ्ध्रिस्तृतीयः पादस्तस्मिन् गता भगणनगणजगणलघुगुरवस्तैर्युता  । चतुर्थे चरणे सगणजगणसगणा जगणो गुरुश्च यत्र सा उद्गता नाम  । एकत इति  । प्रथमं द्वितीयेन सहाविलम्बितं पठेदित्यर्थः  । यथा  ।  
जितमत्सरा सुकृतिनो ऽपि परिहृतकलङ्कबान्धवाः  ।  
वीक्ष्य सपदि युवतिं विकृतिं नियतं प्रयाति विपुलोद्गतास्तनुः  ॥ ६ ॥  
चरणत्रयं भजति लक्ष्म यदि सकलमुद्गतागतम्  ।  
र्नौ भगौ भवति सौरभकं चरणे यदीह भवतस्तृतीयके  ॥ क्व्र्क्_५।७ ॥  
  
यद्युद्गतायास्तृतीये पादे रगणनगणभगणगुरवो भवन्ति तदा सौरभकं नाम वृत्तं भवेत्  । यथा  ।  
मलयानिलः प्रियवियुक्तयुवतिजनतावियत्यतः  ।  
मन्दमन्दमयमेतितरां घनसारसौरभकमुद्वमन्निव  ॥ ७ ॥  
  
नयुगं सकारयुगलं च भवति चरणे तृतीयके  ।  
तदुदितमुरुमतिभिर्ललितं यदि शेषमस्य खलु पूर्वतुल्यकम्  ॥ क्व्र्क्_५।८ ॥  
  
यद्युद्गतायास्तृतीये चरणे द्वौ नगणौ द्वौ सगणौ च भवतः तदा ललितं नाम  । शेषमुद्गतावत्  । यथा  ।  
ललिताङ्गहाररमणीयमभिनवललितं समांसलम्  ।  
इयमतिनयति मुदा प्रमत्ता पुरतो वयस्य तव लास्यमुत्तमम्  ॥ ८ ॥  
॥ उद्गताप्रकरणम्  ॥  

### उपस्थितप्रचुपित-प्रकरणम्
[उपस्थितप्रचुपित-प्रकरणम् (५।९-११)]  
  
म्सौ ज्भौ गौ प्रथमाङ्ध्रिरेकतः पृथगन्यत्  
त्रितयं सनजरगास्तथा ननौ सः  ।  
त्रिनपरिकलितजयौ  
प्रचुपितमितमुदितमुपस्थितपूर्वम्  ॥ क्व्र्क्_५।९ ॥  
  
यस्य प्रथमे पादे मगणसगणजगणभगणा द्वौ गुरू एकतः  । पृथक् अन्यत्त्रितयं पादत्रितयं कथमित्यर्थः  । द्वितीये पादे सगणनगणजगणरगणा गुरुश्च तथा तृतीये पादे द्वौ नगणौ सगणश्चतुर्थे नगणत्रयं जगणयगणौ च तद्वृत्तं उपस्थितपूर्वं उपस्थितप्रचुपितमित्यर्थः  । यथा  ।  
आरुह्यान्यभृतप्रिया लसत्सहकारं प्रकटीकृतनवमञ्जरिं सगर्वा  ।  
निजकलरवनिनदैः प्रकटयति रतिपतिमहोत्सवमालि  ॥ ९ ॥  
  
नौ पादे ऽथ तृतीयके सनौ नसयुक्तौ प्रथमाङ्ध्रिकृतयतिस्तु वर्धमानम्  ।  
त्रितयमपरमपि पूर्वसदृशमिह भवति प्रततमतिभिरिति गदितं खलु वृत्तम्  ॥ क्व्र्क्_५।१० ॥  
  
तदेव पदचतुरूर्ध्वं तृतीये पादे नगणौ सगणनगणौ च भवतः प्रथमस्य चतुरूर्ध्वस्याङ्धिः प्रथमाङ्ध्रिवत् कृता यतिर्यस्य क्रियाविशेषणस्य तत्प्रथमाङ्ध्रिकृतयतिर्यथा भवति  । एवमपरपादत्रयं पूर्वसदृशमिह तन्त्रे तद्वृत्तं आचार्यैर्वर्धमानं नामोक्तम्  । यथा  ।  
पादेन स्वयमुन्नतस्तनीभिरशोकः प्रमदाभिरभिहतः प्रवर्धमानः  ।  
विकसितकुसुमसमृद्धिमनुभवति बकुलतरुरपि वरयुवतिमुखासवसिक्तः  ॥ १० ॥  
  
अस्मिन्नेव तृतीयके पादे तजरा स्युः प्रथमे च विरतिरार्षभं ब्रुवन्ति  ।  
तच्छुद्धविराट्पुरः स्थितं त्रितयमपरमपि यदि पूर्वसमं स्यात्  ॥ क्व्र्क्_५।११ ॥  
  
अस्मिन्नेव पदचतुरूर्ध्ववृत्ते तृतीये पादे तगणजगणरगणा भवेयुः, अपरं पादत्रयमपि पूर्वसमं भवति तदा शुद्धविराट्पुरःस्थितं आर्षभं वदन्ति शुद्धविराडार्षभमित्यर्थः  । यथा  ।  
बिभ्राणा वदनं शशाङ्कबिम्बसमानं कमलायतनयना कृशाङ्गशोभिता  ।  
पीनोच्चपयोधरद्वया जनयति मुदमधिकतरां वनितेयम्  ॥ ११ ॥  
  ॥ उपस्थितप्रचुपितप्रकरणम्  ॥  

### शिष्टम्
विषमाक्षरपादं वा पादैरसमं दशधर्मवत्  ।  
यच्छन्दो नोक्तमत्र गाथेति तत्सूरिभिः प्रोक्तम्  ॥ क्व्र्क्_५।१२ ॥  
  
विषमाक्षराणि येषु ते पादा यस्मिन् विषमाक्षरपादं यदेवमेव अष्टौ दशसप्तनवाक्षरं वा सर्वपादैरसमं त्रिपादं षट्पादं वा दशधर्मवत्  । यथा  ।  
दश धर्मं न जानन्ति धृतिराष्ट्र निबोध तान्  ।  
मत्तः प्रमत्त उन्मत्तश्श्रान्तः क्रुद्धो बुभुक्षितः  ।  
त्वरमाणश भीरुश्च लुब्धः कामी च ते दशः  ॥ इति षट्पदी गाथा  ।  
इत्येवमादि अस्मिन् च्छन्दस्यर्थे नोक्तं प्रयोगेषु दृश्यते तद्गाथेति विद्वद्भिरुक्तम्  । मङ्गलगीतिकावेष्टकविपद्विध्रुवकचच्चरीपाद्धतिकाद्विपथकप्रभृति तत्सर्वं गाथासञ्ज्ञमवगन्तव्यम्  । छन्दसामानन्त्यात्प्रतिपदमभिधातुमशक्यं तत्सर्वसङ्ग्रहणीयं एका सञ्ज्ञा कृतेति  ॥ १२ ॥  
  
इति सुल्हणविरचितायां सुकविहृदयानन्दिन्यभिधानायां वृत्तरत्नाकरच्छन्दोवृत्तौ विषमवृत्ताध्यायः पञ्चमः  ॥  

## षट्-प्रत्ययाध्यायः  

[प्रस्तारः]  
  
प्रस्तारो नष्टमुद्दिष्टमेकद्व्यादिलगुक्रिया  ।  
सङ्ख्या चैवाध्वयोगश्च षडेते प्रत्ययाः स्मृताः  ॥ क्व्र्क्_६।१ ॥  
  
इदानीं उक्तानां वृत्तानां षट्प्रत्ययानाह  ।  
पादे सर्वगुरावाद्याल्लघुं न्यस्य गुरोरधः  ।  
यथोपरि तथा शेषं भूयः कुर्यादमुं विधिम्  ॥ क्व्र्क्_६।२ ॥  
ऊने दद्याद्गुरूण्येवं यावत्सर्वलघुर्भवेत्  ।  
प्रस्तारो ऽयं समाख्यातः छन्दोविचितिवेदिभिः  ॥ क्व्र्क्_६।३ ॥  
  
पादे सर्वगुरौ यावतां वर्णानां वृत्तस्य पादस्तावन्त एव गुरवो विलिख्यन्ते  । यथा  । चतुरक्षरच्छन्दसि आद्याद्गुरोरधः अधोविभागे लघुं वर्णं न्यस्य स्थापयित्वा तदनन्तरं न्यस्तलघोः सकाशात् शेषेभ्यो वर्णेभ्यो अधः किं स्थाप्यत इत्याह  । यथोपरि तथा शेषं  । यद्युपरि गुरुस्तदा अधस्तादपि गुरुर्यद्युपरि लघुस्तदा अधस्तादपि लघुः शेषम्  । उपरि तुल्यो दीयते इत्यर्थः  । तेन लघोरनन्तरं त्रीणि गुरूणी स्थाप्यन्ते  । भूयः पुनरपि कुर्यादमुं विधिमिति  । लघुं न्यस्य गुरोरधः यथोपरि तथा शेषमिति पुनरप्यमुं विधिं कुर्यात्  । यदा उपरि गुरुर्भवति लघुं न्यस्य गुरोरध इति विधेरभावाद्यः पूर्वदेशादूने दद्याद्गुरूणि इति ऊनप्रदेशो गुरुभिः पूर्यत इत्यर्थः  । एवमनेन प्रकारेण तावन्न्यासः कर्तव्यो यावत्सर्वलघुः पदो भवति  । प्रस्तार्यते इति प्रस्तारः वर्णानां विन्यासविशेषः  । एवं चतुरक्षरपादे षोडशवृत्तानि भवन्ति  । छन्दांसि विलीयन्ते अस्यामिति छन्दोविचितिश्छन्दःशास्त्रम्  । प्रस्तारो व्याख्यातः  ॥ २-३ ॥  

[नष्टम्]  
  
इदानीं नष्टं व्याख्यातुमाह  ।  
नष्टस्य यो भवेदङ्कः तस्यार्धे ऽर्धे समे च लः  ।  
विषमे चैकमाधाय तदर्धे ऽर्धे गुरुर्भवेत्  ॥ क्व्र्क्_६।४ ॥  
  
प्रस्तारदर्शितानां वृत्तानां मध्ये यद्वृत्तं नष्टं लुप्तं भवति तस्य नष्टस्य यो भवेदङ्क एकादिसङ्ख्या तस्य अर्धे ऽर्धे समे च अङ्के सति लो लघुर्भवति  । विषमे एकं आधाय प्रक्षिप्य तस्यार्धे ऽर्धे गुरुर्भवेत्  । यथैतस्मिंश्चतुरक्षरे छन्दसि पञ्चमं वृतं नष्टम्  । तस्य अङ्कः पञ्च स च अर्धं न प्रयच्छति  । सैकः क्रियते तदा षड्भवन्ति  । ते अर्धं क्रियन्ते  । अर्धितास्त्रयो भवन्ति  । तदर्धे गुरुः प्राप्यते पुनस्त्रयो ऽर्धं न प्रयच्छन्ति  । सैकाश्चत्वारः  । ते ऽपि अर्धस्तदर्धे पुनर्लब्धो गुरुद्वयोः समत्वात्  । तदर्धे लघुः प्राप्यते पुनरेको ऽर्धं न प्रयच्छति  । सैकोर्द्व्यः तदर्धे पुनरपि गुरुरेव लभ्यते  । इत्थं नष्टस्योदाहरणम्  । तथा च  । आद्यौ द्वौ गुरू ताभ्यां परको लघुस्ततो गुरुरिति  ।  एतच्चतुरक्षरे छन्दसि पञ्चमं वृत्तं भवति  ॥ ४ ॥  

### उद्दिष्टम्
[उद्दिष्टम्]  
  
उद्दिष्टं व्याख्यातुमाह  ।  
उद्दिष्टं द्विगुणानाद्यादुपर्यङ्कान्समालिखेत्  ।  
लघुस्था ये तु तत्राङ्कास्तैः सैकैर्मिश्रितैर्भवेत्  ॥ क्व्र्क्_६।५ ॥  
  
केनचित्तद्वृत्तं प्रस्तार्यकतमत् इति सङ्ख्यापरिज्ञाना उक्तं तदुद्दिष्टमुच्यते  । पूर्वत्र वृत्तं न ज्ञायते  । अतः सङ्ख्यया नष्टमुद्ध्रियते  । अत्र पुनर्वृत्तं ज्ञायते सङ्ख्या न ज्ञायते अतः सङ्ख्यापरिज्ञानार्थं उद्दिष्टमिदमुच्यते  । तस्य उद्दिष्टवृत्तस्य प्रथमादक्षरादारभ्य उपरि द्विगुणानङ्कान् समालिखेत्  । यथा  । अस्मिन्नेव चतुराक्षरे छन्दसि एकं वृत्तं उद्दिष्टं तस्य द्वौ वर्णौ गुरू ततो लघुस्ततो ऽपि गुरुः  । तत्र उद्दिष्टे वृत्ते लघुनि तिष्ठन्तीति लघुस्था ये पुनरङ्काश्चत्वारः तैश्चतुर्भिः सैकैः एकेन सहितैः पञ्चभिरुद्दिष्टं भवेत्  । उद्दिष्टसङ्ख्या भवेत्  । चतुरक्षरायां जातौ तत्पञ्चमं वृत्तं भवतीत्यर्थः  ॥ ५ ॥  

[एकद्वयादिलगक्रिया]  
  
एकद्व्यादिलगुक्रियार्थमाह  ।  
वर्णान् वृत्तभवान् सैकान् औत्तराधर्यतः स्थितान्  ।  
एकादिक्रमशश्चैतानुपर्युपरि निक्षिपेत्  ॥ क्व्र्क्_६।६ ॥  
उपान्त्यतो निवर्तेत त्यजन्नैकैकमूर्ध्वतः  ।  
उपर्याद्याद्गुरोरेवमेकद्व्यादिलगुक्रिया  ॥ क्व्र्क्_६।७ ॥  
  
यावन्त एव वृत्तभवा वर्णा तावत एव सैकान् एकसहितान्यथा  । चतुरक्षरजातौ चत्वारो ये वर्णास्तान् सैकान् पञ्च  । औत्तराधर्यतःस्थितान् उपर्युपरिभावेन स्थितान् एकादिक्रमेणैव एतानुपरि उपरि निक्षिपेत् निदध्यात्  । उपान्त्यतो अन्त्यसमीपान्निवर्तेत व्याद्युद्येत  । त्यजन् परिहरन् एकैकं ऊर्ध्वभागात्  । एवमनेन प्रकारेण कस्मादियं एकद्व्यादिलगुक्रियां प्रवर्तत इत्याह  । उपर्याद्याद्गुरोरिति उपरिस्थितान् आद्याद्गुरोः  । को ऽर्थः  । सर्वगुरुवर्णवृत्तसकाशात् इत्यर्थः  । आद्यं किल सर्वगुर्वक्षरमेकं वृत्तं परिकल्पते  । एतच्च प्रस्तारे दर्शितं यथा  ।  
  
‘पादे सर्वगुरावाद्याल्लघुं न्यस्येऽति तेन तस्मात् अध इयं एकद्व्यादिलगुक्रिया प्रवर्तते  । तत्र पञ्चसु वर्णेषु उत्तराधरभावेन स्थापितेषु अधःस्थित एकस्तदुपरिस्थे निक्षिप्यते  । स च तथैव तिष्ठति त्यजन्नेकैकमूर्ध्वत इति वीप्सवशादेकदैव स्थितिमन्तरेण निक्षिप्तत्वात् पुनर्निक्षेपभावादेकैकत्यागश्च न सम्भवति तस्मात्स्वरूपेण स्थित एव उपरि क्षिप्यते  । ततो द्वितीये स्थाने द्वौ वर्णौ भवतः तौ तृतीयेन क्षिप्येत तत्र त्रयो भवन्ति  । तच्च चतुर्थे निक्षिप्यन्ते ते चत्वारो भवन्ति  । ‘उपान्त्यतो निवर्तते त्यजन्नेकैकमूर्ध्वतःऽ उपरितनमेकं त्यज्यते तत्र न क्षिप्यते इत्यर्थः  । वीप्सा त एव अधोभागात् पुनर्निक्षेपे क्रिया प्रवर्तते तेन अधःस्थित एव एको द्वितीये स्थाने निक्षिप्यते तत्र च त्रयो भवन्ति  । तच्च तृतीये निक्षिप्यन्ते तत्र षट्भवन्ति उपरि एकं त्यजन्निवर्तेत  । आद्यं एकं वृत्तं सर्वगुरुः तस्माद्देकद्व्यादिलगुक्रिया प्रवर्तेते  । तत एकः सर्वगुरुः चत्वारि द्विलघूनि षट्त्रिलघूनि चत्वारि चतुर्लघूनि एकं सर्वलघुः एषा लगुक्रिया सर्वलघुप्रस्तारेण प्रतीयते अस्यास्तु एष एव क्रमः पञ्चाक्षरादिवृत्तेष्वपि  ॥ ६-७ ॥  
  
[उदाहरणम् -  
    १  
   ४१  
  ६३१  
 ४३२१  
१११११]  

[सङ्ख्यानम्]  
  
सङ्ख्यार्थमाह  ।  
  
[लगुक्रियाङ्कसन्दोहः भवेत्सङ्ख्याविमिश्रिते  ।  
उद्दिष्टाङ्कसमाहारः सैको वा जनयेदिमाम्  ॥ क्व्र्क्_६।८ ॥ ]  
  
लगुक्रियायां ये अङ्कास्तेषां सन्दोहस्तस्मिन्विमिश्रिते पीडीकृते सङ्ख्या भवेत्  । इयं तावद्धारणं स्यात्  । तथा एकश्चत्वारः षट्चत्वारः एकमेषामेकीकृता वै षोडश भवन्ति चतुरक्षरजातौ प्रस्तार्यमाणायां षोडश वृत्तानि भवन्तीत्यर्थः  । स च प्रस्तारः पूर्वमेव व्याख्यातः  ।  
  
पक्षान्तरमाह  ।  
उद्दिष्टस्य वृत्तस्य उपरि ये अङ्का द्विगुणास्तेषां समाहारः एकीभावः सैको वा अथवा जनयेदुत्पादयेदिमां सङ्ख्याम्  । यथा  । चतुरक्षरजातौ द्विगुणा ये अङ्का उपर्यारोपितास्तेषां समाहारः पञ्चदश सैकः षोडशेति  ॥ ८ ॥  

[अध्वयोगः]  
  
अध्वार्थमाह  ।  
सङ्ख्यैव द्विगुणैकोना सद्भिरध्वा प्रकीर्तितः  ।  
वृत्तस्याङ्गुलिकीं व्याप्तिमधः कुर्यात्तथाङ्गुलम्  ॥ क्व्र्क्_६।९ ॥  
  
चतुरक्षरजातौ या षोडशसङ्ख्या स्याद्द्विगुणा द्वात्रिंशतिः एकोना एकरहिता एकत्रिंशतिः सद्भिः पण्डितैरध्वा मार्गः प्रकीर्तितः  । कथम्  । वृत्तस्य आङ्गुलिकीं अङ्गुलप्रमाणां व्याप्तिं कुर्यात्  ॥ ९ ॥  
  
अधुना पुनरपि कविरन्वयपूर्वकं पित्रा सह सात्मानं निर्द्दिशति  ।  
वंशे ऽभूत्कश्यपस्य प्रकटगुणगणः शैवसिद्धान्तवेत्ता  ।  
विप्रः पव्येकनामा विमलतरमतिः शैवतत्वावबोधे  ॥ क्व्र्क्_६।१० ॥  
केदारस्तस्य सूनः शिवचरणयुगाराधनैकाग्रचित्तः  ।  
छन्दस्तेनाभिरामं प्रविरचितमिदं वृत्तरत्नाकराख्याम्  ॥ क्व्र्क्_६।११ ॥  
  
वंशे ऽन्वये ऽभूज्जातः कश्यपस्य कश्यं सोमं पिबतीति कश्यपः कश्यपशब्देन यद्यपि सुरा एवाभिधीयते कथ्यते  । तथाप्यत्र सोममुच्यते सुरापानस्य ब्राह्मणे दिजे निषिद्धत्वात् अन्वयार्थेन वंशार्थेन क्रनुयायित्वमुक्तं स्यात् (?)  । शिवस्य एते शैवा ये सिद्धान्तास्तेषां वेत्ता  । ‘विद-विचारणे' इत्येतस्य रूपं न पुनः ‘विद-ज्ञाने'  । तस्याशक्यत्वात्  । यो हि विचारयति चिन्तयति सो अवश्यं वेत्ति नह्यविदितं विचारयितुं शक्नोति विशेषेण प्रतिपूरयति स्वर्गापवर्गादिकानि स विप्रः विमलतरमतिः विमला विस्तीर्णा तरला मनोहरा मतिर्यस्य अतिशयेन विमलमतिः  । क्व  । शैवशास्त्रावबोधे  । केदारनामा तस्य पुत्रः शिवः शान्तो देवताविशेषः तस्याराधनं तत्र एकाग्रं तन्निष्ठं चित्तं यस्य सः  । तथा तेन केदारेणाभिरामं रमणीयं मनोहरं छन्दः प्रकर्षेण विरचितं वृत्तरत्नाकराख्याम्  ॥ १०-११ ॥  
  
इति पण्डितश्रीसुल्हणविरचितायां सुकविहृदयानन्दिन्यभिधानायां छन्दोवृत्तौ षट्प्रत्ययाध्यायः षष्ठः समाप्तः  ॥  

श्रीः  ।  
शुभं भूयाल्लेखकस्य  ।  
वसुयुग्मे ॥॥॥। शुक्लश्च पञ्चम्यां हंसराजेन मुनिना ऽलिखट्टीका मनोरमा  ॥  

## Intro

Kedarabhatta: Vrttaratnakara, with Sulhana's Sukavihrdayanandini

Kedarabhatta: Vrttaratnakara, with Sulhana's Sukavihrdayanandini (comm.)  
Based on a manuscript from Patan.

Input by Dhaval Patel

BOLD for mula text and catch-words in comm.

METRICS:  
^ = short  
_ = long  