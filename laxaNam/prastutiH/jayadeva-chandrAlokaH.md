+++
title = "पीयुषवर्षश्रीजयदेवकविकृतः चन्द्रालोकः"

+++


<details><summary>विस्तारः (द्रष्टुं नोद्यम्)</summary>

Jayadeva (alias Piyusavarsa): Candraloka  
Based on the thesis by Réginald Beyaert (forthcoming)  
  
  
Input by Réginald Beyaert, revised by Pierre-Sylvain Filliozat  

</details>
  
  


श्रीः   
    
पीयुषवर्षश्रीजयदेवकविकृतः  
चन्द्रालोकः

उच्चैरस्यति मन्दतामरसतां जाग्रत्कलङ्कैरव-ध्वंसं हस्तयते च या सुमनसाम् उल्लासिनी मानसे ।  
धृष्टोद्यन्मदनाशनार्चिर् अमला लोकत्रयीदर्शिका सा नेत्रत्रितयीव खण्डपरशोर् वाग्देवता दीव्यतु ॥ ज्चन्द्_१।१ ॥

हं हो चिन्मयचित्तचन्द्रमणयः संवर्धयध्वं रसान् रे रे स्वैरिणि निर्विचारकविते मास्मत् प्रकाशीभव ।  
उल्लासाय विचारवीचिनिचयालङ्कारवाराम् निधेश् चन्द्रालोकमयं स्वयं वितनुते पीयूषवर्षः कृती ॥ ज्चन्द्_१।२ ॥

युक्त्यास्वाद्यलसद्रसैकवसतिः साहित्यसारस्वत-क्षीराम्भोधिर् अगाधताम् उपदधत् सेव्यः समाश्रीयताम् ।  
श्रीर् अस्माद् उपदेशकौशलमयं पीयूषम् अस्माज्जगज् जाग्रद्भासुरपद्मकेशरयशःशीतांशुर् अस्माद् बुधाः ॥ ज्चन्द्_१।३ ॥  
    
तं पूर्वाचार्यसूर्योक्ति-ज्योतिः स्तोमोद्गमं स्तुमः ।  
यं प्रस्तूय प्रकाशन्ते मद्गुणास् त्रसरेणवः ॥ ज्चन्द्_१।४ ॥

नाशङ्कनीयम् एतेषां मतम् एतेन दूष्यते ।  
किं तु चक्षुर् मृगाक्षीणां कज्जलेनेव भूष्यते ॥ ज्चन्द्_१।५ ॥  
    
प्रतिभैव श्रुताभ्यास-सहिता कवितां प्रति ।  
हेतुर् मृदम्बुसम्बद्धा बीजमाला लतामिव ॥ ज्चन्द्_१।६ ॥  
    
निर्दोषा लक्षणवती सरीतिर् गुणभूषणा ।  
सालङ्काररसानेक-वृत्तिर् वाक् काव्यनामभाक् ॥ ज्चन्द्_१।७ ॥  
    
अङ्गीकरोति यः काव्यं शब्दार्थाव् अनलङ्कृती ।  
असौ न मन्यते कस्माद् अनुष्णम् अनलं कृती ॥ ज्चन्द्_१।८ ॥  
    
विभक्त्युत्पत्तये योग्यः शास्त्रीयः शब्द इष्यते ।  
रूढयौगिकतन्मिश्रैः प्रभेदैः स पुनस् त्रिधा ॥ ज्चन्द्_१।९ ॥  
    
अव्यक्तयोगनिर्योग-योगाभासैस् त्रिधादिमः ।  
ते च वृक्षादिभूवादि-मण्डपाद्या यथाक्रमम् ॥ ज्चन्द्_१।१० ॥  
    
शुद्धतन्मूलसम्भिन्न-प्रभेदैर् यौगिकस् त्रिधा ।  
ते च भ्रान्तिस्फुरत्कान्ति-कौन्तेयादिस्वरूपिणः ॥ ज्चन्द्_१।११ ॥  
    
तन्मिश्रो ऽन्योन्यसामान्य-विशेषपरिवर्तनात् ।  
नीरधिः पङ्कजं सौधः सागरो भूरुहः शशी ॥ ज्चन्द्_१।१२ ॥  
    
क्षीरनीरधिर् आकाश-पङ्कजं तेन सिद्धयति ।  
विभक्त्यन्तं पदं वाक्यं तद्व्यूहो ऽर्थसमाप्तितः ॥ ज्चन्द्_१।१३ ॥  
    
युक्तार्थतां तां च विना खण्डवाक्यं स इष्यते ।  
वाक्यं च खण्डवाक्यं च पदम् एकम् अपि क्वचित् ॥ ज्चन्द्_१।१४ ॥  
    
धूमवत्त्वाद् इति यथा देवेत्य् आमन्त्रणं यथा ।  
वाक्यान्य् एकार्थविश्रान्तान्य् आहुर् वाक्यकदम्बकम् ॥ ज्चन्द्_१।१५ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
अनेनासाव् आद्यः सुकविजयदेवेन रचिते चिरं चन्द्रालोके सुखयतु मयूखः सुमनसः ॥ ज्चन्द्_१।१६ ॥

स्याच् चेतो विशता येन सक्षता रमणीयता ।  
शब्दे ऽर्थे च कृतोन्मेषं दोषम् उद्घोषयन्ति तम् ॥ ज्चन्द्_२।१ ॥  
    
भवेच् छ्रुतिकटुर् वर्णः श्रवणोद्वेजने पटुः ।  
संविद्रते व्याकरण-विरुद्धं च्युतसंस्कृति ॥ ज्चन्द्_२।२ ॥  
    
अप्रयुक्तं दैवतादि-शब्दे पुंल्लिङ्गतादिकम् ।  
असमर्थं तु हन्त्यादेः प्रयोगो गमनादिषु ॥ ज्चन्द्_२।३ ॥  
    
स हन्ति हन्त कान्तारे कान्तः कुटिलकुन्तलः ।  
निहतार्थं लोहितादौ शोणितादिप्रयोगतः ॥ ज्चन्द्_२।४ ॥  
    
व्यनक्त्य् अनुचितार्थं यत् पदम् आहुस् तदेव तत् ।  
इयम् अद्भुतशाख्यग्र-केलिकौतुकवानरी ॥ ज्चन्द्_२।५ ॥  
    
निरर्थकं तुहीत्यादि पूरणैकप्रयोजनम् ।  
अर्थे विदधदित्यादौ दधदाद्यम् अवाचकम् ॥ ज्चन्द्_२।६ ॥  
    
धत्ते नभस्तलं भास्वान् अरुणं तरुणैः करैः ।  
एकाक्षरं विना भूभ्रू-क्ष्मादिकं खतलादिवत् ॥ ज्चन्द्_२।७ ॥  
    
अश्लीलं त्रिविधं व्रीडा-जुगुप्सामङ्गलात्मना ।  
आह्लादसाधनं वायुः कान्तानाशे भवेत् कथम् ॥ ज्चन्द्_२।८ ॥  
    
स्याद् द्व्यर्थम् इह सन्दिग्धं नद्यां यान्ति पतत्रिणः ।  
स्याद् अप्रतीतं शास्त्रैक-गम्यं वीतानुमादिवत् ॥ ज्चन्द्_२।९ ॥  
    
शिथिलं शयने लिल्ये मच्चितं ते शशिश्रियि ।  
मस्तपिष्टकटीलोष्ट-गल्लादि ग्राम्यम् उच्यते ॥ ज्चन्द्_२।१० ॥  
    
नेयार्थं लक्षणात्यन्त-प्रसराद् अमनोहरम् ।  
हिमांशोर् हारधिक्कार-जागरे यामिकाः कराः ॥ ज्चन्द्_२।११ ॥  
    
क्लिष्टम् अर्थो यदीयो ऽर्थ-श्रेणिनिःश्रेणिम् ऋच्छति ।  
हरिप्रियापितृवधू-प्रवाहप्रतिमं वचः ॥ ज्चन्द्_२।१२ ॥  
अविमृष्टविधेयांशः समासपिहिते विधौ ।  
विशन्ति विशिखप्रायाः कटाक्षाः कामिनां हृदि ॥ ज्चन्द्_२।१३ ॥  
    
अपराधीन इत्यादि विरुद्धमतिकृन् मतम् ।  
अन्यसङ्गतम् उत्तुङ्ग-हारशोभिपयोधरौ ॥ ज्चन्द्_२।१४ ॥  
    
रसाद्यनुचिते वर्णे प्रतिकूलाक्षरं विदुः ।  
न माम् अङ्गद जानासि रावणं रणदारुणम् ॥ ज्चन्द्_२।१५ ॥  
    
यस्मिन्न् उपहतो लुप्तो विसर्ग इह तत् तथा ।  
कुसन्धिः पटव् आगच्छ विसन्धिर् नृपती इमौ ॥ ज्चन्द्_२।१६ ॥  
    
हतवृत्तम् अनुक्तो ऽपि छन्दोदोषश् चकास्ति चेत् ।  
विशाललोचने! पश्याम्बरं तारातरङ्गितम् ॥ ज्चन्द्_२।१७ ॥  
    
न्यूनं त्वत्खड्गसम्भूत-यशःपुष्पं नभस्तटम् ।  
अधिकं भवतः शत्रून् दशत्य् असिलताफणी ॥ ज्चन्द्_२।१८ ॥  
    
कथितं पुनरुक्ता वाक् श्यामाब्जश्यामलोचना ।  
विकृतं दूरविवृतैर् ऐयरुः कुञ्जराः पुरम् ॥ ज्चन्द्_२।१९ ॥  
    
पतत्प्रकर्षं हीनानु-प्रासादित्वे यथोत्तरम् ।  
गम्भीरारम्भदम्भोलि-पाणिर् एषः समागतः ॥ ज्चन्द्_२।२० ॥  
    
समाप्तपुनरात्तं स्याद् एष पीयूषभाजनम् ।  
नेत्रानन्दी तुषारांशुर् उदेत्य् अम्बुधिबान्धवः ॥ ज्चन्द्_२।२१ ॥  
    
अर्धान्तरपदापेक्षि क्रीडानृत्येषु सस्मितम् ।  
मोघारम्भं स्तुमः शम्भुम् अर्धरम्भोरुविग्रहम् ॥ ज्चन्द्_२।२२ ॥  
    
अभवन्मतयोगः स्यान् न चेद् अभिमतो ऽन्वयः ।  
येन बद्धो ऽम्बुधिर् यस्य रामस्यानुचरा वयम् ॥ ज्चन्द्_२।२३ ॥  
    
द्विषां सम्पदम् आच्छिद्य यः शत्रून् समपूरयत् ।  
अस्थानस्थसमासं न विद्वज्जनमनोरमम् ॥ ज्चन्द्_२।२४ ॥  
    
मिथः पृथग्वाक्यपदैः सङ्कीर्णं यत् तद् एव तत् ।  
वक्त्रेण भ्राजते रात्रिः कान्ता चन्द्रेण राजते ॥ ज्चन्द्_२।२५ ॥  
ब्रह्माण्डं त्वद्यशःपूर-गर्भितं भूमिभूषण ।  
आकर्णय पयःपूर्ण-सुवर्णकलशायते ॥ ज्चन्द्_२।२६ ॥  
    
भग्नप्रक्रमम् आरब्ध-शब्दनिर्वाहहीनता ।  
अक्रमः कृष्ण पूज्यन्ते त्वाम् अनभ्यर्च्य देवताः ॥ ज्चन्द्_२।२७ ॥  
    
अमतार्थान्तरं मुख्ये ऽमुख्येनार्थे विरोधकृत् ।  
त्यक्तहारम् उरःकृत्वा शोकेनालिङ्गिताङ्गना ॥ ज्चन्द्_२।२८ ॥  
    
अपुष्टार्थो विशेष्ये चेन् न विशेषो विशेषणात् ।  
विशन्ति हृदयं कान्ता-कटाक्षाः खञ्जनत्विषः ॥ ज्चन्द्_२।२९ ॥  
    
कष्टः स्पष्टावबोधार्थम् अक्षमो वाच्यसन्निभः ।  
व्याहतश् चेद्विरोधः स्यान् मिथः पूर्वापरार्थयोः ॥ ज्चन्द्_२।३० ॥  
    
सहस्रपत्रमित्रं ते वक्त्रं केनोपमीयते ।  
कुतस्तत्रोपमा यत्र पुनरुक्तः सुधाकरः ॥ ज्चन्द्_२।३१ ॥  
    
दुष्क्रमग्राम्यसन्दिग्धास् त्रयो दोषाः क्रमाद् अमी ।  
त्वद्भक्तः कृष्ण! गच्छेयं नरकं स्वर्गम् एव वा ॥ ज्चन्द्_२।३२ ॥  
    
एकं मे चुम्बनं देहि तव दास्यामि कञ्चुकम् ।  
ब्रूत किं सेव्यतां चन्द्र-मुखीचन्द्रकिरीटयोः ॥ ज्चन्द्_२।३३ ॥  
    
अनौचित्यं कीर्तिलतां तरङ्गयति यः सदा ।  
प्रसिद्ध्या विद्यया वापि विरुद्धं द्विविधं मतम् ॥ ज्चन्द्_२।३४ ॥  
    
न्यस्तेयं पश्य कन्दर्प-प्रतापधवलद्युतिः ।  
केतकी शेखरे शम्भोर् धत्ते चन्द्रकलातुलाम् ॥ ज्चन्द्_२।३५ ॥  
    
सामान्यपरिवृत्तिः स्यात् कुण्डलच्छविविग्रहा ।  
विशेषपरिवृत्तिः स्याद् वनिता मम चेतसि ॥ ज्चन्द्_२।३६ ॥  
    
तथा सहचराचारु-विरुद्धान्योन्यसङ्गती ।  
ध्वाङ्क्षाः सन्तश् च तनयं स्वं परं च न जानते ॥ ज्चन्द्_२।३७ ॥  
    
सरोजनेत्र पुत्रस्य मुखेन्दुम् अवलोकय ।  
पालयिष्यति ते गोत्रम् असौ नरपुरन्दरः ॥ ज्चन्द्_२।३८ ॥  
पदे तदंशे वाक्यांशे वाक्ये वाक्यकदम्बके ।  
यथानुसारम् अभ्यूहेद् दोषान् शब्दार्थसम्भवान् ॥ ज्चन्द्_२।३९ ॥  
    
दोषम् आपतितं स्वान्ते प्रसरन्तं विशृङ्खलम् ।  
निवारयति यस् त्रेधा दोषाङ्कुशम् उशन्ति तम् ॥ ज्चन्द्_२।४० ॥  
    
दोषे गुणत्वं तनुते दोषत्वं वा निरस्यति ।  
भवन्तम् अथवा दोषं नयत्य् अत्याज्यतामसौ ॥ ज्चन्द्_२।४१ ॥  
    
मुखं चन्द्रश्रियं धत्ते श्वेतश्मश्रुकराङ्कुरैः ।  
अत्र हास्यरसोद्देशे ग्राम्यत्वं गुणतां गतम् ॥ ज्चन्द्_२।४२ ॥  
    
तव दुग्धाब्धिसम्भूतेः कथं जाता कलाङ्किता ।  
कवीनां समयाद् विद्या-विरुद्धो ऽदोषतां गतः ॥ ज्चन्द्_२।४३ ॥  
    
दधार गौरी हृदये देवं हिमकराङ्कितम् ।  
अत्र श्लेषोदयान् नैव त्याज्यं हीति निरर्थकम् ॥ ज्चन्द्_२।४४ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
द्वितीयस् तेनासौ सुकविजयदेवेन रचिते चिरं चन्द्रालोके सुखयतु मयूखः सुमनसः ॥ ज्चन्द्_२।४५ ॥

अल्पाक्षरा विचित्रार्थ-ख्यातिर् अक्षरसंहतिः ।  
उषाकान्तेनानुगतः शूरः शौरिर् अयं पुनः ॥ ज्चन्द्_३।१ ॥  
    
शोभा ख्यातापि यद्दोषो गुणकीर्त्या निषिध्यते ।  
मुधा निन्दन्ति संसारं कंसारिर् यत्र पूज्यते ॥ ज्चन्द्_३।२ ॥  
    
अभिमानो विचारश् चेद् ऊहितार्थनिषेधकृत् ।  
इन्दुर् यदि कथं तीव्रः सूर्यो यदि कथं निशि ॥ ज्चन्द्_३।३ ॥  
    
हेतुस् त्यक्त्वा बहून् पक्षान् युक्त्यैकस्यावधारणम् ।  
नेन्दुर् नार्को ऽयम् और्वाग्निः सागराद् उत्थितो दहन् ॥ ज्चन्द्_३।४ ॥  
    
प्रतिषेधः प्रसिद्धानां कारणानाम् अनादरः ।  
न युद्धेन भ्रुवोः स्पन्देनैव वीरा निपातिताः ॥ ज्चन्द्_३।५ ॥  
निरुक्तं स्यान् निर्वचनं नाम्नः सत्यं तथानृतम् ।  
ईदृशैश् चरितै राजन् सत्यं दोषाकरो भवान् ॥ ज्चन्द्_३।६ ॥  
    
स्यान् मिथ्याध्यवसायश् चेद् असती साध्यसाधने ।  
चन्द्रांशुसूत्रग्रथितां नभःपुष्पस्रजं वह ॥ ज्चन्द्_३।७ ॥  
    
सिद्धिः ख्यातेषु चेन् नाम कीर्त्यते तुल्यतोक्तये ।  
युवाम् एवेह विख्यातौ त्वं बलैर् जलधिर् जलैः ॥ ज्चन्द्_३।८ ॥  
    
युक्तिर् विशेषसिद्धिश् चेद् विचित्रार्थान्तरान्वयात् ।  
नवस् त्वं नीरदः को ऽपि स्वर्णैर् वर्षसि यन् मुहुः ॥ ज्चन्द्_३।९ ॥  
    
कार्यं फलोपलम्भश् चेद् व्यापाराद् वस्तुतो ऽथ वा ।  
असाव् उदेति शीतांशुर् मानच्छेदाय सुभ्रुवाम् ॥ ज्चन्द्_३।१० ॥  
    
इत्यादि लक्षणं भूरि काव्यस्याहुर् महर्षयः ।  
स्वर्णभ्राजिष्णुभालत्व-प्रभृतीव महीभुजः ॥ ज्चन्द्_३।११ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
तृतीयस् तेनासौ सुकविजयदेवेन रचिते चिरं चन्द्रालोके सुखयतु मयूखः सुमनसः ॥ ज्चन्द्_३।१२ ॥

श्लेषो विघटमानार्थ-घटमानत्ववर्णनम् ।  
स तु शाब्दः सजातीयैः शब्दैर् बन्धः सुखावहः ॥ ज्चन्द्_४।१ ॥  
    
उल्लसत्तनुतां नीते ऽनन्ते पुलककण्टकैः ।  
भीतया मानवत्यैव श्रियाश्लिष्टं हरिं स्तुमः ॥ ज्चन्द्_४।२ ॥  
    
यस्माद् अन्तःस्थितः सर्वः स्वयम् अर्थो ऽवभासते ।  
सलिलस्येव सूक्तस्य स प्रसाद इति स्मृतः ॥ ज्चन्द्_४।३ ॥  
    
समताल्पसमासत्वं वर्णाद्यैस् तुल्यताथ वा ।  
श्यामला कोमला बाला रमणं शरणं गता ॥ ज्चन्द्_४।४ ॥  
    
समाधिर् अर्थमहिमा लसद्घनरसात्मना ।  
स्याद् अन्तर्विशता येन गात्रमङ्कुरितं सताम् ॥ ज्चन्द्_४।५ ॥  
    
माधुर्यं पुनरुक्तस्य वैचित्र्यं चारुतावहम् ।  
वयस्य पश्य पश्यास्याश् चञ्चलं लोचनाञ्चलम् ॥ ज्चन्द्_४।६ ॥  
    
ओजः स्यात् प्रौढिर् अर्थस्य सङ्क्षेपो वातिभूयसः ।  
रिपुं हत्वा यशः कृत्वा त्वदसिः कोशम् आविशत् ॥ ज्चन्द्_४।७ ॥  
    
सौकुमार्यम् अपारुष्यं पर्यायपरिवर्तनात् ।  
स कथाशेषतां यातः समालिङ्ग्य मरुत्सखम् ॥ ज्चन्द्_४।८ ॥  
    
उदारता तु वैदग्ध्यम् अग्राम्यत्वात् पृथङ्मता ।  
मानं मुञ्च प्रिये किञ्चिल् लोचनान्तम् उदञ्चय ॥ ज्चन्द्_४।९ ॥  
    
शृङ्गारे च प्रसादे च कान्त्यर्थव्यक्तिसङ्ग्रहः ।  
अमी दश गुणाः काव्ये पुंसि शौर्यादयो यथा ॥ ज्चन्द्_४।१० ॥  
    
तिलकाद्यम् इव स्त्रीणां विदग्धहृदयङ्गमम् ।  
व्यतिरिक्तम् अलङ्कारं प्रकृतेर् भूषणं गिराम् ॥ ज्चन्द्_४।११ ॥  
    
विचित्रलक्षणो न्यासो निर्वाहः प्रौढिर् औचिती ।  
शास्त्रान्तररहस्योक्तिः सङ्ग्रहो दिक् प्रदर्शिता ॥ ज्चन्द्_४।१२ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
चतुर्थस् तेनासौ सुकविजयदेवेन रचिते चिरं चन्द्रालोके सुखयतु मयूखः सुमनसः ॥ ज्चन्द्_४।१३ ॥

शब्दार्थयोः प्रसिद्ध्या वा कवेः प्रौढिवशेन वा ।  
हारादिवद् अलङ्कारः सन्निवेशो मनोहरः ॥ ज्चन्द्_५।१ ॥  
    
स्वरव्यञ्जनसन्दोह-व्यूहामन्दोहदोहदा ।  
गौर् जगज्जाग्रदुत्सेका छेकानुप्रासभासुरा ॥ ज्चन्द्_५।२ ॥  
    
आवृत्तवर्णसम्पूर्णं वृत्त्यनुप्रासवद् वचः ।  
अमन्दानन्दसन्दोह-स्वच्छन्दास्पदमन्दिरम् ॥ ज्चन्द्_५।३ ॥  
    
लाटानुप्रासभूर् भिन्नाभिप्राया पुनरुक्तता ।  
यत्र स्यान् न पुनः शत्रोर् गर्जितं तज् जितं जितम् ॥ ज्चन्द्_५।४ ॥  
    
श्लोकस्यार्धे तदर्धे वा वर्णावृत्तिर् यदि ध्रुवा ।  
तदा मता मतिमतां स्फुटानुप्रासता सताम् ॥ ज्चन्द्_५।५ ॥  
    
उपमेयोपमानादाव् अर्थानुप्रास इष्यते ।  
चन्दनं खलु गोविन्द-चरणद्वन्द्ववन्दनम् ॥ ज्चन्द्_५।६ ॥  
    
पुनरुक्तप्रतीकाशं पुनरुक्तार्थसन्निभम् ।  
अंशुकान्तं शशी कुर्वन्न् अम्बरान्तम् उपैत्य् असौ ॥ ज्चन्द्_५।७ ॥  
    
आवृत्तवर्णस्तबकं स्तवकन्दाङ्कुरं कवेः ।  
यमकं प्रथमा धुर्य-माधुर्यवचसो विदुः ॥ ज्चन्द्_५।८ ॥  
    
काव्यवित्प्रवरैश्चित्रं खड्गबन्धादि लक्ष्यते ।  
तेष्व् आद्यम् उच्यते श्लोक-द्वयीसज्जनरञ्जिका ॥ ज्चन्द्_५।९ ॥  
    
कामिनीव भवेत् खड्ग-लेखा चारुकरालिका ।  
काश्मीरसेका रक्ताङ्गी शत्रुकण्ठान्तिकाश्रिता ॥ ज्चन्द्_५।१० ॥  
    
उपमा यत्र सादृश्य-लक्ष्मीर् उल्लसति द्वयोः ।  
हृदये खेलतोर् उच्चैस् तन्वङ्गीस्तनयोरिव ॥ ज्चन्द्_५।११ ॥  
    
उपमानोपमेयत्वे यत्रैकस्यैव जागृतः ।  
इन्दुर् इन्दुरिवेत्यादौ भवेद् एवम् अनन्वयः ॥ ज्चन्द्_५।१२ ॥  
    
पर्यायेण द्वयोस् तच् चेद् उपमेयोपमा मता ।  
धर्मो ऽर्थ इव पूर्णश्रीर् अर्थो धर्म इव त्वयि ॥ ज्चन्द्_५।१३ ॥  
    
विख्यातस्योपमानस्य यत्र स्याद् उपमेयता ।  
इन्दुर् मुखम् इवेत्यादौ स्यात् प्रतीपोपमा तदा ॥ ज्चन्द्_५।१४ ॥  
    
उपमाने तु लीलादि-पदाढ्ये ललितोपमा ।  
त्वन्नेत्रयुगलं धत्ते लीलां नीलाम्बुजन्मनोः ॥ ज्चन्द्_५।१५ ॥  
    
अनेकस्यार्थयुग्मस्य सादृश्यं स्तबकोपमा ।  
श्रितो ऽस्मि चरणौ विष्णोर् भृङ्गस् तामरसं यथा ॥ ज्चन्द्_५।१६ ॥  
    
स्यात् सम्पूर्णोपमा यत्र द्वयोर् अपि विधेयता ।  
पद्मानीव विनिद्राणि नेत्राण्य् आसन्न् अहर्मुखे ॥ ज्चन्द्_५।१७ ॥  
यत्रोपमानचित्रेण सर्वथाप्य् उपरज्यते ।  
उपमेयमयी भित्तिस् तत्र रूपकम् इष्यते ॥ ज्चन्द्_५।१८ ॥  
    
समानधर्मयुक्साध्या-रोपात् सोपाधिरूपकम् ।  
उत्सिक्तक्षितिभृल्लक्ष्य-पक्षच्छेदपुरन्दरः ॥ ज्चन्द्_५।१९ ॥  
    
पृथक्कथितसादृश्यं दृश्यं सादृश्यरूपकम् ।  
उल्लसत्पञ्चशाखस् ते राजते भुजभूरुहः ॥ ज्चन्द्_५।२० ॥  
    
स्याद् अङ्गयष्टिरित्येवं-विधम् आभासरूपकम् ।  
अङ्गयष्टिधनुर्वल्लीत्य्-आदि रूपितरूपकम् ॥ ज्चन्द्_५।२१ ॥  
    
परिणामो ऽनयोर् यस्मिन्न् अभेदः पर्यवस्यति ।  
कान्तेन पृष्टा रहसि मौनम् एवोत्तरं ददौ ॥ ज्चन्द्_५।२२ ॥  
    
बहुभिर्बहुधोल्लेखाद् एकस्योल्लेखिता मता ।  
स्त्रीभिः कामः प्रियैश् चन्द्रः कालः शत्रुभिर् ऐक्षि सः ॥ ज्चन्द्_५।२३ ॥  
    
अतथ्यम् आरोपयितुं तथ्यापास्तिर् अपह्नुतिः ।  
नायं सुधांशुः किं तर्हि व्योमगङ्गासरोरुहम् ॥ ज्चन्द्_५।२४ ॥  
    
पर्यस्तापह्नुतिर् यत्र धर्ममात्रं निषिध्यते ।  
नायं सुधांशुः किं तर्हि सुधांशुः प्रेयसीमुखम् ॥ ज्चन्द्_५।२५ ॥  
    
भ्रान्तापह्नुतिर् अन्यस्य शङ्कया तथ्यनिर्णये ।  
तापं तनोति सोत्कम्पं ज्वरः किं न सखि स्मरः ॥ ज्चन्द्_५।२६ ॥  
    
छेकापह्नुतिर् अन्यस्य शङ्कया तथ्यनिह्नवे ।  
प्रजल्पन् मत्पदे लग्नः कान्तः किं न हि नूपुरः ॥ ज्चन्द्_५।२७ ॥  
    
कैतवापह्नुतिर् व्यक्ते व्याजाद्यैर् निह्नवे पदैः ।  
निर्यान्ति स्मरनाराचाः कान्तादृक्पातकैतवात् ॥ ज्चन्द्_५।२८ ॥  
    
उत्प्रेक्षोन्नीयते यत्र हेत्वादिर् निह्नुतिं विना ।  
त्वन्मुखश्रीकृते नूनं पद्मैर् वैरायते शशी ॥ ज्चन्द्_५।२९ ॥  
    
इवादिकपदाभावे गूढोत्प्रेक्षां प्रचक्षते ।  
यत्कीर्तिर् विभ्रमश्रान्ता विवेश स्वर्गनिम्नगाम् ॥ ज्चन्द्_५।३० ॥  
स्यात् स्मृतिभ्रान्तिसन्देहैस् तद् एवालङ्कृतित्रयम् ।  
पङ्कजं पश्यतस् तस्या मुखं मे गाहते मनः ॥ ज्चन्द्_५।३१ ॥  
    
अयं प्रमत्तमधुपस् त्वन्मुखं वेद पङ्कजम् ।  
पङ्कजं वा सुधांशुर् वेत्य् अस्माकं तु न निर्णयः ॥ ज्चन्द्_५।३२ ॥  
    
मीलितं बहुसादृश्याद् भेदवच् चेन् न लक्ष्यते ।  
रसो नालक्षि लाक्षायाश् चरणे सहजारुणे ॥ ज्चन्द्_५।३३ ॥  
    
सामान्यं यदि सादृश्याद् भेद एव न लक्ष्यते ।  
पद्माकरप्रविष्टानां मुखं नालक्षि सुभ्रुवाम् ॥ ज्चन्द्_५।३४ ॥  
    
हेतोः कुतो ऽपि वैशिष्ट्यात् स्फूर्तिर् उन्मीलितं मतम् ।  
लक्षितान्य् उदिते चन्द्रे पद्मानि च मुखानि च ॥ ज्चन्द्_५।३५ ॥  
    
अनुमानं च कार्यादेः कारणाद्यवधारणम् ।  
अस्ति किञ्चिद् यदनया मां विलोक्य स्मितं मनाक् ॥ ज्चन्द्_५।३६ ॥  
    
अर्थापत्तिः स्वयं सिध्येत् पदार्थान्तरवर्णनम् ।  
स जितस् त्वन्मुखेनेन्दुः का वार्ता सरसीरुहाम् ॥ ज्चन्द्_५।३७ ॥  
    
स्यात् काव्यलिङ्गं वागर्थो नूतनार्थसमर्थकः ।  
जितो ऽसि मन्द कन्दर्प मच्चित्ते ऽस्ति त्रिलोचनः ॥ ज्चन्द्_५।३८ ॥  
    
अलङ्कारः परिकरः साभिप्राये विशेषणे ।  
सुधांशुकलितोत्तंसस् तापं हरतु वः शिवः ॥ ज्चन्द्_५।३९ ॥  
    
साभिप्राये विशेष्ये तु भवेत् परिकराङ्कुरः ।  
चतुर्णां पुरुषार्थानां दाता देवश् चतुर्भुजः ॥ ज्चन्द्_५।४० ॥  
    
अक्रमातिशयोक्तिश् चेद् युगपत् कार्यकारणे ।  
आलिङ्गन्ति समं देव ज्यां शराश् च पराश् च ते ॥ ज्चन्द्_५।४१ ॥  
    
अत्यन्तातिशयोक्तिस् तत्-पौर्वापर्यव्यतिक्रमे ।  
अग्रे मानो गतः पश्चाद् अनुनीता प्रियेण सा ॥ ज्चन्द्_५।४२ ॥  
    
चपलातिशयोक्तिस् तु कार्ये हेतुप्रसक्तिजे ।  
यामीति प्रियपृष्टाया वलयो ऽभवद् ऊर्मिका ॥ ज्चन्द्_५।४३ ॥  
सम्बन्धातिशयोक्तिः स्यात् तदभावे ऽपि तद्वचः ।  
पश्य सौधाग्रसंसक्तं विभाति विधुमण्डलम् ॥ ज्चन्द्_५।४४ ॥  
    
भेदकातिशयोक्तिश् चेद् एकस्यैवान्यतोच्यते ।  
अहो अन्यैव लावण्य-लीला बालाकुचस्थले ॥ ज्चन्द्_५।४५ ॥  
    
रूपकातिशयोक्तिश् चेद् रूप्यं रूपकमध्यगम् ।  
पश्य नीलोत्पलद्वन्द्वान् निःसरन्ति शिताः शराः ॥ ज्चन्द्_५।४६ ॥  
    
प्रौढोक्तिस् तदशक्तस्य तच्छक्तत्वावकल्पनम् ।  
कलिन्दजातीररुहाः श्यामलाः सरलद्रुमाः ॥ ज्चन्द्_५।४७ ॥  
    
सम्भावनं यदीत्थं स्याद् इत्य् ऊहोन्यप्रसिद्धये ।  
सिक्तं स्फटिककुम्भान्तः-स्थितिश्वेतीकृतैर् जलैः ।  
मौक्तिकं चेल् लतां सूते तत्पुष्पैस् ते समं यशः ॥ ज्चन्द्_५।४८ ॥  
    
वाञ्छिताद् अधिकप्राप्तिर् अयत्नेन प्रहर्षणम् ।  
दीपम् उद्द्योतयेद् यावत् तावद् अभ्युदितो रविः ॥ ज्चन्द्_५।४९ ॥  
    
इष्यमाणविरुद्धार्थ-सम्प्राप्तिस् तु विषादनम् ।  
दीपम् उद्द्योतयेद् यावत् तावन् निर्वाण एव सः ॥ ज्चन्द्_५।५० ॥  
    
क्रियादिभिर् अनेकस्य तुल्यता तुल्ययोगिता ।  
सङ्कुचन्ति सरोजानि स्वैरिणीवदनानि च ।  
प्राचीनाचलचूडाग्र-चुम्बिबिम्बे सुधाकरे ॥ ज्चन्द्_५।५१ ॥  
    
प्रस्तुताप्रस्तुतानां च तुल्यत्वे दीपकं मतम् ।  
मेधां बुधः सुधाम् इन्दुर् बिभर्ति वसुधां भवान् ॥ ज्चन्द्_५।५२ ॥  
    
आवृत्ते दीपकपदे भवेद् आवृत्तिदीपकम् ।  
दीप्त्याग्निर् भाति भातीन्दुः कान्त्या भाति रविस् त्विषा ॥ ज्चन्द्_५।५३ ॥  
    
वाक्ययोर् अर्थसामान्ये प्रतिवस्तूपमा मता ।  
तापेन भ्राजते सूरः शूरश् चापेन राजते ॥ ज्चन्द्_५।५४ ॥  
    
चेद् बिम्बप्रतिबिम्बत्वं दृष्टान्तस् तदलङ्कृतिः ।  
स्यान् मल्लप्रतिमल्लत्वे सङ्ग्रामोद्धामहुङ्कृतिः ॥ ज्चन्द्_५।५५ ॥  
    
दृष्टान्तश् चेद् भवन्मूर्तिस् तन् मृष्टा दैवदुर्लिपिः ।  
जाता चेत् प्राक् प्रभा भानोस् तर्हि याता विभावरी ॥ ज्चन्द्_५।५६ ॥  
    
वाक्यार्थयोः सदृशयोर् ऐक्यारोपो निदर्शना ।  
या दातुः सौम्यता सेयं सुधांशोर् अकलङ्कता ॥ ज्चन्द्_५।५७ ॥  
    
व्यतिरेको विशेषश् चेद् उपमानोपमेययोः ।  
शैला इवोन्नताः सन्तः किं तु प्रकृतिकोमलाः ॥ ज्चन्द्_५।५८ ॥  
    
सहोक्तिः सहभावश् चेद् भासते जनरञ्जनः ।  
दिगन्तम् अगमद् यस्य कीर्तिः प्रत्यर्थिभिः सह ॥ ज्चन्द्_५।५९ ॥  
    
विनोक्तिश् चेद् विना किञ्चित् प्रस्तुतं हीनम् उच्यते ।  
विद्या हृद्यापि सावद्या बिना विनयसम्पदम् ॥ ज्चन्द्_५।६० ॥  
    
समासोक्तिः परिस्फूर्तिः प्रस्तुते ऽप्रस्तुतस्य चेत् ।  
अयम् ऐन्द्रीमुखं पश्य रक्तश् चुम्बति चन्द्रमाः ॥ ज्चन्द्_५।६१ ॥  
    
खण्डश्लेषः पदानां चेद् एकैकं पृथगर्थता ।  
उच्छलद्भूरिकीलालः शुशुभे वाहिनीपतिः ॥ ज्चन्द्_५।६२ ॥  
    
भङ्गश्लेषः पदस्तोमस्यैव चेत् पृथगर्थता ।  
अजरामरता कस्य नायोध्येव पुरी प्रिया ॥ ज्चन्द्_५।६३ ॥  
    
अर्थश्लेषो ऽर्थमात्रस्य यद्य् अनेकार्थसंश्रयः ।  
कुटिलाः श्यामला दीर्घा कटाक्षाः कुन्तलाश् च ते ॥ ज्चन्द्_५।६४ ॥  
    
अप्रस्तुतप्रशंसा स्यात् सा यत्र प्रस्तुतानुगा ।  
कार्यकारणसामान्य-विशेषादेर् असौ मता ॥ ज्चन्द्_५।६५ ॥  
    
कमलैः कमलावासैः किं किं नासादि सुन्दरम् ।  
अप्य् अम्बुधेः परं पारं प्रयान्ति व्यवसायिनः ॥ ज्चन्द्_५।६६ ॥  
    
भवेद् अर्थान्तरन्यसो ऽनुषक्तार्थान्तराभिधा ।  
हनूमान् अब्धिम् अतरद् दुष्करं किं महात्मनाम् ॥ ज्चन्द्_५।६७ ॥  
    
यस्मिन् विशेषसामान्य-विशेषाः स विकस्वरः ।  
स न जिग्ये महान्तो हि दुर्धर्षाः क्ष्माधरा इव ॥ ज्चन्द्_५।६८ ॥  
कार्याद्यैः प्रस्तुतैर् उक्तैः पर्यायोक्तिं प्रचक्षते ।  
तृणान्य् अङ्कुरयामास विपक्षनृपसद्मसु ॥ ज्चन्द्_५।६९ ॥  
    
उक्तिर् व्याजस्तुतिर् निन्दा-स्तुतिभ्यां स्तुतिनिन्दयोः ।  
कस्ते विवेको नयसि स्वर्गं पातकिनो ऽपि यत् ॥ ज्चन्द्_५।७० ॥  
    
आक्षेपस् तु प्रयुक्तस्य प्रतिषेधो विचारणात् ।  
चन्द्र सन्दर्शयात्मानम् अथवास्ति प्रियामुखम् ॥ ज्चन्द्_५।७१ ॥  
    
गूढाक्षेपो विधौ व्यक्ते निषेधे चास्फुटे सति ।  
हर सीतां सुखम्, किं तु चिन्तयान्तकढौकनम् ॥ ज्चन्द्_५।७२ ॥  
    
विरोधो ऽनुपपत्तिश् चेद् गुणद्रव्यक्रियादिषु ।  
अमन्दचन्दनस्यन्दः स्वच्छन्दं दन्दहीति माम् ॥ ज्चन्द्_५।७३ ॥  
    
श्लेषादिभूर् विरोधश् चेद् विरोधाभासता मता ।  
अप्य् अन्धकारिणानेन जगद् एतत् प्रकाशते ॥ ज्चन्द्_५।७४ ॥  
    
असम्भवो ऽर्थनिष्पत्ताव् असम्भाव्यत्ववर्णनम् ।  
को वेद गोपशिशुकः शैलम् उत्पाटयिष्यति ॥ ज्चन्द्_५।७५ ॥  
    
विभावना विनापि स्यात् कारणं कार्यजन्म चेत् ।  
पश्य लाक्षारसासिक्तं रक्तं त्वच्चरणद्वयम् ॥ ज्चन्द्_५।७६ ॥  
    
विशेषोक्तिर् अनुत्पत्तिः कार्यस्य सति कारणे ।  
नमन्तम् अपि धीमन्तं न लङ्घयति कश्चन ॥ ज्चन्द्_५।७७ ॥  
    
आख्याते भिन्नदेशत्वे कार्यहेत्वोर् असङ्गतिः ।  
त्वद्भक्तानां नमत्य् अङ्गं भङ्गम् एति भवक्लमः ॥ ज्चन्द्_५।७८ ॥  
    
विषमं यद्य् अनौचित्याद् अनेकान्वयकल्पनम् ।  
क्वातितीव्रविषाः सर्पाः क्वासौ चन्दनभूरुहः ॥ ज्चन्द्_५।७९ ॥  
    
समम् औचित्यतो ऽनेक-वस्तुसम्बन्धवर्णनम् ।  
अनुरूपं कृतं सद्म हारेण कुचमण्डलम् ॥ ज्चन्द्_५।८० ॥  
    
विचित्रं चेत् प्रयत्नः स्याद् विपरीतफलप्रदः ।  
नमन्ति सन्तस् त्रैलोक्याद् अपि लब्धुं समुन्नतिम् ॥ ज्चन्द्_५।८१ ॥  
अधिकं बोध्यम् आधाराद् आधेयाधिकवर्णनम् ।  
यया व्याप्तं जगत् तस्यां वाचि मान्ति न ते गुणाः ॥ ज्चन्द्_५।८२ ॥  
    
अन्योन्यं नाम यत्र स्याद् उपकारः परस्परम् ।  
त्रियामा शशिना भाति शशी भाति त्रियामया ॥ ज्चन्द्_५।८३ ॥  
    
विशेषः ख्यातम् आधारं विनाप्य् आधेयवर्णनम् ।  
गते ऽपि सूर्ये दीपस्थास् तमश् छिन्दन्ति तत्कराः ॥ ज्चन्द्_५।८४ ॥  
    
स्याद् व्याघातो ऽन्यथाकारि वस्त्व् अन्यक्रियम् उच्यते ।  
यैर् जगत् प्रीयते हन्ति तैर् एव कुसुमायुधः ॥ ज्चन्द्_५।८५ ॥  
    
गुम्फः कारणमाला स्याद् यथाप्राक्प्रान्तकारणैः ।  
नयेन श्रीः श्रिया त्यागस् त्यागेन विपुलं यशः ॥ ज्चन्द्_५।८६ ॥  
    
गृहीतमुक्तरीत्यर्थ-श्रेणिर् एकावली मता ।  
नेत्रे कर्णान्तविश्रान्ते कर्णौ दोर्मूलदोलिनौ ॥ ज्चन्द्_५।८७ ॥  
    
दीपकैकावलीयोगान् मालादीपकम् उच्यते ।  
स्मरेण हृदये तस्यास् तेन त्वयि कृता स्थितिः ॥ ज्चन्द्_५।८८ ॥  
    
सारो नाम पदोत्कर्षः सारताया यथोत्तरम् ।  
सारं सारस्वतं तत्र काव्यं तत्र शिवस्तवः ॥ ज्चन्द्_५।८९ ॥  
    
उदारसारश् चेद् भाति भिन्नो ऽभिन्नतया गुणः ।  
मधुरं मधु पीयूषं तस्मात् तस्मात् कवेर् वचः ॥ ज्चन्द्_५।९० ॥  
    
यथासङ्ख्यं द्विधार्थाश् चेत् क्रमादेकैकमन्विताः ।  
शत्रुं मित्रं द्विषत्पक्षं जय रञ्जय भञ्जय ॥ ज्चन्द्_५।९१ ॥  
    
पर्यायश् चेद् अनेकत्र स्याद् एकस्य समन्वयः ।  
पद्मं मुक्त्वा गता चन्द्रं कामिनीवदनोपमा ॥ ज्चन्द्_५।९२ ॥  
    
परिवृत्तिर् विनिमयो न्यूनाभ्यधिकयोर् मिथः ।  
जग्राहैकं शरं मुक्त्वा कटाक्षान् शत्रुयोषिताम् ॥ ज्चन्द्_५।९३ ॥  
    
परिसङ्ख्या निषिध्यैकम् अन्यस्मिन् वस्तुयन्त्रणम् ।  
स्नेहक्षयः प्रदीपेषु स्वान्तेषु न नतभ्रुवाम् ॥ ज्चन्द्_५।९४ ॥  
विकल्पस् तुल्यबलयोर् विरोधश् चातुरीयुतः ।  
कान्ताचित्ते ऽधरे वापि कुरु त्वं वीतरागताम् ॥ ज्चन्द्_५।९५ ॥  
    
भूयसाम् एकसम्बन्ध-भाजां गुम्फः समुच्चयः ।  
नश्यन्ति पश्चात् पश्यन्ति भ्रश्यन्ति च तव द्विषः ॥ ज्चन्द्_५।९६ ॥  
    
समाधिः कार्यसौकर्यं कारणान्तरसन्निधेः ।  
उत्कण्ठितां च कलयन् जगामास्तं च भानुमान् ॥ ज्चन्द्_५।९७ ॥  
    
प्रत्यनीकं बलवतः शत्रोः पक्षे पराक्रमः ।  
जैत्रनेत्रानुगौ कर्णाव् उत्पलाभ्याम् अधःकृतौ ॥ ज्चन्द्_५।९८ ॥  
    
प्रतीपम् उपमानस्य हीनत्वम् उपमेयतः ।  
दृष्टं चेद् वदनं तस्याः किं पद्मेन किमिन्दुना ॥ ज्चन्द्_५।९९ ॥  
    
उल्लासो ऽन्यमहिम्ना चेद् दोषो ह्य् अन्यत्र वर्ण्यते ।  
तद् अभाग्यं धनस्यैव यन् नाश्रयति सज्जनम् ॥ ज्चन्द्_५।१०० ॥  
    
तद्गुणः स्वगुणत्यागाद् अन्यतः स्वगुणोदयः ।  
पद्मरागारुणं नासा-मौक्तिकं ते ऽधरश्रितम् ॥ ज्चन्द्_५।१०१ ॥  
    
पुनः स्वगुणसम्प्राप्तिर् विज्ञेया पूर्वरूपता ।  
हरकण्ठांशुलिप्तो ऽपि शेषस् त्वद्यशसा सितः ॥ ज्चन्द्_५।१०२ ॥  
    
यद्वस्तुनो ऽन्यथा रूपं तथा स्यात् पूर्वरूपता ।  
दीपे निर्वापिते ह्य् आसीत् काञ्चीरत्नैर् अहर्महः ॥ ज्चन्द्_५।१०३ ॥  
    
सङ्गतान्यगुणानङ्गी-कारम् आहुर् अतद्गुणम् ।  
विशन्न् अपि रवेर् मध्यं शीत एव सदा शशी ॥ ज्चन्द्_५।१०४ ॥  
    
प्राक्सिद्धस्वगुणोत्कर्षो ऽनुगुणः परसन्निधेः ।  
कर्णोत्पलानि दधते कटाक्षैरपि नीलताम् ॥ ज्चन्द्_५।१०५ ॥  
    
अवज्ञा वर्ण्यते वस्तु गुणदोषाक्षमं यदि ।  
म्लायन्ति यदि पद्मानि का हानिर् अमृतद्युतेः ॥ ज्चन्द्_५।१०६ ॥  
    
प्रश्नोत्तरं क्रमेणोक्तौ स्यूतम् उत्तरम् उत्तरम् ।  
यत्रासौ वेतसी पान्थ तत्रासौ सुतरा सरित् ॥ ज्चन्द्_५।१०७ ॥  
पिहितं परवृत्तान्त-ज्ञातुर् अन्यस्य चेष्टितम् ।  
प्रिये गृहागते प्रातः कान्ता तल्पम् अकल्पयत् ॥ ज्चन्द्_५।१०८ ॥  
    
व्याजोक्तिः शङ्कमानस्य छद्मना वस्तुगोपनम् ।  
सखि पश्य गृहाराम-परागैर् अस्मि धूसरा ॥ ज्चन्द्_५।१०९ ॥  
    
वक्रोक्तिः श्लेषकाकुभ्यां वाच्यार्थान्तरकल्पनम् ।  
मुञ्च मानं दिनं प्राप्तं मन्द नन्दी हरान्तिके ॥ ज्चन्द्_५।११० ॥  
    
स्वाभावोक्तिः स्वभावस्य जात्यादिषु च वर्णनम् ।  
कुरङ्गैर् उत्तरङ्गाक्षि स्तब्धकर्णैर् उदीक्ष्यते ॥ ज्चन्द्_५।१११ ॥  
    
भाविकं भूतभाव्यर्थ-साक्षाद् दर्शनवर्णनम् ।  
अलं विलोकयाद्यापि युद्ध्यन्ते ऽत्र सुरासुराः ॥ ज्चन्द्_५।११२ ॥  
    
देशात्मविप्रकृष्टस्य दर्शनं भाविकच्छविः ।  
त्वं वसन् हृदये तस्याः साक्षात् पञ्चेषुर् ईक्ष्यसे ॥ ज्चन्द्_५।११३ ॥  
    
उदात्तम् ऋद्धेश् चरितं श्लाघ्यं चान्योपलक्षणम् ।  
सानौ यस्याभवद् युद्धं तद् धूर्जटिकिरीटिनोः ॥ ज्चन्द्_५।११४ ॥  
    
अत्युक्तिर् अद्भुतातथ्य-शौर्यौदार्यादिवर्णनम् ।  
त्वयि दातरि राजेन्द्र याचकाः कल्पशाखिनः ॥ ज्चन्द्_५।११५ ॥  
    
रसभावतदाभास-भावशान्तिनिबन्धनाः ।  
रसवत्प्रेयऊर्जस्वि-समाहितमयाभिधाः ॥ ज्चन्द्_५।११६ ॥  
    
भावानामुदयः सन्धिः शबलत्वम् इति त्रयः ।  
अलङ्कारान् इमान् सप्त केचिद् आहुर् मनीषिणः ॥ ज्चन्द्_५।११७ ॥  
    
शुद्धिर् एकप्रधानत्वं तथा संसृष्टिसङ्करौ ।  
एतेषाम् एव विन्यासान् नालङ्कारान्तराण्य् अमी ॥ ज्चन्द्_५।११८ ॥  
    
सर्वेषां च प्रतिद्वन्द्व-प्रतिच्छन्दभिदाभृताम् ।  
उपाधिः क्वचिद् उद्भिन्नः स्याद् अन्यत्रापि सम्भवात् ॥ ज्चन्द्_५।११९ ॥  
    
माला परम्परा चैषां भूयसाम् अनुकूलके ।  
मनुष्ये भवतः क्वापि ह्य् अलङ्काराङ्गतां गते ॥ ज्चन्द्_५।१२० ॥  
शब्दे पदार्थे वाक्यार्थे वाक्यार्थस्तबके तथा ।  
एते भवन्ति विन्यासाः स्वभावातिशयात्मकाः ॥ ज्चन्द्_५।१२१ ॥  
    
कस्याप्य् अतिशयस्योक्तेर् इत्य् अन्वर्थविचारणात् ।  
प्रायेणामी ह्य् अलङ्कारा भिन्ना नातिशयोक्तितः ॥ ज्चन्द्_५।१२२ ॥  
    
अलङ्कारप्रधानेषु दधानेष्व् अपि साम्यताम् ।  
वैलक्षण्यं प्रतिव्यक्ति प्रतिभाति मुखेष्विव ॥ ज्चन्द्_५।१२३ ॥  
    
अलङ्कारेषु तथ्येषु यद्य् अनास्था मनीषिणाम् ।  
तद् अर्वाचीनभेदेषु नाम्नां नाम्नाय इष्यताम् ॥ ज्चन्द्_५।१२४ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
चतुर्थः सैकोयम् सुकविजयदेवेन रचिते चिरं चन्द्रालोके सुखयतु मयूखः सुमनसः ॥ ज्चन्द्_५।१२५ ॥

आलम्बनोद्दीपनात्मा विभावः कारणं द्विधा ।  
कार्यो ऽनुभावो भावश् च सहायो व्यभिचार्य् अपि ॥ ज्चन्द्_६।१ ॥  
    
गलद्वेद्यान्तरोद्भेदो हृदयेष्व् अजडात्मनाम् ।  
मिलन् मलयजालेप इवाह्लादं विकासयन् ॥ ज्चन्द्_६।२ ॥  
    
काव्ये नाट्ये च कार्ये च विभावाद्यैर् विभावितः ।  
आस्वाद्यमानैकतनुः स्थायी भावो रसः स्मृतः ॥ ज्चन्द्_६।३ ॥  
    
रत्याख्यस्थायिभावात्मा वल्लभादिविभावितः ।  
आलस्येर्ष्याजुगुप्साभ्यो विना सञ्चारिभिर् युतः ॥ ज्चन्द्_६।४ ॥  
    
अनुभावैः कटाक्षाद्यैर् उन्मादाद्यैर् यथाक्रमम् ।  
सम्भोगो विप्रलम्भश् च शृङ्गारो द्विविधो मतः ॥ ज्चन्द्_६।५ ॥  
    
हासस्थायी रसो हास्यो विभावद्यैर् यथाक्रमम् ।  
वैरूप्यफुल्लगण्डत्वावहित्थाद्यैः समन्वितः ॥ ज्चन्द्_६।६ ॥  
    
अभीष्टविप्रयोगाश्रु-पातग्लान्यादिभिः क्रमात् ।  
विभावाद्यैर् युतः शोक-स्थायी स्यात् करुणो रसः ॥ ज्चन्द्_६।७ ॥  
    
क्रोधस्थायी रसो रौद्रो विभावाद्यैः समन्वितः ।  
मात्सर्यहस्तनिष्पेष-सम्मोहाद्यैर् यथाक्रमम् ॥ ज्चन्द्_६।८ ॥  
    
उत्साहाख्यस्थायिभावः प्रभावादिविभावभूः ।  
वीरो ऽनुभावैः स्थैर्याद्यैर् भावैर् गर्वादिभिर्युतः ॥ ज्चन्द्_६।९ ॥  
    
व्याघ्रादिभिर् विभावैस् तु वेपिताद्यनुभावभृत् ।  
भावैर् मोहादिभिर् युक्तो भयस्थायी भयानकः ॥ ज्चन्द्_६।१० ॥  
    
स्थायी जुगुप्सा बीभत्सो विभावाद्या यथाक्रमम् ।  
अनिष्टेक्षणनिष्ठीव-मोहाद्या यत्र सम्मताः ॥ ज्चन्द्_६।११ ॥  
    
अद्भुतो विस्मयस्थायी मायादिकविभावभूः ।  
रोमाञ्चाद्यनुभावो ऽयं स्तम्भादिव्यभिचारिकः ॥ ज्चन्द्_६।१२ ॥  
    
निर्वेदस्थायिकः शान्तः सत्सङ्गादिविभावभूः ।  
क्षमादिकानुभावो ऽयं स्तम्भादिव्यभिचारिकः ॥ ज्चन्द्_६।१३ ॥  
    
रतिर् देवादिविषया सन्ति च व्यभिचारिणः ।  
वेद्यमाना निगद्यन्ते भावाः साहित्यवेदिभिः ॥ ज्चन्द्_६।१४ ॥  
    
निर्वेदग्लानिशङ्काख्यास् तथासूयामदश्रमाः ।  
आलस्यं चैव दैन्यं च चिन्ता मोहः स्मृतिर् धृतिः ॥ ज्चन्द्_६।१५ ॥  
    
व्रीडा चपलता हर्ष आवेगो जडता तथा ।  
गर्वो विषाद औत्सुक्यं निद्रापस्मार एव च ॥ ज्चन्द्_६।१६ ॥  
    
सुप्तं प्रबोधो ऽमर्षश् चाप्य् अवहित्थम् अथोग्रता ।  
मतिर् व्याधिस् तथोन्मादस् तथा मरणम् एव च ॥ ज्चन्द्_६।१७ ॥  
    
त्रासश् चैव वितर्कश् च विज्ञेया व्यभिचारिणः ।  
त्रयस्त्रिंशद् इमे भावाः समाख्यातास् तु नामतः ॥ ज्चन्द्_६।१८ ॥  
    
सर्वसाधारणप्रेम-प्रश्रयादिस्वरूपया ।  
अनौचित्या रसाभासा भावाभासाश् च कीर्तिताः ॥ ज्चन्द्_६।१९ ॥  
    
भावस्य शान्तिर् उदयः सन्धिः शबलता तथा ।  
काव्यस्य काञ्चनस्येव कुङ्कुमं कान्तिसम्पदे ॥ ज्चन्द्_६।२० ॥  
    
आतुर्यम् आसप्तमं च यथेष्टैर् अष्टमादिभिः ।  
समासः स्यात् पदैर् न स्यात् समासः सर्वथापि च ॥ ज्चन्द्_६।२१ ॥  
    
पाञ्चालिकी च लाटीया गौडीया च यथारसम् ।  
वैदर्भी च यथासङ्ख्यं चतस्रो रीतयः स्मृताः ॥ ज्चन्द्_६।२२ ॥  
    
मधुरायां समाक्रान्ता वर्गस्थाः पञ्चमैर् निजैः ।  
लकारश् च लसंयुक्तो ह्रस्वव्यवहितौ रणौ ॥ ज्चन्द्_६।२३ ॥  
    
रेफाक्रान्ता वर्ग्ययणाष् टवर्गात् पञ्चमाद् ऋते ।  
कपाक्रान्तस् तवर्गः स्यात् प्रौढायां च कमूर्धता ॥ ज्चन्द्_६।२४ ॥  
    
सर्वैर् ऊर्ध्वैः सकारस्य सर्वै रेफस्य सर्वथा ।  
रहोर् द्वेधा तु संयोगः परुषायां शषौ स्वतः ॥ ज्चन्द्_६।२५ ॥  
    
लकारो ऽन्यैर् असंयुक्तो लघवो घभधा रसौ ।  
ललितायां तथा शेषा भद्रायाम् इति वृत्तयः ॥ ज्चन्द्_६।२६ ॥  
    
अङ्गभङ्गोल्लसल्लीला तरुणी स्मरतोरणम् ।  
तर्ककर्कशपूर्णोक्ति-प्राप्तोत्कटधियां वृथा ॥ ज्चन्द्_६।२७ ॥  
    
वीप्सोत्सर्पन्मुखाग्रार्द्रं बर्ही जह्रे कृशस् तृषम् ।  
ललना रभसं धत्ते घनाटोपे महीयसि ॥ ज्चन्द्_६।२८ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
मयूखस्तेनासौ सुकविजयदेवेन रचिते चिरं चन्द्रालोके सुखयतु महति ऋतुसङ्ख्यः ॥ ज्चन्द्_६।२९ ॥

वृत्तिभेदैस् त्रिभिर् युक्ता स्रोतोभिरिव जाह्नवी ।  
भारती भाति गम्भीरा कुटिला सरला क्वचित् ॥ ज्चन्द्_७।१ ॥  
    
साम्मुख्यं विदधानायाः स्फुटम् अर्थान्तरे गिरः ।  
कटाक्ष इव लोलाक्ष्या व्यापारो व्यञ्जनात्मकः ॥ ज्चन्द्_७।२ ॥  
    
अविवक्षितवाच्यस्य द्वौ भेदौ वाच्यम् एव चेत् ।  
अर्थान्तिरे सङ्क्रमितम् अत्यन्तं वा तिरस्कृतम् ॥ ज्चन्द्_७।३ ॥  
    
द्वौ विवक्षितवाच्यस्य लक्ष्यालक्ष्यक्रमात्मकौ ।  
चत्वारिंशद्युतैकेन भेदाः षट् चानयोः क्रमात् ॥ ज्चन्द्_७।४ ॥  
    
त्रिधा शब्दार्थतद्युग्म-शक्तिजन्मा स्फुटक्रमात् ।  
रसभावतदाभास-प्रमुखस् त्व् अस्फुटक्रमात् ॥ ज्चन्द्_७।५ ॥  
    
वस्त्वलङ्कारयोर् व्यक्तेर् भेदौ द्वौ शब्दशक्तिजौ ।  
अर्थशक्तिसमुत्थस्य भेदा द्वादश तद् यथा ॥ ज्चन्द्_७।६ ॥  
    
चत्वारो वस्त्व् अलङ्कारम् अलङ्कारस् तु वस्तु यत् ।  
अलङ्कारम् अलङ्कारो वस्तु वस्तु व्यनक्ति तत् ॥ ज्चन्द्_७।७ ॥  
    
वक्तुः कविनिबद्धस्य कवेर् वा प्रौढिनिर्मितः ।  
स्वसिद्धो वा व्यञ्जको ऽर्थश् चत्वारस् त्रिगुणास् ततः ॥ ज्चन्द्_७।८ ॥  
    
शब्दार्थोभयभूर् एकः स च वाक्यैकसंश्रयः ।  
पदैकदेशे रचना-वर्णवाक्यपदेष्व् अपि ॥ ज्चन्द्_७।९ ॥  
    
प्रबन्धे चेति षोढासौ रसाद्याख्यो ऽस्फुटक्रमः ।  
एषु सप्तदशस्व् एकं परित्यज्यास्फुटक्रमम् ॥ ज्चन्द्_७।१० ॥  
    
ये षोडशाद्या द्विगुणास् ते स्युर् वाक्यपदाश्रयात् ।  
प्रबन्धे ऽपि द्वादश स्युर् अर्थशक्तिभुवो भिदः ॥ ज्चन्द्_७।११ ॥  
    
द्वात्रिंशद् द्वादशैकः षट् सर्वसङ्कलितध्वनेः ।  
भेदाः स्युर् एकपञ्चाशत् सम्भिन्नास् तु सहस्रशः ॥ ज्चन्द्_७।१२ ॥  
    
वक्तृस्यूतं बोधयितुं व्यङ्ग्यं वक्तुर् अभीप्सितम् ।  
स्वाङ्कुरितम् अतद्रूपं स्वयम् उल्लसितं गिरः ॥ ज्चन्द्_७।१३ ॥  
    
कश्चित् साधारणः कश्चिद् आमन्त्र्य प्रतिबोधितः ।  
कश्चित् तटस्थः कश्चिच् च बोधितप्रतिबोधितः ॥ ज्चन्द्_७।१४ ॥  
    
इत्येवं बोद्धृवैचित्र्याद् वक्तृस्यूतं चतुर्विधम् ।  
उपेक्षानिह्नवाभ्यां च द्विधा स्वाङ्कुरितं मतम् ॥ ज्चन्द्_७।१५ ॥  
    
भूतादिकालभेदेन निह्नवः स्याद् अनेकधा ।  
अनेनापि प्रभेदेन व्यक्तिवल्ली विजृम्भते ॥ ज्चन्द्_७।१६ ॥  
    
नानाप्रभेदा नियता क्वचित् प्रकरणादिना ।  
अर्थे ऽर्थम् अन्यं यं वक्ति तद् वाच्यव्यङ्ग्यम् इष्यते ॥ ज्चन्द्_७।१७ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
मयूखस्तेनासौ सुकविजयदेवेन रचिते चिरं चन्द्रालोके सुखयतु महति मुनिसङ्ख्यः ॥ ज्चन्द्_७।१८ ॥

यद् व्यज्यमानं मनसः स्तैमित्याय स नो ध्वनिः ।  
अन्यथा तु गुणीभूत-व्यङ्ग्यम् आपतितं त्रिधा ॥ ज्चन्द्_८।१ ॥  
    
व्यक्तिर् एव क्वचिद् व्यङ्ग्यः क्वचिद् अर्थस्वभावतः ।  
क्वचिच् चारुतरस्याग्रे स विमुञ्चति चारुताम् ॥ ज्चन्द्_८।२ ॥  
    
अगूढं कलयेद् अर्थान्तरसङ्क्रमितादिकम् ।  
विस्मृतः किम् अपान्नाथ स त्वया कुम्भसम्भवः ॥ ज्चन्द्_८।३ ॥  
    
अपरस्य रसादेश् चेद् अङ्गमन्यद् रसादिकम् ।  
हा हा! मत्कुचकाश्मीर-लिप्तं भिन्नम् उरः शरैः ॥ ज्चन्द्_८।४ ॥  
    
तथा वाच्यस्य सिद्ध्यङ्गं नौर् अर्थो वारिधेर् यथा ।  
संश्रित्य तरणिं धीरास् तरन्ति व्याधिवारिधीन् ॥ ज्चन्द्_८।५ ॥  
    
अस्फुटं स्तनयोर् अत्र कोकसादृश्यवन् मतम् ।  
कुङ्कुमाक्तं स्तनद्वन्द्वं मानसं मम गाहते ॥ ज्चन्द्_८।६ ॥  
    
सन्दिग्धं यदि सन्देहो दैर्घ्याद्युत्पलयोरिव ।  
सम्प्राप्ते नयने तस्याः श्रवणोत्तंसभूमिकाम् ॥ ज्चन्द्_८।७ ॥  
    
तुल्यप्राधान्यम् इन्दुत्वम् इव वाच्येन साम्यभृत् ।  
कान्ते त्वदाननरुचा ग्लानिम् एति सरोरुहम् ॥ ज्चन्द्_८।८ ॥  
    
असुन्दरं यदि व्यङ्ग्यं स्याद् वाच्याद् अमनोहरम् ।  
सरस्यामीलदम्भोजे चक्रः कान्तां विलोकते ॥ ज्चन्द्_८।९ ॥  
    
काकुस्थं प्रणतो ऽम्भोधिर् अद्य माद्यतु रावणः ।  
इत्य् अष्टधा गुणीभूत-व्यङ्ग्यम् अङ्गीकृतं बुधैः ॥ ज्चन्द्_८।१० ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
मयूखस्तेनासौ सुकविजयदेवेन रचिते चिरं चन्द्रालोके महति वसुसङ्ख्यः सुखयतु ॥ ज्चन्द्_८।११ ॥

मुख्यार्थस्याविवक्षायां पूर्वार्वाची च रूढितः ।  
प्रयोजनाच् च सम्बद्धं वदन्ती लक्षणा मता ॥ ज्चन्द्_९।१ ॥  
    
लक्षणीयस्वशब्दस्य मीलनामीलनाद् द्विधा ।  
लक्षणा सा त्रिधा सिद्ध-साध्यसाध्याङ्गभेदतः ॥ ज्चन्द्_९।२ ॥  
    
स्फुटास्फुटप्रभेदेन प्रयोजनम् अपि द्विधा ।  
विदुः स्फुटं तटस्थत्वाद् अर्थगत्वाद् द्विधा बुधाः ॥ ज्चन्द्_९।३ ॥  
    
अस्फुटं चार्थनिष्ठत्वात् तटस्थत्वाद् अपि द्विधा ।  
लक्ष्यलक्षकनिष्ठत्वाद् अर्थसंस्थम् अपि द्विधा ॥ ज्चन्द्_९।४ ॥  
    
लक्षकस्थं स्फुटं यत्र सा विचक्षणलक्षणा ।  
अस्फुटत्वं तटस्थत्वं लक्ष्यस्थत्वम् अमुष्य च ॥ ज्चन्द्_९।५ ॥  
    
अन्यास् तिस्र इति व्यक्ता शक्तितः सा चतुर्विधा ।  
इन्दुर् एवैष तद्वक्त्रम् उत्कर्षो लक्ष्यते मुखे ॥ ज्चन्द्_९।६ ॥  
    
प्रदीपं वर्धयेत्यत्र तटस्थं मङ्गलोदयः ।  
पटो ऽयं दग्ध इत्यादौ स्फुटं नास्ति प्रयोजनम् ॥ ज्चन्द्_९।७ ॥  
    
अमृतं सूक्तम् इत्यादौ लक्ष्यस्थम् अतिहृद्यता ।  
आभिमुख्यात् सन्निधानात् तथाकारप्रतीतितः ॥ ज्चन्द्_९।८ ॥  
    
कार्यकारणभावात् सा वाच्यवाचकभावतः ।  
इत्येवमादेः सम्बन्धात् किञ्चान्यस्माच् चतुष्टयात् ॥ ज्चन्द्_९।९ ॥  
    
सादृश्यात् समवायात् सा वैपरीत्यात् क्रियान्वयात् ।  
सारोपाध्यवसानाख्ये गौणशुद्धे पृथक् पृथक् ॥ ज्चन्द्_९।१० ॥  
    
गौणं सारोपम् उद्दिष्टम् इन्दुर् मुखम् इतीदृशम् ।  
गौणं साध्यवसानं स्याद् इन्दुर् एवेदम् ईदृशम् ॥ ज्चन्द्_९।११ ॥  
    
शुद्धं सारोपम् उद्दिष्टम् आयुर् घृतम् इतीदृशम् ।  
शुद्धं साध्यवसानं स्याद् आयुर् एवेदम् ईदृशम् ॥ ज्चन्द्_९।१२ ॥  
उपादानार्पणद्वारे द्वे चान्ये इति षड्विधा ।  
कुन्ता विशन्ति गङ्गायां घोषो निवसतीति च ॥ ज्चन्द्_९।१३ ॥  
    
लक्ष्यलक्षकवैशिष्ट्य-वैशिष्ट्याद् द्विविधा पुनः ।  
सरसं काव्यम् अमृतं विद्या स्थिरतरं धनम् ॥ ज्चन्द्_९।१४ ॥  
    
तथा सहेतुर् अतथाभेदभिन्ना च कुत्रचित् ।  
सौन्दर्येणैष कन्दर्पः सा च मूर्तिमती रतिः ॥ ज्चन्द्_९।१५ ॥  
    
शब्दे पदार्थे वाक्यार्थे सङ्ख्यायां कारके तथा ।  
लिङ्गे चेयम् अलङ्काराङ्कुरबीजतया स्थिता ॥ ज्चन्द्_९।१६ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
मयूखस्तेनासौ सुकविजयदेवेन रचिते चिरं चन्द्रालोके महति नवसङ्ख्यः सुखयतु ॥ ज्चन्द्_९।१७ ॥

धर्मं कञ्चित् पुरस्कृत्य प्रायः शब्दः प्रवर्तते ।  
ययार्थं स्पष्टम् आचष्टे शब्दस् ताम् अभिधां विदुः ॥ ज्चन्द्_१०।१ ॥  
    
जात्या गुणेन क्रियया वस्तुयोगेन सञ्ज्ञया ।  
निर्देशेन तथा प्राहुः षड्विधाम् अभिधां बुधाः ॥ ज्चन्द्_१०।२ ॥  
    
गौर् नीलः पाचको दण्डी डित्थः कम्स इति क्रमात् ।  
कं संहिनस्ति कंसारिर् नरं च कं समाश्रितम् ॥ ज्चन्द्_१०।३ ॥  
    
न योगादेर् आयतनं न सङ्केतनिकेतनम् ।  
वृत्त्या निर्देशशब्दो ऽयं मुख्यया स्वाभिधेयया ॥ ज्चन्द्_१०।४ ॥  
    
पीयूषवर्षप्रभवं चन्द्रालोकमनोहरम् ।  
सुधानिधानम् आसाद्य श्रयध्वं विबुधा मुदम् ॥ ज्चन्द्_१०।५ ॥  
    
जयन्ति याज्ञिकश्रीमन्-महादेवाङ्गजन्मनः ।  
सूक्तिपीयूषवर्षस्य जयदेवकवेर् गिरः ॥ ज्चन्द्_१०।६ ॥  
    
महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर् यस्य पितरौ ।  
मयूखस् तेनासौ सुकविजयदेवेन रचिते चिरं चन्द्रालोके महति दशसङ्ख्यः सुखयतु ॥ ज्चन्द्_१०।७ ॥

