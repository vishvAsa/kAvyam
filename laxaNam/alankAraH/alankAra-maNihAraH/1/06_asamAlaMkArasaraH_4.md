+++
title = "06 असमालंकारसरः (४)"

+++


## अथासमालङ्कारसरः.

------------------------------------------------------------------------



## उपमायास्सर्वथैव निषेधोऽसम उच्यते ॥ २४ ॥

सर्वथैवोपमानिषेधोऽसमाख्योऽलङ्कारः । अयं चानन्वये व्यङ्ग्योपि
तच्चमत्कारानुगुणतया रूपकदीपकादावुपमेव न भजते पृथगलङ्कारव्यपदेश्यताम् ।
वाच्यतायां तु स्वातन्त्र्येण चमत्कारितया पृथग्व्यपदेशभाग्भवति ॥

यथा--



## सब्रह्मचारि किञ्चिन्न ब्रह्मापीक्षितुं तव पटीयान् । यस्य तव निस्समत्वं निस्सन्दिग्धं श्रुतिर्ब्रवीति हरे ॥ १५३ ॥

यथा वा--



## ऐश्वर्यवीर्यधैर्यस्थैर्यौदार्यादिमैर्गुणैर्भगवन् । कस्त्वत्तुलनाकलनायोग्यस्सम्भाव्यतां कदा क्व नु वा ॥



## नासीन्नास्ति च भवतो नाथ समं वस्तु वेधसस्सर्गे । अग्रेऽपि यथापूर्वं स्रष्टाऽयं किं तदाऽपि तल्लभ्यम् ॥ १५५ ॥



## तद्वस्तु नैव ससृजे न सृज्यते स्रक्ष्यतेऽपि विश्वसृजा । यत्र भवतः प्ररोहेदुपमालवलेशगन्धोपि ॥ १५६ ॥

यथा वा--



## अस्ति समानं शौरेर्वस्त्विति मूर्खो ब्रवीति चेद्ब्रूताम् । यत्र क्व वा समानं लभेत किमसावटन्नपि जगन्ति ॥ १५७ ॥

सोऽसौ मूर्खः जगन्ति सर्वाण्यटन्नपि यत्र क्व वा मानं
भगवत्समानवस्तुसत्तायां प्रमाणं लभेत किं न लभेतैवेत्यर्थः । यद्वा मानं
पूजां लभेत किम्, भगवत इतरसाधर्म्यं वक्तुः क्वापि पूज्यता न स्यादेवेति
भावः । पक्षे असौ मूर्खः समानं भगवतस्सदृशं वस्तु यत्र क्व वा न
लभेतैवेत्यर्थः । अत्र श्लेषचमत्कारः पूर्वोदाहरणेभ्यो विशेषः ॥

यथा वा--



## त्वं सद्वितीय एव हि सृजसि जगत्पासि संहरिष्यसि च । तदपि श्रुतिरब्जेक्षण वदति त्वामद्वितीयमेव बत ॥ १५८ ॥

सद्वितीयः द्वितीयवस्तुना सहितः चिदचिद्विशिष्ट एवेत्यर्थः । द्वितीयया
सहधर्मिण्या श्रिया सहित एवेत्यप्यर्थः । श्रीविशिष्टस्यैव
जगज्जन्मादिकारणत्वात्सद्वितीय एव सृजसीत्याद्युक्तिः । तदपि तथाऽपि
श्रुतिः ‘एकमेवाद्वितीयम्' इति श्रुतिः अद्वितीयं द्वितीयवस्तुरहितं
असदृशमिति तु वास्तवार्थः ॥

यथ वा--



## असदृश इति निगदंस्त्वां जनोऽभिनन्द्येत सदृशमाहेति । सदृगस्ति तवेति वदन्न सदृगिति जनैर्विनिन्द्यते चित्रम् ॥ १५९ ॥

हे भगवन्! त्वां असदृश इति वदन् जनः सदृशमाह अनुरूपं युक्तमाहेति
जनैरभिनन्द्यते । तवासदृशत्वस्य वस्तुसतो यथावदुक्तत्वादिति भावः । तव
सदृक् सदृशः अस्तीति वदन् जनः न सदृक् सदृशो न योग्यो न
अननुरूपार्थकथनादिति भावः । दृशा सह वर्तत इति सदृक् न अन्ध एव ज्ञानहीन
एवेत्यर्थः । यद्यस्य दृष्टिरेवाभविष्यत्तर्हि तव सदृगस्तीति
नावदिष्यदेवेति भावः । इति जनैर्विनिन्द्यते, चित्रं असदृशं
वक्तुस्सदृशवक्तृत्वेन सदृशं वक्तुरसदृक्त्वेन च कथनमाश्चर्यावहमिति भावः ।
अनयोरुदाहरणयोश्श्लेषमूलकविरोधसङ्कीर्णत्वं पूर्वेभ्यो वैलक्षण्यं बोध्यम् ॥

एवम्--



## न किमपि कौस्तुभतेजस्सममभवद्भवति वाऽथ भविता वा । यत्र किल मित्रशशधरकृशानुतारास्स्फुलिङ्गकाकाराः ॥ १६० ॥



## नासीदस्ति भविष्यति विधातृसर्गे क्व वाऽपि मादृक्षः । त्वयि सति शुभगुणविपणौ योऽन्यं पिपणायिषामि कृपणमनाः ॥ १६१ ॥

इत्यादावपि काव्यलिङ्गादिसङ्कीर्णता द्रष्टव्या । सर्वेष्वेतेषूदाहरणेषु
सर्वथैवोपमाननिषेधादसमालङ्कारः, क्वाचित्कस्सदृशप्रतिषेध उपमानलुप्ताया
विषयः । अस्य त्वात्यन्तिकसदृशप्रतिपेध इति नोपमानलुप्तोपमया
चारितार्थ्ययम् । सर्वात्मनैवोपमानप्रतिषेधेन
सादृश्यस्याप्रतिष्ठानान्नात्रोपमागन्धोपि ।

नन्वसमालङ्कारध्वननेनैव चमत्कारोपपत्तेरनन्वयस्य पृथगलङ्कारता कथमिति
चेत्--सत्यम्, दीपकादेरप्युपमाभिव्यक्त्यैव चमत्कारोपपत्तौ कथन्नाम
पृथगलङ्कारत्वमिति तुल्यम् । न च दीपकादावुपमाव्यङ्ग्यत्वेऽपि गुणीभावात्
प्रकृते तु स्वसादृश्यस्य स्वस्मिन्नतितमां तिरस्कारेणासमालङ्कारस्यैव
मुख्यतया ध्वननाद्वैषम्यमिति वाच्यम् । यथा हि दीपकसमासोक्त्यादौ
गुणीभूतव्यङ्ग्यसत्त्वेऽप्यलङ्कारत्वं न हीयते एवमनन्वये
प्रधानव्यङ्ग्यसत्त्वेऽपि न किञ्चिद्विरुद्धम् । अनन्वयशरीरस्य
सादृश्यमात्रस्य वाच्यत्वेन वाच्यालङ्कारव्यपदेशोऽपि मुख्य एव ।
दीपकाद्यलङ्कारकाव्ये गुणीभूतस्य व्यङ्ग्यस्य सत्त्वादस्तुनाम
गुणीभूतव्यङ्ग्यत्वम् । ध्वनित्वं पुनर्न क्वाप्यलङ्कृतिकाव्ये दृष्टमिति
चेत् पर्यायोक्तसादृश्यमूलाप्रस्तुतप्रशंसादिकाव्ये ध्वनित्वस्य
स्फुटत्वात्, इति वदन्ति ॥



## प्राञ्चो नेदमलङ्कारान्तरमित्येव मन्वते ॥

अयमसमालङ्कारो व्यज्यमानोऽपि सम्भवति । यथा-

## सर्वज्ञोपि गिरीशस्तव सदृशं वस्तु किमपि निजिगदिषुः। श्रीश तदप्रतिपत्तेरद्यापि स्थाणुतां न विजहाति ॥ १६२ ॥

अत्र यस्त्वां तुष्टूषुस्सर्वज्ञो गिरीशोऽप्येतावन्तं समयं
त्वत्तुल्यवस्त्वप्रतिभानात् स्थाणुरेवासीत् सोऽग्रेऽप्येवमेव स्यात् ।
अन्यथाभावे मानाभावादिति सर्वथैव त्वत्सदृशं वस्तु नैवास्तीति गम्यते ।
एवञ्च व्यज्यमानोऽप्यत्रासमालङ्कारः
प्रधानीभूतभगवत्स्तुत्युत्कर्षोपस्कारकतयाऽलङ्कार एव ॥

मुख्यतया ध्वन्यमानो यथा--



## दर्वीकराद्रिशेखर सर्वं पदमर्थवत्त्वया व्यरचि । तुल्याभिधायि तु पदं कालत्रितयेऽपि नार्थवदहो ते ॥

त्वया सर्वं पदं सुप्तिङन्तात्मकं इन्द्रादिस्थानं च अर्थवत् अभिधेयवत्
विभववच्च व्यरचि । तं तव तुल्याभिधायि सदृशार्थाभिधायि पदं तु
कालत्रितयेऽपि नार्थवत् न धनवत् नाभिधेयवच्च कस्मादित्याश्चर्यम् ॥

यथा वा--



## गगनलिखितेषु पन्नगनगवरधौरेय चित्रपुरूषेषु । स गणयितव्यः पुरुषोऽनुगुणो यस्त्वदुपमालवस्यापि ॥ १६४ ॥

अनयोरुदाहरणयोरसमत्वं प्राधान्येन व्यज्यते । अयं क्वचिदुपमानस्य
निषेधात्, क्वचिच्च साक्षादुपमाया एव । तत्राद्य उपदर्शितः ॥ द्वितीयो
यथा--



## अन्तर्बहिरपि कमलाकान्त समन्तात्त्वयैव परिपूर्णम् । जगदिदमखिलं भवतो जगदीश तुला पदं क्व निदधीत ॥ १६५ ॥

हे जगदीश! भवतस्तुला उपमा कर्त्री क्व पदं निदधीत । सर्वस्य
जगतस्त्वयैवान्तर्बहिश्च परिपूर्णत्वात्त्वदुपमायाः पदन्यासस्यापि नावकाश
इति भावः ॥

इत्यसमालङ्कारसरश्चतुर्थः.

[![अलङ्कारमणिहारः.pdf](//upload.wikimedia.org/wikisource/sa/thumb/3/3b/%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf/page100-410px-%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf.jpg)](/w/index.php?title=%E0%A4%B8%E0%A4%9E%E0%A5%8D%E0%A4%9A%E0%A4%BF%E0%A4%95%E0%A4%BE:%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf&page=100)

