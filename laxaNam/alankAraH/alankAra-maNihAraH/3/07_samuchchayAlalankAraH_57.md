+++
title = "07 समुच्चयाललङ्कारः (५७)"

+++


------------------------------------------------------------------------

अत्र धात्रीभोगवैधात्रसम्पत्प्राप्त्योः श्लाघ्यत्वेनौपम्यं विवक्षितम् ।
धात्वर्थयोरयं विकल्पः न तु धात्रीवैधात्रसम्पदोः, तयोः कारकत्वेनैव
क्रियान्वयं विना विकल्पासङ्गतेः । न च धात्वर्थयोरेकस्य
कर्तृरूपसाधारणधर्मस्योक्तत्वात्कथं लुप्ततेति वाच्यम्,
कर्तृरूपसाधारणधर्ममादाय औपम्यस्यात्र सुन्दरस्यानिष्पत्तेः । अन्यथा 'हतो
वा प्राप्स्यसे स्वर्गं जित्वा वा भोक्ष्यसे महीम्’ इत्यत्रेव ‘हतो वा नरकं
गन्ता जित्वा वा भोक्ष्यसे महीम्' इत्यत्राप्यौपम्यप्रत्ययापत्तेरित्याहुः
। एवञ्चास्मिन्नलङ्कारे विकल्प्यमानयोस्सुन्दरमौपम्यमलङ्कारताबीजम्, तदादायैव
चमत्कारोल्लासात् । अन्यथा तु विकल्पमात्रमिति रहस्यम् ॥

इत्यलङ्कारमणिहरे विकल्पसरष्षट्पञ्चाशः

------------------------------------------------------------------------

## अथ समुच्चयालङ्कारसरः (५७)

------------------------------------------------------------------------



## यौगपद्यात्पदार्थानामन्वयस्स्यात्समुच्चयः ॥

यौगपद्यादिति यथासङ्ख्यव्यावृत्त्यर्थम्, न त्वेकक्षणप्रतिपत्त्यर्थम् । तेन
शतपत्रपत्रशतभेदन्यायेन क्वचित्किञ्चित्कालभेदेऽपि न समुच्चयभ्रंशः । स
तावद्द्विविधः धर्मिभेदधर्मैक्याभ्याम् । धर्मैक्येऽपि द्वैविध्यं
कारणत्वातिरिक्तसम्बन्धेनैकधर्म्यन्वये कारणतया एकधर्म्यन्वये चेति । एवं
त्रिविधेऽस्मिन् प्राथमिकयोर्भेदयोः गुणानां क्रियाणां गुणक्रियाणां च ।
तृतीयप्रभेदे शोभनानाम-

------------------------------------------------------------------------

शोभनानां शोभनाशोभनानां तथाविधैस्समन्वयः । अयं तृतीयप्रभेद एव ।
‘अहम्प्रथमिकाभाजामेककार्यान्वयोऽपि सः' इति द्वितीयसमुच्चयत्वेन लक्षितो
दीक्षितैः । अस्यैव तत्कर इति नामाहुः प्राञ्चः । तदुक्तं
‘तत्सिद्धिहेतोरेकस्मिन् यत्रान्यस्तत्करं भवेत्’ इति ।
विकल्पप्रतिक्षेपेणास्या स्थितिः । न चास्मिन्तृतीयप्रभेदे
वक्ष्यमाणसमाध्यलङ्कारत्वमाशङ्कनीयम्, यत्र ह्येकेन कार्ये
निर्वर्त्यमानेऽप्यन्येनाकस्मादापतता कारणेन सौकर्यादिरूपोऽतिशयस्सम्पाद्यते
स तस्य विषयः । अस्मिंस्तु तृतीयसमुच्चये यत्रैककार्यं निर्वर्तयितुं
युगपदनेके खले कपोता इवाहम्प्राथमिकया समापतन्ति कार्यस्य च न कोऽप्यतिशयः
सोऽस्य विषयः ॥

तत्र भिन्नधर्म्यन्वयो यथा--



## शरदिन्दुकरैर्विशदं गगनं यमुनावनं तु हरिधाम्ना । आनीलं स्मररागादाताम्रं चापि गोपिकानयनम् ॥ १४८३ ॥



## स्निह्यति नयनयुगं त्वयि मुह्यति सम्मोदपरवशं चेतः । स्रवति प्रमोदबाष्पं द्रवति च तव सेवनाद्भयं भूमन् ॥ १४८४ ॥

अत्राद्ये गुणानां द्वितीय क्रियाणां च यौगपद्येन भिन्नधर्म्यन्वयः ॥

एकधर्म्यन्वयो यथा--



## मणिवरभासाऽरुणितं हाररुचा स्मेरमसितमा-

------------------------------------------------------------------------

## त्मरुचा । श्रीविहृतिकृते रचितं स्थलमिव चित्रं हरेरुरो भाति ॥ १४८५ ॥

अत्र आरुण्यादिगुणानां यौगपद्येनैकस्मिन् धर्मिण्युरोरूपे
आधेयतासम्बन्धेनान्वयः । एवमुत्तरत्रापि यथायथं द्रष्टव्यः ॥



## कल्याणगुणगणौघस्मरणात्तव नाथ भाग्यवान्मनुजः । विन्दति हर्षं तर्षं निन्दति नन्दति च तावकोत्कर्षम् ॥ १४८६ ॥

तर्षं विषयतृष्णां निन्दति । तावकोत्कर्षं नन्दति अभिनन्दतीत्यर्थः ॥



## ननु वासुदेव यं क्षणमचिन्त्यवैभव न चिन्त्यते स भवान् । भ्राम्यति सुजनश्श्राम्यति ताम्यति नितरां तदा न शाम्यति च ॥ १४८७ ॥

अत्र ‘यन्मुहूर्तं क्षणं वाऽपि वासुदेवो न चिन्त्यते’
इत्यादिप्रमाणार्थोऽनुक्रान्तः ॥



## रुष्यति सद्भ्यो दुष्यति हृष्यति दुस्सङ्गतस्त्वदनभिज्ञः । तुष्यति विषयैश्शुष्यति पुष्यति दुरितं विशिष्य मुरवैरिन् ॥ १४८८ ॥

अत्रोदाहरणत्रयेऽपि क्रियाणां युगपदेकधर्मिण्यन्वयः ।
तत्राप्याद्ययोश्श्लाघ्ये धर्मिणि तृतीये त्वश्लाघ्ये ॥

------------------------------------------------------------------------

गुणक्रियाणां यौगपद्येनान्वयो यथा--



## चलितभ्रु ललितमधुरं लुलितालकचारु विवलितापाङ्गम् । जगदीश्वरीमुखं फणिनगनाथमनो धिनोति सततमपि ॥ १४८९ ॥

अत्र ललितमधुरमिति गुणयोः चलितभ्रु इत्यादिक्रियाणां च सामस्त्येन
युगपदेकधर्मिण्यन्वयः ॥

एवं धर्मैक्यरूपे द्वितीयप्रभेदे कारणत्वातिरिक्तसम्बन्धेनैकधर्म्यन्वयरूपः
प्राथमिको भेदः प्रदर्शितः । कारणतया एकधर्म्यन्वयरूपे प्रभेदे शोभनानां
शोभनैस्समुच्चयो यथा--



## ज्ञानबलैश्वर्याद्या गाम्भीर्यास्थैर्यधैर्यमुख्याश्च । कल्याणगुणाः प्रथयन्त्यनितरसाधारणास्तवौन्नत्यम् ॥ १४९० ॥

अत्र ज्ञानादिष्वेकेनाप्युत्कर्षसम्भवे बलादयोऽप्युत्कर्षप्रकाशनार्थं
स्पर्धये वा पतन्तः शोभनाः ॥

यथावा--



## कमलाभं नयनयुगं कमलादयितानिलाशनाद्रिमणे । रूपं च नीलजलदसरूपं प्रथयति तवाखिलेशत्वम् ॥ १४९१ ॥

अत्र ‘तस्य यथा कप्यासं पुण्डरीकमेवमक्षिणी । हीश्च ते लक्ष्मीश्च पत्न्यौ
। नीलतोयदमध्यस्था' इत्यादिश्रुतिप्रसिद्धपुण्ड

------------------------------------------------------------------------

रीकाक्षत्वादिषु त्रिषु एकेनापि जगदीश्वरत्वप्रख्यापनसम्भवे सङ्घर्षादिव
त्रयोऽपि तदर्थमापतन्तश्शोभनास्समुच्चिताः ॥

यथावा--



## प्रेमोदयः कुतूहलमामोदव्यतिकरश्च रोमाञ्चः । त्वामालोकयतो मम सीमां चित्तस्य लोलयति भूमन् ॥ १४९२ ॥

अत्रापि प्रेमोदयादेस्समुच्चयः पूर्ववद्द्रष्टव्यः ॥

इदं सर्वं शोभनैश्शोभनानां समुच्चये उदाहरणम् । अशोभनैरशोभनानां समुच्चयो
यथा--



## दुर्वाराः खलु विषया दुर्दान्तानीन्द्रियाणि मम नाथ । दुष्कर्म च निरवधिकं मर्म निकृन्तन्ति चिन्त्यमानानि ॥ १४९३ ॥

अत्र दुर्वारत्वादिनाऽशोभनानां विषयाणां
दुर्दान्तत्वादिभिरशोभनैरिन्द्रियादिभिस्समुच्चयः । अत्र
विषयदुर्वारत्वेनैकेनैव चिन्त्यमानेन मर्मनिकृन्तनसिद्धौ
इन्द्रियदुर्दान्तत्वादिकमपि तदर्थमापतितं समुच्चीयते ॥

शोभनाशोभनसमुच्चयो यथा--



## तव निर्वर्णनहीनं नयनं वर्णनविहीनमपि रसनम् । आकर्णनहीनं च श्रवणं प्रवणं मनः कथं त्वयि मे ॥ १४९४ ॥

अत्र नयनादीनि स्वाभाव्याच्छोभनानीति न निन्दनीयानि विशेषणमाहात्म्याच्च ।
शोभनानि निन्दागोचरतां प्रपद्यन्त इति

------------------------------------------------------------------------

शोभनाशोभनसमुच्चयः । शोभनाशोभनानामित्यत्र कर्मधारय आश्रितः । न द्वन्द्वः ।
सहचरभिन्नत्वदोषापत्तेः ॥

एवमशोभनशोभनानामप्येककार्यजननार्थमापततां समुच्चयस्सम्भवति ॥

यथावा--



## काव्यं त्वच्चरितमयं भव्यभवन्नामकोमलं गीतम् । तिर्यक्त्वमपि गिरौ तव पर्याप्तं श्रेयसे श्रियःकान्त ॥ १४१५ ॥

अत्र 'काव्यालापांश्च वर्जयेत् । न च रक्तो विरावयेत्' इत्यादिप्रमाणैः
काव्यगीतादीनि स्वभावतोऽशोभनान्यपि विशेषणबलाच्छोभनानि समुच्चितानि । तव
गिरौ तिर्यक्त्वं त्वद्गिर्यधियरणकं तिर्यक्त्वमित्यर्थः॥

यथावा--



## त्वन्निध्यानजमश्रु त्वद्ध्यानजमहिगिरीश यज्जाड्यम् । त्वन्नामकथनजन्यं सगद्गदत्वं च सद्गतेस्सरणिः ॥ १४९६ ॥

अत्राश्रुप्रभृतयो निसर्गतोऽशोभना अपि भेदकमहिम्ना शोभनाः ॥

केचित्तु द्रव्यजात्योरपि समुच्चयं मेनिरे । स च
विच्छित्तिविशेषविरहादस्माभिरुपेक्ष्यते ॥

इत्यलङ्कारमणिहारे समुच्चयसरस्सप्तपञ्चाशः.

------------------------------------------------------------------------

