+++
title = "अभिनवतालमंजरी"
author = "काशीनाथः"
publisher = "विष्णुशर्मा"
"publish year" = "१९१४"
domain = "कला"
sub-domain = "सङ्गीतम्"
pages = "18"
language = "संस्कृतम्"
printer = "निर्णयसागरयंत्रालयः"
"serial no." = "Ebharati-4562"
source_url = "https://www.ebharatisampat.in/readbook3.php?bookid=NDYxOTI5NzU4NDM5NzM0&pageno=MjI0MjQyNjk5NTk="

+++
[[अभिनवतालमंजरी	Source: [EB](https://www.ebharatisampat.in/readbook3.php?bookid=NDYxOTI5NzU4NDM5NzM0&pageno=MjI0MjQyNjk5NTk=)]]

\[



**॥ श्रीराम ॥**

**श्रीमत्**

**अभिनवतालमंजरी ।**

♦\~•\~♦♦\~•\~♦♦\~•\~♦

**पं० अपातुलस्युपाख्यकाशीनाथप्रणीता ।**

\~\~\~\~\~\~\~\~\~\~\~\~\~\~

साच

**मुंबय्यां**

**विष्णुशर्मणा**

निर्णयसागरयंत्रालये कोलभाटवीथ्यां नं. २३, रा. ये. शेडगे-

द्वारा मुद्राक्षरैरंकयित्वा प्राकाश्यं नीता ।

\_\_\_\_\_\_\_\_\_\_\_\_\_\_\_\_

शके १८३५

**\~\~\~\~\~**

सन १९१४.

\_\_\_\_\_\_\_\_\_\_\_\_\_\_\_\_

(अस्य सर्वेऽधिकाराः स्वायत्तीकृताः)





Printed by R.Y. Shedge, at the Nirnaya-Sagar Press,

  23, Kolbhat Lane, Bombay.

\_\_\_\_\_\_\_\_\_\_\_\_\_\_\_\_

Published by Vishnu Narayan Bhatkhande.  

   Walkeshwar,-Bombay.





**॥ श्रीराम ॥**

**श्रीमत्**

**अभिनवतालमंजरी**

♦\~•\~♦♦\~•\~♦♦\~•\~♦

श्रीर्वामेऽवनिजा पुनः कपिवरः पृष्ठे सुमित्रासुतः

शत्रुघ्नो भरतश्च पार्श्वदलयोरग्न्दिकोणेषुच।

सुग्रीवश्च विभीषणश्च युवराट् तारासुतो जांबवा –

न्मध्ये नीलमणिप्रभासुरुचिरं श्रीरामचंद्रं भजे ॥ १॥

स्वस्ति श्रीवैद्यनाथाधिवसतिपरलीक्षेत्रवासी द्विजाग्र्यः

श्रीरामो जामदग्र्यस्तुलसिकुलभवस्तत्सुतः काशिनाथः।

देशीतालस्वरूपं प्रचलितमुदगालोच्य शास्त्रान्वयं च

तत्तत्तालाभिधाभिः प्रकटयति समीकृत्य तल्लक्षणानि ॥२ ॥

तालाः सांप्रतमत्र ये प्रचलिता लोकेषु सर्वेपि ते

शास्त्रोक्ताः खलु संति तत्र विदुषां नास्त्येव हि द्वापरः।

व्यत्यासस्तु लघुद्रुतादिषु तदंगेषु क्वचिद्दृश्यते

युक्तं तत्परिवर्त्तनं हि नियतं सर्वेषु भावेष्विह ॥३ ॥

लघुद्रुताद्यंगविपर्ययस्तु प्रस्तारतो जायत एव नित्यम्।

इतीह तालांगविपर्ययेस्मिन्न विप्रपत्तिः प्रमितौ समायाम् ॥४ ॥

      उद्देशोयम्

एकतालो दादरा च त्रिपुटो रूपकस्तथा।

धुमालिरंकतालश्च झंपा शूलश्च रुद्रकः ॥१ ॥

चतुस्तालो विश्वतालो धमारो झूम्र इत्यपि।

दीपचंदी चाड्डपूर्वश्चतुस्तालः सवार्यथ ॥२ ॥

त्रितालो विष्णुतालश्च पुराणः शेष एव च।

विजयश्च गणेशश्च श्रुतिर्वै मागधस्तथा ॥३ ॥



ब्रह्मतालश्चेति ताला देशीयाः पंचविंशतिः।

कथितास्तालमंजर्यामस्यामेवमनुक्रमात् ॥४ ॥

एषामेव रत्नाकरप्रसिद्धनामानि

वक्ष्ये रत्नाकरीयाख्यास्तत्रादावेकतालिका।

यतिलग्नोंतरक्रीडस्तृतीयः प्रतितालकः ॥१॥

झंपा तथाड्डताली च चतुर्थो रुद्र एव च।

ततो वर्णयतिःप्रोक्तः समतालस्तस्थैव च ॥२॥

चंडश्च राजमार्तेंडस्तद्भेदश्च तथापरः।

चतुस्तालो गजझंपो राजविद्याधरस्तथा ॥३ ॥

प्रतापशेखरो लीला रागवर्धन इत्यपि ।

मुकुंदमल्लमठिका मागधश्च चतुर्मुखः ॥४ ॥

इति  
**एकतालः**

यस्त्वेकताल इह सर्वजनप्रसिद्धो

भाषासु संप्रचलति द्विकलप्रमाणः।

रत्नाकरे निगदितःस किलैकताली-

त्याख्यो दुतप्रमित एकनिघातशाली ॥१ ॥

दादरा

भाषायामिह दादरेति विदितस्तालोस्ति यः षट्कलः

स स्पष्टं यतिलग्न इत्यभिधया रत्नाकरे वर्तते ।

पूर्वं यत्र नभस्ततश्च सरलो द्वावेव घातौ स्मृतौ

गीतेषु प्रचलत्सु योतिमधुरं मार्दंगिकैर्वाद्यते ॥२ ॥

त्रिपुटा

तालो यस्तेवरेति त्रिपुट इति च यो देशभाषाप्रसिद्धो

ग्रंथे रत्नाकरेसौ सुमतिभिरुदितोस्त्यंतरक्रीडसंज्ञः।

सप्तामुष्मिन्कलाः स्युः स्फुटमिह दविरामस्ततो दद्वयं स्या-

द्धातास्त्वत्र त्रयो वै सुरुचिरमतिभिर्वाद्यते मंजुपाटैः ॥३ ॥

**रूपकतालः**

तालः सप्तकलोत्र रूपक इति ख्यातोति लोकेषु यः

शास्त्रेसौ कथितस्तृतीय इति निःशंकेन रत्नाकरे ।

निःशब्दद्रुततो द्रुतो द्रुतविरामोस्तीह घातद्वयं

गीतेषु प्रविलंबितद्रुतलयैः पाटैः कलं वाद्यते ॥४ ॥ 

धुमालितालः

लोकेस्त्यष्टकलो धुमालिरिति कव्वालीति यो विश्रुतः

शास्त्रेस प्रतिताल इत्यभिहितःसंगीतरत्नाकरे।

यत्र स्यात्प्रथमं द्रुतोथ च लघुःप्रोक्तःपुनश्च द्रुतो

घाताः स्युस्त्रयएव रंजयति हृद्गीतेष्वभंगादिषु ॥५ ॥

अंकतालः

लोके नातिप्रसिद्धो य इह नवकलश्चांकतालोभिदृष्टः

शास्त्रे झंपेति नाम्ना प्रकटमभिहितः सूरिणा शार्ङ्गिणा सः ।

पूर्वे यत्र द्रुतः स्याल्लघुरथ दविरामश्च घातत्रयेण

संयुक्तो भाति गीतेषु हि सुनिपुणमार्दंगिकैर्वाद्यमानः ॥६ ॥

झंपा

जनेषु बहुविश्रुतो दशकलोत्र झंपेति यः

स शार्ङ्गिरचिते हि शास्त्र उदितोड्डतालीति वै।

द्रुतो द्रुतविरामकस्तदनु शब्दहीनो द्रुत-

स्ततो द्रुतविरामकोत्र कथितं निघातत्रयम् ॥७ ॥

**शूलतालः**

प्रख्यातः शूलसंज्ञो य इह दशकलःसर्वलोकेषुतालः

सोयं शास्त्रे चतुर्थःप्रकटमभिहितः सोढलस्यात्मजेन।

आदावत्रैकमात्रस्तदनु निगदितश्चार्धमात्रः पुनर्लो

यस्मिन्घातत्रयं स्यादतिरुचिरतरं वाद्यते तालविद्भिः ॥ ८ ॥

**रुद्रतालः**

तालश्चैकादशकल इह प्रोच्यते रुद्रसंज्ञः

प्रोक्तः पूर्वं द्रुत इह ततश्चाणुयुग्मं ततो दः।

तस्माच्चाणुत्रयमथ पुनःस्याद्दृतोष्टौ निघाता

नृत्ये गीते निपुणमतयो योजयंत्येनमार्याः ॥ ९ ॥

चौतालः

चतुस्तालो लोके विदित इह यो द्वादशकलः

स शास्त्रेप्युक्तो वर्णयतिरिति निःशंकसुधिया ।

लघू यत्रादौ द्वौ तदनु कथितं तु द्रुतयुगं

निघाताश्चत्वारो ध्रुवपदनियुक्तो विजयते ॥ १० ॥

विश्वतालः

तालो विश्व इति त्रयोदशकलो नातिप्रसिद्धो जने

ग्रंथे स्वे समताल इत्यभिहितः श्रीशार्ङ्गदेवेन सः।

यत्रादौ द्रुतयुग्ममीरितमतश्चाणुद्वयं दस्तत

स्तस्मादर्धविधुत्रयं तदनु दः प्रोक्ताः प्रघाता नव ॥ ११ ॥

धमारतालः

भाषायां प्रथितश्चतुर्दशकलस्तालो धमाराभिधः

सोयं चंड इति स्वयं निगदितः श्रीशार्ङ्गदेवेन हि।

साणू यत्र लघू ततो लघुरिति प्रोक्तं निघातत्रयं

वक्रश्चित्रविचित्रपाटगतिभिर्मार्दंगिकैर्वाद्यते॥ १२ ॥

झुम्रा

तालोस्ति प्रथितश्चतुर्दशकलो झूम्रेति लोकेषु यो

मार्तंडः सहि राजपूर्व उदितः संगीतरत्नाकरे।

यत्रादौ दविरामको निगदितस्तस्माल्लघुः स्यात्ततो

निःशब्दो दविरामको लघुरतःप्रोक्तं निघातत्रयम् ॥ १३ ॥

दीपचंदी

तालोन्यः कथितश्चतुर्दशकलो यो दीपचंदीति वै

पूर्वस्यैव हि भेद एष इति संस्पष्टं दरीदृश्यते।

यत्रादौ दविराम एव हि ततः प्रोक्तो लघुः पूर्ववत्

निःशब्दो दविराम एव हि ततो बाणो निघातत्रयम् ॥ १४ ॥

अडाचौतालतालः

दृष्टोन्योपि जने चतुर्दशकलोड्डादिश्चतुस्तालको-

सौ रत्नाकर ईरितोस्ति च यथाभिख्यश्चतुस्तालकः।

पूर्वं चात्र मतो द्रुतोथ लघवः प्रोक्तास्त्रयः सूरिभि-

र्ज्ञेयं घातचतुष्टयं सुमधुरं पाटैरभिश्रूयते ॥ १५ ॥

सवारी

सवारिरिति विश्रुतोस्ति दशपंच यस्मिन्कलाः

स एव गजझंप इत्यभिहितोस्ति रत्नाकरे ।

लघुर्गुरूरतःपरं द्रुतविराम इत्याश्रुतं

त्रिवारमभिहन्यते सुमधुरोऽभिगीतेष्वयम् ॥ १६ ॥

त्रितालः

आबालं विदितोस्ति षोडशकलो व्याप्त स्त्रितालो जने

शास्त्रे चापि हि शार्ङ्गिणा निगदितोयं राजविद्याधरः।

आदावत्र लघुः स्मृतोथ गुरुरभ्युक्तस्ततः स्याल्लघु

र्घाताः स्युस्त्रय एव सर्वजगतः प्राणप्रियोसौ मतः॥ १७ ॥

विष्णुतालः

तालो विष्णुरिहास्ति सप्तदशभिर्युक्तः कलाभिस्तु यः

शास्त्रेऽसौ कथितः प्रतापसहितो रत्नाकरे शेखरः ॥

ह्रस्वो दोथ लघुस्ततो द्रुतयुगं बिंदुर्विरामांतको

घातैः षड्भिरधिश्रितो विजयते गीतेषु पाटाश्रितः ॥ १८ ॥

पुराणतालः

तालश्चाष्टादशकल इह स्यात्पुराणः प्रसिद्धो

लीलासंज्ञो विलसति हि संगीतरत्नाकरे सः ।

बाणःपूर्वं द्रुत उत लघुर्दद्वयं स्याल्लघुश्च

घातैः षड्भिर्विबुधहृदयं मोहयत्येष पाटैः ॥ १९ ॥

शेषतालः

एकोनविंशतिकलस्त्विह शेषतालो

सौ रागवर्धन इति प्रकटो हि शास्त्रे ।

लौ दौ ततो लघुरथाणुरथ द्रुतोऽस्मिन्

स्याद्धातसप्तकमयं हि विचित्रपाटः ॥ २० ॥

विजयतालः

तालोस्ति विशतिकलो विजयःप्रसिद्धः

शास्त्रे मुकुंद इति शार्ङ्गिकृतेऽभिगीतः।

यस्मिन् गुरुर्द्रुतयुगं च ततो गुरुर्वै

घातैश्चतुर्भिरधिकां मुदमातनोति ॥२१ ॥

गणेशतालः

अस्येकविंशतिकलो हि गणेशतालः

शास्त्रेषु मल्ल इति योभिहितः सुधीभिः।

लोणुर्लघुस्त्वणुयुगं लघुरर्धचंद्राः

प्रोक्तास्त्रयो दविरतिर्दश चैव घाताः ॥ २२ ॥

श्रुतितालः

कला यत्र द्वाविंशतिरभिमता यः श्रुतिरिति

प्रसिद्धोसौ शास्त्रे भवति मठिकेति प्रकटितः।

लघुः पूर्वं तस्माद्द्युगमथ लो दत्रयमथो

लघुः प्रोक्तं घाताष्टकमिह बुधैस्तालनिपुणैः ॥ २३ ॥

**मागधतालः**

मागधो विजयते लघुर्गुरुः स्याल्लघुर्द्रुतविरामदद्वयम्।

घातपट्कमुदितं तथा त्रयोविंशतिर्निगदितास्तु तत्कलाः ॥ २४ ॥

ब्रह्मतालः

लोकेषु प्रथितोऽष्टविंशतिकलो यो ब्रह्मतालोऽस्ति वै

संप्रोक्तः स चतुर्मुखः सुमतिना श्रीशार्ङ्गदेवेन हि।

बोणो दोथ लघुर्दयुग्ममथ लःस्याद्दत्रयं लःपुन-

र्घाताःस्युर्दश यत्र चित्रमधुरैः पाटैरसौ वाद्यते ॥ २५ ॥

एवं चोदक्प्रदेशे गुणिजनविदिताः संत्यसंख्यातताला

स्तेष्वेवातिप्रसिद्धाः कतिचिदिह यथाकर्णितास्तालविद्भ्यः।

तेषां संगीतरत्नाकरमिलितसमाख्याभिराख्याभियोगं

कृत्वा लक्ष्माणि मार्गंप्रचलितमनतिक्रम्य संदर्शितानि ॥ २६ ॥

शकेऽर्णवगुणेभशीतकरसंमिते वत्सरे १८३४

प्रसिद्धपरिधाविनाम्नि शुचिशुद्धषष्ठ्यां कवौ।

उदक्प्रथिततालकल्पतरुमंजरीयं मुदा

रघूत्तमपदांबुजे तुलसिमंजरीवार्पिता ॥ २७ ॥

|                |                                                 |         |       |
|:--------------:|:-----------------------------------------------:|:-------:|:-----:|
|    तालनाम     |                    तालांगम्                     | मात्राः | घाताः |
|    १ एकतालः    |                        o                        |    २    |   १   |
|    २ दादरा     |                       o|                        |    ६    |   २   |
|    ३ तेवरा     |                      ò o o                      |   ७    |   ३   |
|   ४ रूपकतालः   |                      o o ò                      |   १०    |   २   |
|    ५ धुमाली    |                      o |o                      |    ८    |   ३   |
|   ६ अंकतालः    |                      o |ò                      |    ९    |   ३   |
|     ७ झंपा     |                     oòoò                     |   १०    |   ३   |
|   ८ शूलतालः    |                      o| o                       |   १०    |   ३   |
|  ९ रुद्रतालः   |         o**̆̆** o**̆** **̆̆**          |   ११    |   ८   |
|   १० चौतालः    |                    | |o o                    |   १२    |   ४   |
|  ११ विश्वतालः  |    oo**̆̆** o**̆̆̆**o     |   १३    |   ९   |
|  १२ धमारतालः   |                     ĭĭ |                      |   १४    |   ३   |
|   १३ झूम्रा    |                     ò |ò |                     |   १४    |   ३   |
|   १४ दीपचंदी   |                     ò | ò |                     |   १४    |   ३   |
| १५ अड्डाचौतालः |                     o| | |                     |   १४    |   ४   |
|    १६ सवारी    |                      |ऽò                      |   १५    |   ३   |
|  १७ त्रितालः   |                      | ऽ |                      |   १६    |   ३   |
| १८ विष्णुतालः  |                   |o|ooò                    |   १७    |   ६   |
|  १९ पुराणतालः  |                   |o |oo |                   |   १८    |   ६   |
|   २० शेषतालः   |                ॥oo |**̆**o                |   १९    |   ७   |
|  २१ विजयतालः   |                     ऽoo ऽ                     |   २०    |   ४   |
।  २२ गणेशतालः   ।               ।**̆।̆̆               
|̆̆̆**ò            |   २१    |  १०   |
| २३ श्रुतितालः  |                 |oo |ooo |                 |   २२    |   ८   |
|  २४ मागधतालः   |                   | ऽ |òoo                   |   २३    |   ६   |
| २५ ब्रह्मतालः  |               |o |oo |o oo |               |   २८    |  १०   |

  

                   

                 



॥ श्रीराम ॥

**अथ तालानां दश प्राणाः**

♦⇔►♦⇔►♦⇔►♦

नत्वा गणपतिं सांबंश्रीरामं मारुतिं गुरून्।

तत्वज्ञानाय तालानां निगूढं लक्ष्म चक्ष्महे ॥१ ॥

तालस्तलप्रतिष्ठायामिति धातोर्घञिस्मृतः।

गीतं वाद्यं तथा नृत्यं यतस्ताले प्रतिष्ठितम् ॥२ ॥

तकारः शंकरः प्रोक्तो लकारःपार्वती स्मृता।

शिवशक्तिसमायोगात्तालइत्यभिधीयते ॥३ ॥

सदाशिवो हरिर्ब्रह्मा भरतः कश्यपो मुनिः।

दुर्गा शक्तिर्मतंगश्च यास्कशार्दूलकोहलाः ॥४ ॥

हनूमानंगदश्चैव नारदस्तुंबुरुस्तथा।

एते संगीतसर्वज्ञा बुधास्तालान्प्रचक्रमुः ॥५ ॥

तौर्यत्रिकं तु मत्तेभस्तालं तस्यांकुशं विदुः।

न्यूनाधिकप्रमाणं तत्प्रमाणं क्रियते यतः ॥६॥

कालमार्गक्रियांगानि ग्रहजातिकलालयाः।

यतिप्रस्तारकौचेति तालप्राणा दश स्मृताः ॥७ ॥

तस्मादत्र दश प्राणाः प्रदर्श्यंते क्रमादिह॥

तालतत्वपरिज्ञानकारणं तत्प्रदर्शनम् ॥८ ॥

**अथ कालः**

हस्तद्वयस्य संयोगे वियोगे चापि सर्वदा।

व्याप्तिमान्यः समादिष्टः स कालस्तालसंज्ञकः ॥९॥

कालस्ताल इति प्रोक्तोऽत्राण्वादिक्रियया मितः।

गीतादेः संमितिं कुर्वन्मार्गोदेशीति स द्विधा ॥१०॥

क्षणादिरूपो यः कालः स तून्नेतुं न शक्यते।

अणुदूतादिरूपस्तु कालस्तालोत्र कथ्यते ॥ ११ ॥

उपर्युपरि विन्यस्य पद्मपत्रशतं सकृत्।

सूच्यग्रतस्तत्संभेदे यःकालःस क्षणःस्मृतः ॥ १२ ॥

लवःक्षणैरष्टभिः स्यात्काष्ठा स्वादष्टभिर्लवै-।

अष्टकाष्ठा निमेषःस्यान्निमेषैरष्टभिः कला ॥ १३ ॥

कलाद्वयाचतुर्भागश्चतुर्भागद्वयादणुः।

अणुद्वयाद्रुतः प्रोक्तस्तद्वयेन लघुर्भवेत् ॥ १४ ॥

लघुद्वयाद्गुरुः प्रोक्तस्त्रिलघुःप्लुत उच्यते।

एवं कालगतिः प्रोक्ता तालझैः पूर्वसूरिभिः ॥ १५ ॥

॥ इति कालः ॥



**अथ मार्गाः**

मार्गाः स्युस्तत्र चत्वारो ध्रुवश्चित्रश्च वार्तिकः।

दक्षिणश्चेति संगीतरत्नाकरमतं भवेत् ॥ १६॥

चूडामणौ

दक्षिणो वार्तिकश्चित्रो ध्रुवश्चित्रतरस्तथा।

षष्ठश्चित्रतमश्चेति षण्मार्गाः शास्त्रसंमताः॥१७ ॥

मणिदर्पणे

मार्गा द्वादश विख्याता दक्षिणो वार्तिकस्तथा।

चित्रो ध्रुवश्चित्रतरस्तथा चित्रतमो मतः ॥ १८ ॥

चतुर्भागस्त्रुटिश्चैवानुत्रुटिर्घर्षणस्तथा।

अनुघर्षणकश्चेति स्वरश्च षडिमे पुनः ॥ १९ ॥

॥ इति मार्गाः ॥



**अथ क्रिया**

निःशब्दा शब्दयुक्ता च क्रिया तु द्विविधा मता।

निःशब्दा तु कला प्रोक्ता चतुर्धा सा प्रकीर्तिता ॥ २० ॥

आवापश्चाथ निष्कामो विक्षेपश्च प्रवेशकः।

निःशब्देति चतुर्धोक्ता सशब्दापि चतुर्विधा ॥ २१ ॥

ध्रुवः शंपा तथा तालःसंनिपात इतीरिता।

पातःकला च सा ज्ञेया तासां लक्ष्माभिधीयते ॥२२ ॥

आवापस्तत्र हस्तस्योत्तानस्यांगुलिकुंचनम्।

निष्कामोधस्तलस्य स्यादंगुलीनां प्रसारणम् ॥ २३ ॥

क्षेपो दक्षिणपार्श्वस्योत्तानस्य प्रसृतांगुलेः।

विक्षेपोधस्तलस्यास्य प्रवेशोंगुलिधूननम् ॥ २४ ॥

ध्रुवो हस्तस्य पातः स्याच्छोटिकाशब्दपूर्वकः।

शंपा दक्षिणहस्तस्य तालो वामकरस्य तु ॥

उभयोः सन्निपातः स्यात्तासां मार्गवशान्मितिः ॥ २५ ॥

॥ इति क्रिया ॥

**अथांगानि**

अनुद्रुतो द्रुतश्चाथ दविरामो लघुस्तथा।

लविरामो गुरुश्चैव प्लुतश्चेति यथाक्रमम् ॥ २६ ॥

सप्तांगानीह तालेषु ज्ञातव्यानि सदा बुधैः।

अण्वाद्याद्यक्षरैर्ज्ञेयं संति संज्ञातराण्यपि ॥ २७ ॥

अनुद्रुतेणुःकरजमर्धचंद्रोंकुशं धनुः।

अर्धमात्रं व्यंजनं खं बिंदुश्च वलयं द्रुते ॥ २८ ॥

व्यापकः सरलो ह्रस्वः शरो दंडो लघुः स्मृतः।

दीर्घो वक्रो द्विमात्रो गोजीवः पूज्यो भवेद्गुरुः ॥ २९ ॥

त्र्यंगस्त्रिमात्रको दीप्तः शृंगी सामोद्भवःप्लुतः।

अणौ चंद्रो द्रुते शंभुर्दविरामे षडाननः ॥ ३० ॥

लघौ देवी दविरामेजीवो गौरीपतिर्गुरौ।

प्लुते त्रयो विरिंच्याद्या देवता मुनिभिः स्मृताः ॥ ३१ ॥

एकमात्रो लघुः प्रोक्तो द्विमात्रो गुरुरुच्यते।

त्रिमात्रः प्लुत उद्दिष्टो मात्रार्धंतु द्रुतो मतः ॥ ३२ ॥

अनुद्रुतश्चतुर्थांशो मात्राया इति संस्मृतम्।

पंचलघ्वक्षरोच्चारमिता मात्रास्ति मार्गके ॥ ३३ ॥

चतुर्भिरक्षरैर्दैशी षड्भिरप्यक्षरैः क्वचित्।

अनया मात्रया ज्ञेया लघुगुर्वादिकल्पना ॥ ३४ ॥

अत्यल्पघातेऽणुर्ज्ञेयःसूक्ष्मघाते द्रुतो मतः।

पूर्णघाते लघुः प्रोक्तो घातात्क्षेपे गुरुर्मतः ॥ ३५॥

घातात्करभ्रमो यत्र प्लुतो ज्ञेयो विचक्षणैः।

अर्धचंद्रस्वरूपोणुर्द्रुतः स्याद्वलयाकृतिः ॥ ३६ ॥

दविरामो द्रुते रेखा लघुस्तु सरलाकृतिः।

लविरामो लघौ रेखा गुरुर्वक्रः प्लुतस्त्रिकम् ॥ ३७ ॥

गुरौ रेखेति चिह्नानि लिप्यामुक्तानि सूरिभिः।

द्रुते विरामोणुर्ज्ञेयो विरामस्तु द्रुतो लघौ ॥ ३८ ॥

तित्तिरिश्चटकश्चैव बकचातककोकिलाः।

वायसः कुक्कुटश्चैव क्रमादुच्चारयंत्यमून् ॥ ३९ ॥



॥ इत्यंगानि ॥



**अथ ग्रहाः**

समोतीतोऽनागतश्च विषमश्च चतुर्विधः।

ग्रहस्तालेषु विज्ञेयः सूक्ष्मदृष्ट्या विचक्षणैः॥ ४०॥

गीतादिसमकालस्तु समपाणिः समग्रहः।

गीतादौ विहिते यश्च तालवृत्तिर्विधीयते ॥४१ ॥

अतीताख्यो ग्रहो ज्ञेयः सोवपाणिरिति स्मृतः।

पूर्वंतालप्रवृत्तिः स्यात्पश्चाद्गीतादिरुच्यते ॥४२ ॥

अनागतः स विज्ञेयः स एवोपरिपाणिकः।

आद्यंतयोरनियमे विषमग्रह उच्यते ॥ ४३ ॥

तालो वितालोनुतालः प्रतितालश्चतुर्विधः।

समग्रहो भवेत्तालो वितालोतीतकः स्मृतः।

अनागतोनुतालः स्याद्विषमः प्रतितालकः ॥४४ ॥

॥ इति ग्रहाः ॥



**अथ जातयः**

चतुरस्रस्तथा व्यस्रः खंडो मिश्रस्तथैव च।

संकीर्ण इति विज्ञेया जातयः क्रमशो बुधैः ॥४५ ॥

तथैव मात्रा विज्ञेयाः क्रमशस्तालवेदिभिः।

द्विगुणत्रिगुणाद्यत्र लक्ष्यदृष्टया सुसंमतम् ॥ ४६ ॥

चतुर्वर्णैस्त्रिभिर्वर्णैः पंचवर्णैस्तथैव च।

सप्तवर्णैश्च नवभिर्जातयः क्रमशः स्मृताः ॥४७ ॥

चतुरस्रो ब्राह्मणः स्यात्र्यस्रः क्षत्रिय एव च।

खंडो वैश्यस्तथा मिश्रः शूद्र इत्यभिधीयते ॥ ४८॥

संकीर्णजातिः संकीर्ण इत्येताः पंच जातयः।

॥ इति जातयः ॥



**अथ कलाः**

ध्रुवका सर्पिणी कृष्णा पद्मिनी च विसर्जिता।

विक्षिप्तका पताका च कला स्यात्पतिताष्टमी ॥४९ ॥

सशब्दा तु ध्रुवा ज्ञेया सर्पिणी वामगामिनी।

कृष्णा दक्षिणतो गंत्री पद्मिनी स्यादधोगता ॥ ५० ॥

विसर्जिता बहिर्याता विक्षिप्ताकुंचनात्मिका।

पताका तूर्ध्वगमनात्पतिता करपातनात् ॥ ५१ ॥

ध्रुवपाते प्रयोज्यास्ता नावापादौ कदाचन।

लघौ तु ध्रुवका ज्ञेया ध्रुवका पतिता गुरौ ॥ ५२ ॥

ध्रुवका सर्पिणी कृष्णास्तिस्त्र एताः प्लुते मताः।

तत्र मार्गप्रभेदेन कलाभेदान्प्रचक्ष्महे ॥ ५३ ॥

तदर्धार्धप्रभेदेन शास्त्रतः संप्रदायतः।

ध्रुवका पतिता चित्रे वार्तिके त्वादिमे उभे ॥ ५४॥

अंत्ये द्वे च प्रयोक्तव्ये क्रमादष्टौ च दक्षिणे।

ध्रुवेत्वेकैव ध्रुवका द्रुतश्चित्रतरे मतः ॥ ५५ ॥

अनुद्रुतश्चित्रतमे चतुर्भागे तदर्धकम्।

त्रुटौ तदर्धभागः स्यातदर्धं स्यादनुत्रुटौ ॥ ५६ ॥

तदर्धं घर्षणे ज्ञेयं तदर्धं चानुघर्षणे।

स्वरे तदर्धमेवं हि मार्गेषु स्यात्कलाक्रमः ॥ ५७ ॥

॥ इति कलाः ॥



अथ लयाः

क्रियानंतरविश्रांतिर्लयः स त्रिविधो मतः।

द्रतो मध्यो विलंबश्चद्रुतः शीघ्रतमो मतः ॥ ५८ ॥

द्विगुणद्विगुणौज्ञेयौ तस्मान्मध्यविलंबितौ।

मार्गभेदाच्चिरक्षिप्रमध्यभावैरनेकधा ॥ ५९ ॥

॥ इति लयाः ॥



**अथ यतयः**

लयप्रवृत्तिनियमो यतिरित्यभिधीयते।

समा स्रोतोवहा चैव मृदंगा च पिपीलिका।

गोपुच्छा चेति विबुधैर्यतिः पंचविधोदिता ॥ ६०॥

आदिमध्यावसानेपु लयैकत्वात्समैकघा।

आदिमध्यावसानेषु लयत्रैध्यात्रिधा पराः ॥ ६१ ॥

चिरमध्यद्रुतलयैर्युक्ता स्रोतोवहा मता।

अन्या विलंबमध्याभ्यां मध्यद्रुतवती परा ॥ ६२ ॥

मृदंगा तु द्रुताद्यंता ज्ञेया मध्ये विलंबिता।

तथैवान्या द्रुताद्यंता मध्ये मध्यलयान्विता ॥ ६३ ॥

परा मध्यद्रुताद्यंता तथा मध्ये विलंबिता।

पिपीलिका तु कथिता मध्यद्रुतविलंबिता ॥ ६४ ॥

आद्यंतमध्या चैवान्या प्रोक्ता मध्ये द्रुतान्विता।

मध्ये मध्यान्विताद्यंतविलंबितलया परा ॥ ६५ ॥

द्रुतमध्यविलंबैः स्याद्गोपुच्छा द्रुतमध्यभाक्।

द्वितीयान्या भवेन्मध्यविलंबितलयान्विता ॥६६॥

॥ इति यतयः ॥



अथ प्रस्तारः

न्यस्याल्पमाद्यान्महतोधस्ताच्छेपं यथोपरि।

प्रागूने वामसंस्थांस्तु संभवे महतो लिखेत् ॥ ६७ ॥

अल्पानसंभवे तालपूर्त्यै भूयोप्ययं विधिः।

सर्वाण्ववधिरालेख्यः प्रस्तारोयं द्रुते लघौ ॥ ६८ ॥

गुरौ प्लुते समस्ते च व्यस्ते व्यस्ते त्वणौ न सः।

एवं तालस्य विबुधैर्दश प्राणा निरूपिताः ॥ ६९॥

वीणावादनतत्वज्ञः श्रुतिजातिविशारदः।

तालज्ञश्चाप्रयासेन मोक्षमार्गं समश्नुते ॥ ७० ॥

अनेन भगवान् सीतारामचंद्रो गुणिप्रियः।

प्रीयतां परमोदारः सर्वकामधुगीश्वरः ॥ ७१॥





**श्रीसीतारामचंद्रार्पणमस्तु।**




\]
