+++
title = "रागकल्पद्रुमांकुरः"
author = "काशीनाथः"
publisher = "विष्णु नारायन भट्खंडे शान्ताराम नारायण"
"publish year" = "१९११"
domain = "कला"
sub-domain = "सङ्गीतम्"
pages = "28"
language = "संस्कृतम्"
printer = "निर्णयसागरयंत्रालय कोलभाट"
"serial no." = "Ebharati-4664"
source_url = "https://www.ebharatisampat.in/readbook3.php?bookid=ODAyNjU2NDc0NjI3NzQ0&pageno=MjI0MjQyNjk5NTk="

+++
[[रागकल्पद्रुमांकुरः	Source: [EB](https://www.ebharatisampat.in/readbook3.php?bookid=ODAyNjU2NDc0NjI3NzQ0&pageno=MjI0MjQyNjk5NTk=)]]

\[













[TABLE]



[TABLE]



[TABLE]



**॥श्रीगणेशाय नमः॥**  
**अथ श्रीमद्रागकल्पद्रुमांकुरः।**


**हेरंबं गिरिजां शिवं रघुवरं नत्वा गुरुन्मारुतिं  
संश्रित्योत्तरदेशसंप्रचलितं संगीतमार्गं श्रुतम्॥  
वक्ष्ये भैरवरागतो ललितरागांतानहोरात्रगान्  
वाद्यादिस्वरलक्षितांस्तु कतिचिद्रागान् क्रमेण स्फुटम्॥ १॥**

**स्वस्तिश्रीवैद्यनाथार्हणपरपरलीक्षेत्रवासी द्विजाग्र्यो  
राजारामः समासीत्तुलसिकुलभवस्तत्सुतो रामचंद्रः॥  
तत्पुत्रः काशिनाथो विबुधविरचितं लक्ष्यसंगीतशास्त्रं  
भूयो भूयो विलोक्य प्रकटमिह परं रागतत्वं व्यनक्ति॥ २॥**

**रागादिर्भैरवाख्यो मृदुऋषभमभस्तीव्रगांधारनिः स्या-  
द्वाद्यस्मिन्धैवतोसावृषभ इह तु संवादिरूपोऽभिगीतः॥  
आरोहेऽल्पर्षभत्वं क्वचिदपि मृदनिं प्राहुरेकेऽवरोहे  
प्रातःकाले स नित्यं जगति सुमतिभिर्गीयते मंजुतानैः॥ ३॥**

इति भैरवः॥

**संभेदः किल भैरवस्य कथितो बंगालसंज्ञो बुधै-  
रारोहेऽप्यवरोहणे च नियतं वर्ज्यो निषादस्वरः॥  
अन्यद्भैरवतुल्यमेव सकलं वक्रोऽवरोहे तु गो  
गायंति प्रचुरं प्रभातसमये षड्भिः स्वरैर्गायकाः॥ ४॥**

इति बंगालभैरवः॥

**संस्थानकेऽस्मिन्यदि भैरवस्य  
तीव्रो भवेद्धैवत एषनित्यम्॥  
पूर्णस्तदानीमिह षड्जवादी  
ह्यानंदपूर्वोऽयमवादि भैरवः॥ ५॥**

इति आनंदभैरवः॥

**संस्थान एवाजनि भैरवस्य  
मिश्रस्वरूपः शिवभैरवोऽसौ॥  
भेदस्त्वियान् भैरवतोऽस्य दृष्टो-  
वरोहणे यन्निगयोमृदुत्वम्॥ ६॥**

इति शिवभैरवः॥

**संस्थाने किल भैरवस्य कथितो रागः प्रभाताभिधः  
संपूर्णस्वरमंडितश्च ललितांगेन प्रयुक्तः सदा॥  
वादी मध्यम ईरितो मधुरसंवादी च षड्जस्वरो  
गायंति ध्रुवमेनमत्र सुधियः प्रत्यूषकाले मुदा॥ ७॥**

इति प्रभातरागः॥

**सौराष्ट्रोऽयं भैरवस्यैव मेले  
मांशः पूर्णो धैवतद्वंद्वयोगी॥  
आरोहे स्यात्तीव्रधोऽन्योऽवरोहे  
प्रातर्गेयो दुर्बलोऽस्मिन्निषादः॥ ८॥**

इति सौराष्ट्रः॥

**रागो रामकली तु यत्र रिमधाः स्युः कोमला धैवतो  
वादी रिस्तदमात्य ईरित इहारोहे मनी वर्जितौ॥  
संपूर्णं त्ववरोहणं निगदितं कैश्चिन्निषादद्वयं  
प्रत्यूषे मधुरस्वरं सुमतयो गायंति यं गायकाः॥ ९॥**

इति रामकली॥

**गुणकली त्वियं मंद्रमध्यगा  
गनिविवर्जिता भैरवांगिनी॥  
ऋषभधैवतौ मंत्रिवादिनौ  
सदसि गीयते प्रातरौडुवा॥ १०॥**

इति गुणकली॥

**पूर्वांगे किल भैरवः स्फुटतरं यत्रोत्तरांगे पुनः**  
**स्पष्टं भाति हरप्रिया भवति तद्रूपं विचित्रं ततः॥**  
**वादित्वं त्विह षड्जएव निहितं संवादिता पंचमे**  
**द्वैरूप्येण हि गीयते सुमतिभी रागिण्यहीरी प्रगे॥ ११॥**

इति अहीरी॥

**आरोहे न निरिह गस्तु वर्ज्य एव**  
**क्वाचित्को भवति च पंचमोऽवरोहे॥**  
**षड्जोंऽशो विलसति मध्यमश्च मंत्री**  
**सा योगिन्युपसि चकास्ति भैरवांगे॥ १२॥**

इति जोगिया॥

**विभास इह वर्ज्यमध्यमनिषादकस्त्वौडुवो**  
**रिकोमलधकोमलो भवति तीव्रगांधारकः॥**  
**अमात्य ऋषभस्वरो भवति धैवतोंऽशस्वरो**  
**मनो हरति शृण्वतामुषसि पंचमन्यासतः॥ १३॥**

इति विभासः॥

**रागो वेलावली स्याद्यदि रिगधनयस्तीव्रकाः कोमलो मः**  
**षड्जांशः कैश्चिदुक्तः प्रकृतिसुरुचिरो धैवतांशो गमंत्री॥**  
**आरोहेऽल्पौ मनी स्तः क्वचिदपि च निषादस्य वक्रत्वमुक्तं**  
**प्रातःकाले सुवीणारवमधुरगलैः सुस्वरं गीयतेऽसौ॥ १४॥**

इति वेलावली॥

**मेले वेलावलीये प्रभवति रुचिरा शुक्लवेलावली य-**  
**त्प्रारोहे दुर्बलोरिः क्वचिदपि च मृदुः स्यान्निपादोऽवरोहे॥**  
**वादित्वं मध्यमे स्यात्तदनु भवति संवादिता षड्जएव**  
**प्राह्णे गानं प्रदिष्टं सुनिपुणमतिभिर्मध्यमे न्यास इष्टः॥ १५॥**

इति शुक्लवेलावली॥

**मता यमनपूर्विका पुनरियं हि वेलावली**  
**प्रविष्ट इह तीव्रमध्यम इति स्वरूपे भिदा॥**  
**सपावभिहितौ बुधैरिह तु वादिसंवादिनौ  
मनोज्ञमधुरस्वरैरुषसि गीयते सांप्रतम्‌॥ १६॥**

इति यमनवेलावली॥

**वेलावली स्यान्नटपूर्विकाऽपि  
श्रुतिप्रिया मध्यमवाद्यलंकृता॥**  
**आरोहणे यत्र नटो विभाति  
प्रगीयते प्रातरियं सुधीभिः॥ १७॥**

इति नटवेलावली॥

**वेलावलीमेलभवो हि देव-  
गिरिर्विलोमेधगदुर्बलोऽयम्‌॥  
संपूर्णरागः किल षड्जवादी  
कल्याणमिश्रोऽभिमतः प्रभाते॥ १८॥**

इति देवगिरिः॥

**वेलावलीरागभवस्त्वल्हैया  
संवादिगांधारकवादिधैवतः॥  
मृदुर्निषादोऽपि मतोऽत्र किंचि-  
दारोहणे मध्यमवर्जितोऽयम्‌॥ १९॥**

इत्यल्हैया॥

**बिभाति सरपर्दकः सकलमान्यतीव्रस्वरै-  
र्विलावलविशेष एव स इहप्रदिष्टो बुधैः॥  
सपावथ धगौच कैश्चिदिह वादिसंवादिनौ  
स्मृतावुषसि गीयते सुमधुरस्वरं गायकैः॥ २०॥**

इति सरपर्दा॥

**देशीकारस्त्वौडुवः शुद्धमेलः  
प्रोक्तो नित्यं वर्जितोऽसौ मनिभ्याम्‌॥  
गः संवादी धैवतस्त्वत्र वादी  
पन्यासोऽयं गीयते प्रातरेव॥ २१॥**



इति देशीकारः॥



**वेलावल्या मेल एव प्रसिद्धो**  
**लच्छासागो धैवतांशो गमंत्री॥**   
**खंमाजांगेनैव यस्य प्रचारो**  
**नित्यं प्राह्णे गीयतेऽसौ सुधीभिः॥ २२॥**



इति लच्छासागः॥



**वेलावल्याः प्रभेदः ककुभ इति मतो मान्यतीव्रस्वराढ्यः**  
**संवादी चर्षभोऽस्मिन्‌ विलसति नितरां पंचमो वादिपीठे॥**  
**संमिश्रो जैजवंत्याभवदिति सुधियो यद्वदंति ध्रुवं तद्‌**   
**गायंति प्रातरेव प्रतिदिवसममुं गानसाखप्रवीणाः॥ २३॥**



इति ककुभः॥



**माडो रागो भवति मरुमेवाडदेशप्रसिद्धः**   
**संपूर्णोऽयं परमरुचिरो मान्यतीव्रस्वरोत्थः॥**   
**प्रायो वक्रक्रम इह सपौ वादिसंवादिनौ स्तः।**  
**प्रारोहे दुर्बलधरिषभो गीयते सर्वकाले॥ २४॥**

इति माडरागः॥

**आभांत्यसां रिगमधनयः कोमलाः सोऽत्र वादी**  
**मः संवादी क्वचिदपि धगौ वादिसंवादिनौ स्तः॥**   
**प्रातःकालेडतिरुचिरतरा स्वैरिणी सर्वरम्या**  
**संपूर्णासंजनयति मुदं भैरवी रागिणीऽयम्‌॥ २५॥**



इति भेरवी॥



**यस्यां तीव्रोभवति रिषभः कोमला एव सर्वे**   
**वादी यस्यां विलसति सदा मध्यमः सोऽस्त्यमात्यः॥**   
**एके प्राहुर्मृदुलमृषभं चावरोहे कदाचित्‌**   
**प्रातर्गेया परममधुरा भैरवी सिंधुपूर्वा॥ २६॥**

इति सिंधुभैरवी॥



**भूपालः स्याद्धैरवीमेरजन्यो**  
**नित्यं यस्मिन्वर्ज्यते मश्च निश्च॥  
गः संवादी धैवतोऽस्त्यत्र वादी  
प्रातः काले गीयते मंजुकंठैः॥ २७॥**



इति भूपालः॥

**सामंतोऽखिलकोमलस्वरयुतस्त्वारोहणे वर्जितो  
गांधारेण निषादकेन च तथा त्यक्तोऽवरोहे निना॥  
वादी मध्यम एव षड्जइह संवादी भवेन्निश्चितं  
प्रातर्नित्यमसौ सुशिक्षितजनैर्मजुस्वरं गीयते॥ २८॥**

इति सामंतः॥

**तोडीयं यदि कोमला धगरयस्तीव्रौ मनी धैवतो  
वादिस्थानगतः सदा विजयते गांधारसंवादिना॥  
आरोहे ऋषभस्य दुर्वलतया षड्जग्रहन्यासतो  
गंभीरप्रकृतिर्विलंबितलयं संगीयते संगवे॥ २९॥**

इति तोडी॥

**तोडिकैव किल गुर्जरी मता  
पंचमेन रहिता यदा भवेत्॥  
संवददृषभधैवतांशतो  
गीयते सुमतिभिस्तु संगवे॥ ३०॥**

इति गुर्जरी॥

**तोडीमेले कोमलो मध्यमोऽयं  
किंचित्कैश्चिद्गीयते संप्रविष्टः॥  
लाचारीं तां तोडिकां धैवतांशां  
प्राहुः सर्वे गीतशास्त्रप्रवीणाः॥ ३१॥**

इति लाचारी॥

**रागिण्यासावरीयं मृदुगमधनिभिस्तीव्रकेणर्षभेण  
संयुक्तारोहणे या किल गनिरहिता चावरोहे तु पूर्णा॥**  
**वादी स्याद्धैवतोऽस्यां श्रुतिरुचिरतरो गिश्च संवाद्यभीष्टो  
विष्वक्तानप्रसारैर्मृदुमधुरगलैगींयते संगवे सा॥ ३२॥**

इत्यासावरी॥

**प्रख्याता जौनपूरी मृदुगमधनिका रोहणे गेन हीना  
संपूर्णा चावरोहे नियतमभिहितश्चात्र वादी निषादः॥  
गांधारः स्यादमात्यः प्रकटयति सदाऽऽसावरीतुल्यरूपं  
गानं चास्या द्वितीयप्रहरसमुचितं प्राह्ण एवोपदिष्टम्॥ ३३॥**

इति जौनपूरी॥

**स्वरैसावर्याः किल जगति देशी सुविदिता  
धगत्यक्ताऽऽरोहे विलसति वरोहे तु सकला॥  
प्रसिद्धः संवादो भवति समयोरत्र मधुरः  
प्रभां सारंगस्य प्रकटयति पूर्वेंऽग इह सा॥ ३४॥**

इति देशी॥

**आसावर्याः स्वरेभ्यः प्रभवति रुचिरो देवगांधाररागः  
प्रारोहे वर्ज्यतोक्ता ध्रुवमिह रिधयोः पूर्णता चावरोहे॥  
पूर्वांगे सा धनाश्रीः प्रविलसति सदाऽऽसावरी चोत्तरांगे  
संवादी पंचमोंऽशः स इह सुमधुरं गीयते संगवे हि॥ ३५॥**

इति देवगांधारः॥

**आसावर्याः स्वरेभ्यो ध्रुवमजनि खटो मिश्ररागोऽयमुक्तो  
धांशो गांधारमंत्री प्रकृतिचपलको मग्रहः पंचमांतः॥  
पूर्वांगे भैरवोऽस्य प्रविलसति सदाऽऽसावरी चोत्तरांगे  
गायंत्येनं हि सर्वे सुकुशलमतयः संगवे श्राव्यकंठाः॥ ३६॥**

इति खटरागः॥

**हरप्रियामेलसमुद्भवोऽयं  
देशाख्यरागो धगदुर्बलः स्यात्॥  
वाद्यत्र षड्जःसहचारिमध्यमः  
सारंगभंग्या कुतुपेऽभिगीयते॥ ३७॥**

इति देशाख्यः॥

**सूहारागः किल गमनिभिः कोमलैर्भाति युक्तः**  
**प्रारोहे धैवतविरहितश्चावरोहे तथैव॥**   
**वादी मध्यः प्रविलसति संवादकः षड्जएव**  
**चंचत्तानैः कुतुपसमये गीयते गानधुर्यैः॥ ३८॥**

इति सूहारागः॥

**सुग्राई स्यान्मृदुगमनिकारोहणे धैवतेन**   
**हीनेत्युक्ता पुनरभिहिता चावरोहे धयुक्ता॥**   
**संवादी तु प्रथित इह सः पंचमोऽस्त्यत्र वादी**  
**विष्वक्तानैः कुतुपसमये गीयते गीतविद्भिः॥ ३९॥**

इति सुग्राईरागः॥

**सारंगो धगवर्जितो मृदुमनिस्तीव्रर्षभः पंचमः**  
**संवादी किल वाद्यपीह ऋषभोऽसौ मध्यमादिर्मतः॥**   
**आरोहे यदि धो भवेदिह तदा शुद्धोऽवरोहे तु धे**  
**वृंदावन्यपि तीव्रनिर्भवति वै गेयस्तु मध्येऽहनि॥ ४०॥**



इति सारंगः॥



**रागोऽयं बडहंसको मृदुमनिर्गांधारहीनः सदा**  
**वादी त्वत्र हि पंचमो भवति संवादी च षड्जस्वरः॥**   
**सारंगस्य हि भेद एष इति यं सर्वे वदंति ध्रुवं**   
**मध्याह्ने मधुरं च गीतिनिपुणैः षड्भिः स्वरैगींयते॥ ४१॥**

इति बडहंसः॥

**सारंगो गौडपूर्वो द्विम इति विदितोऽन्यैस्तु तीत्रैरुपैतः**   
**प्रायः सर्वोऽपि वक्रो निरतिविरल एवात्र संदृश्यतेऽसौ॥**   
**गांधारो धैवतश्च प्रविलसत उभौ वादिसंवादिरूपौ**   
**केऽप्याहुर्वैपरीत्यं समयविद उतार्धात्परं गीयतेऽन्हः॥ ४२॥**

इति गौडसारंगः॥



**प्रोक्तेयं पटमंजरी गमनिभिर्युक्ता सदा कोमलै-**  
**रारोहे धगदुर्बला निगदिता पूर्णाऽवरोहे पुनः॥  
वादी स्यादिह षड्जएव किल संवादी मतः पंचमो  
मध्याह्नात्परमेव सुस्वरमसौ संगीयते गायकैः॥ ४३॥**



इति पटमंजरी॥

**स्वरास्तु मृदवोऽखिला ऋषभधौ च नारोहणे-  
वरोहसमये भवेयुरथ यत्र सर्वेऽपि च॥  
समुल्लसति पंचमोंऽश इह षड्जसंवादिना-  
पराह्णसंमयेषु निग्रहयुता धनाश्रीरियम्॥ ४४॥**

इति धनाश्रीः॥

**प्रोक्ता भीमपलाशिका गमनिभिर्या कोमलैर्मंडिता  
प्रारोहे रिधवर्जिता प्रकथिता पूर्णाऽवरोहे पुनः॥  
वादी मध्यम ईरितो भवति संवादी तु षड्जस्वरो  
यामे चेह तृतीयकेऽहनि बुधैर्गीता मनोज्ञस्वरैः॥ ४५॥**

इति भीमपलाशिका॥

**हरप्रियामेलभवापवादिनी  
रिधौ परित्यज्य समारुहंती॥  
पूर्णावरोहा किल हंसकंकणी  
द्विगा तृतीयप्रहरेऽह्नि गीयते॥ ४६॥**

इति हंसकंकणी॥

**यस्यां तीव्रौ मनी स्तः खलु ऋषभधगाः कोमला भांति यत्र  
प्रख्यातः पंचमोंऽशः स्फुरति सहचरोऽप्यत्र षड्जोऽभिगीतः॥  
आरोहे वर्जितौ तौ भवत इह रिधौ स्युश्च सर्वेऽवरोहे  
प्रायः कालेऽपराहे सुचतुरमतिभिर्गीयते मूलतानी॥ ४७॥**

इति मूलतानी॥

**मतः पीलूरागः सकलमृदुतीव्रस्वरयुतो  
मृदुर्गांधारोंऽशः सहचरति तीव्रस्तु निरिह॥**  
**प्रसिद्धः सर्वत्र प्रचुरतरसंचाररुचिरः  
सदा गेयःसर्वार्भकतरुणवृद्धैः परिचितः॥ ४८॥**

इति पीलुः॥

**द्वौ गौ द्वौ धौ द्वौ च नी कोमलो म-  
स्तीव्रो यस्मिंश्चर्षभो भाति पूर्णः॥  
वादी रिः संवादिना पंचमेन  
बर्वारागो गीयते सर्वकालम्॥ ४९॥**

इति बरवारागः॥

**रागेऽस्मिन्मारुसंज्ञे किल गमधनयस्तीव्रकाः स्युर्मृदूरि-  
र्वादी चात्रर्षभोऽयं ध्रुवमनुभवतो लक्ष्ययोगानुरोधात्॥  
संवादी धैवतश्च स्फुटमिह गमनं साध्यतेऽतिश्रमेण  
संगीताभ्यासशीलैर्नियतमविरतं गीयते सायमेव॥ ५०॥**

इति मारुः॥

**मालीगौरः परमरुचिरो मारुसंस्थानजन्यः  
संपूर्णोऽसाविह किल रिधौ वादिसंवादिनौ स्तः॥  
श्रीसंमिश्रो विलसति सदा पूरियामिश्रितश्च  
सायंगीतो मधुरनिनदैर्मंद्रमध्यप्रचारः॥ ५१॥**

इति मालीगौरः॥

**वराटीति रागः स्मृतो मारुमेले  
गवादी धसंवादियुक्तो विभाति॥  
सदा पंचमेनाभियुक्तः सुपूर्णः  
स सायं बुधैर्गीयते मंजुगीतैः॥ ५२॥**

इति वराटी॥

**जैत्रो रागो मारुसंस्थानजन्यः  
प्रोक्तो नित्यं वर्जितोऽयं मनिभ्याम्॥**  
**वादी चास्मिन्पंचमः संप्रदिष्टः  
षड्जोऽमात्यो गीयते सायमेव॥ ५३॥**

इति जैत्रः॥

**प्रख्याता मालवश्रीः सगमपनियुता धर्षभाभ्यां विहीना  
प्रारोहे चावरोहेऽप्यमृदुगमनिका भ्राजते सौडुवैव॥  
प्रोक्तोऽस्यां पंचमोंऽशः प्रविलसति च संवादिरूपस्तु षड्जः  
षड्जोद्गाहा सदेयं सुरुचिरमतिभिर्गीयते सायमेव॥ ५४॥**

इति मालवश्रीः॥

**पूर्वीरागःसकलविदितः कोमलाभ्यां रिधाभ्यां  
मध्यस्तीव्रोमृदुरपि सदैवात्र तीव्रौ गनी स्तः॥  
गो वाद्यत्र प्रविलसति तत्साहचर्ये निषादः  
संपूर्णोऽसौ सरसविबुधैः सायमेव प्रगीतः॥ ५५॥**

इति पूर्वी॥

**पूर्वीस्वरैरेव युता त्रिवेणी  
सदा विहीना खलु मध्यमेन॥  
वादी मतोऽस्यामृषभोऽस्त्यमात्यो-  
भिगीयते पंचम एव सायम्॥ ५६॥**

इति त्रिवेणी॥

**पूर्वीमेले संस्थिता सा तु टंकी  
संपूर्णाऽसौ पंचमांशा प्रसिद्धा॥  
संवाद्यस्यां प्रोच्यते चर्षभोऽयं  
सायंकाले गीयते गीत्यभिज्ञैः॥ ५७॥**

इति टंकी॥

**पूर्वीपूर्यामिश्रिता साजगीरी  
गांधारांशा पूर्णरोहावरोहा॥  
ईषच्छुद्धो मध्यमो धैवतौ द्वौ  
प्रोक्तौ यस्यां गीयते सायमेव॥ ५८॥**

इति साजगिरी॥

**पूर्वीमेले भाति वर्ज्या मनिभ्यां  
षड्जांशा वा गांशिका कैश्चिदुक्ता॥  
संवाद्यस्यां पंचमः संप्रदिष्टः  
सेयं रेवा सायमेवाभिगीता॥ ५९॥**

इति रेवा॥

**पूर्वीसंस्थानजन्याऽखिलविबुधमता मालवी रागिणीयं  
प्रारोहे निर्निषादा भवति विकलिता धैवतेनावरोहे॥  
वादी यत्रर्षभः संप्रविलसति तथा पंचमोऽमात्य इष्टः  
संगत्या गस्य पस्याप्यतिरुचिरतरा गीयते सायमेव॥ ६०॥**

इति मालवी॥

**जैत्रश्रीरिह वर्णिता गमनयस्तीव्रामृदू धर्षभा-  
वारोहे रिधवर्जिता पुनरियं पूर्णावरोहे मता॥  
गांधारस्य निषादकस्य च सदा संवादसंभूषिता  
गीतालापविचारचारुमतिभिः सायं मुदा गीयते॥ ६१॥**

इति जैत्रश्रीः॥

**उक्ता पूर्याधनाश्रीरमृदुगमनिका कोमलौ धर्षभौ च  
विभ्राणा पंचमांशा ऋषभसहचरी पूर्णरोहावरोहा॥  
योगं पूर्वीधनाश्रीत्यभिहितविलसद्रागयोर्यद्दधाति  
नाम्ना रागद्वयं संप्रकटयति बुधैर्गीयतेऽसौ दिनांते॥ ६२॥**

इति पूर्व्याधनाश्रीः॥

**श्रीरागः कथितोऽत्र तीव्रनिगमोऽस्मिन्कोमलौ धर्षभौ  
वादी पंचम ईरितो मधुरसंवादी मतश्चर्षभः॥  
आरोहे तु धगौ न संस्पृशति संपूर्णोऽवरोहे सदा  
गीतोऽवश्यमसौ दिनांत्यसमये संभुक्तिमुक्तिप्रदः॥ ६३॥**

इति श्रीरागः॥

**गौरीरागः प्रकटतरमाभाति तुल्यः श्रियैव  
भेदः किंचिद्भवति च परं वादिसंवादितोऽस्य॥**  
**वादी चात्रर्षभ इति जगुः पंचमोऽमात्यवर्यः  
सायं गीतः सुखयति मनो मंद्रनी रक्तिदोऽस्मिन्॥ ६४॥**

इति गौरी॥

**मेले पूर्व्या दीपकः षड्जवादी  
प्रारोहे संवर्ज्यतेऽत्रर्षभो हि॥  
वर्ज्यः प्रोक्तश्चावरोहे निषादः  
सायंकाले गीयते गानधुर्यैः॥ ६५॥**

इति दीपकः॥

**कल्याणो यमनो विभाति सकलैस्तीव्रैःस्वरैर्मंडितो  
गांधारः कथितोऽत्र वाद्यथ च संवादी निषादस्वरः॥  
शेषाः स्युस्त्वनुवादिनः क्वचिदिह स्यात्कोमलो मध्यमो  
गेयो रात्रिमुखे मनीषिभिरसौ संपूर्णरागो मतः॥ ६६॥**

इति यमनकल्याणः॥

**कल्याणः शुद्धपूर्वः किल सरिगपधैस्तीव्रकैरौडुवोऽय-  
मारोहेऽथावरोहे निधपमगरिसैस्तीव्रकैरेव पूर्णः॥  
वादी गांधार एवात्र भवति सह संवादिना धैवतेन  
गेयोऽसौ पूर्वयामे निशि सकलबुधैर्मंद्रमध्यस्वरेषु॥ ६७॥**

इति शुद्धकल्याणः॥

**भूपाली नाम रागस्त्विह सरिगपधैः पंचतीव्रस्वरैः स्या-  
दारोहे चावरोहेऽपि च स खलु पुनर्नैव भेदं प्रपेदे॥  
गांधारो धैवतोऽत्र प्रविलसत उभौ वादिसंवादिनौ तौ  
प्रख्यातश्चौडुवोऽयं निशि गुणिनिकरैर्गीयते पूर्वयामे॥ ६८॥**

इति भूपाली॥

**हंमीरः परिपूर्णराग इह गांधारग्रहो धांशकः  
केचित्पांशमिमं जगुः कतिपरे षड्जग्रहांशं विदुः॥  
आरोहे रिनिदुर्बलो निगदितो वक्रोऽवरोहे गतो  
राज्याद्यप्रहरे द्विमध्यमलसत्तीव्रस्वरैर्गीयते॥ ६९॥**

इति हंमीरः॥

**श्यामो रागो भवति विलसन्मद्वयश्चान्यतीव्रः  
प्रारोहे धैवतविरहितः षड्जवादी तथाऽस्मिन्॥  
संवादी च प्रकृतिरुचिरो मध्यमः संप्रदिष्टः  
पूर्वे यामे सरसमतिभिर्गीयतेऽसौ निशायाम्॥ ७०॥**

इति श्यामः॥

**कामोदो भाति युक्तः किलरिगधनिभिस्तीव्रकैर्मद्वयेन  
वादी चात्र प्रसिद्धः प्रविलसति सदा पंचमो रिस्त्वमात्यः॥  
स्तोकोऽमुष्मिन्निषादः प्रकटयति रुचिं वक्रगश्चावरोहे  
सानंदं पूर्वयामे निशि विबुधजनैर्गीयते मंजुकंठैः॥ ७१॥**

इति कामोदः॥

**हेमः कल्याणभेदोऽस्त्यनतिपरिचितो मान्यतीव्रस्वरोऽसौ  
संपूर्णः षड्जवादी ह्यनिरपि गदितो मंत्रिणा पंचमेन॥  
आरोहे वर्ज्यते धः सरसरुचिकरो मंद्रमध्यस्वरेषु  
सर्वेषां रक्तिदोऽयं प्रथमनिशि सदा गीयते गीत्यभिज्ञैः॥ ७२**

इति हेमकल्याणः॥

**तीव्रस्वरैरिह विभाति स चंद्रकांतः  
प्रारोहणे मरहितः सकलोऽवरोहे॥  
गांधारवाद्ययममात्यनिषादयुक्तः  
कल्याणभेद इति गीतिविदो वदंति॥ ७३॥**

इति चंद्रकांतः॥

**प्रख्यातो नटराग एष मृदुमस्तीव्रस्वरैर्मेतरै-  
रारोहे परिपूर्णताऽस्य धगयोस्त्यागोऽवरोहे मतः॥  
वादी दीव्यति मध्यमो लसति संवादी तु षड्जस्वरो  
धीमद्भिः प्रहरात्परं सुमधुरं रात्रावसौ गीयते॥ ७४॥**

इति नटरागः॥

**छायानाटः प्रकृतिरुचिरः पंचमांशो ज्यमात्यो  
मद्वंद्वी चामृदुरिगधनिः पंचमाद्रौप्रपाती॥**  
**आरोहे संस्पृशति च न निं योऽवरोहे गवक्रः  
पूर्वे यामे निशि सुमतिभिर्गीयते चारुगीतैः॥ ७५॥**

इति छायानाटः॥

**केदारस्त्वभिवर्णितो रिगनिधैस्तीव्रैःसदाऽलंकृतो  
वादी कोमलमध्यमो भवति संवादी च षड्जस्वरः॥  
तीव्रोऽपि क्वचिदत्र मध्यम इहारोहे रिगौ वर्जितौ  
यामे च प्रथमे निशासु मधुरं वीणारवैर्गीयते॥ ७६॥**

इति केदारः॥

**केदारस्य प्रभेदो विलसति मलुहा मेतरैः सर्वतीव्रैः  
संयुक्तो मध्यमांशः सहजरुचिरसंवादिषड्जाभिरामः॥  
आरोहे प्रायशोसावृषभधरहितः श्यामकामोदमिश्रो  
गीतः पूर्वे हि यामे निशि कुशलजनैर्मंद्र मोद्ग्राहपूर्वम्॥ ७७॥**

इति मलुहा॥

**केदारेऽस्मिंस्तीव्रमस्य प्रयोगो  
भूयान् स्तोकं कोमलो निर्यदि स्यात्॥  
हंमीरांगं दृश्यते यत्र किंचि-  
त्तं केदारं चांदनीपूर्वमाहुः॥ ७८॥**

इति चांदनीकेदारः॥

**पूरिया तु षाडवा रिकोमलान्यतीव्रका  
मंद्रमध्यचारिणी सुरक्किदा पवर्जिता॥  
मंदगामिनी मता गवादिनी निसंवदा  
स्निग्धमंजुलस्वरैर्निशासु गीयते बुधैः॥ ७९॥**

इति पूरिया॥

**विहंग इह गीयते ममृदुरन्यतीव्र स्वरो  
रिधौ त्यजति रोहणे स्पृशति चावरोहे पुनः॥  
तथा निगदितौ गनी रुचिरवादिसंवादिनौ  
निशीथसमये सदा श्रुतिमनोहरं गीयते॥ ८०॥**

इति विहंगः॥

**प्रसिद्ध इह शंकरो भवति षाडवो वर्ज्यमः  
सपावभिमतौ सदा मधुरवादिसंवादिनौ॥  
परैस्तु रिमवर्जितः कथित औडुवोऽपि क्वचि-  
न्निशीथसमयेऽभिगीत इह चारुतीव्रस्वरैः॥ ८१॥**

इति शंकरः॥

**खंमाजो यत्र तीव्रा ऋषभगधनयो मो मृदुर्निर्मृदुः स्या-  
दारोहे रिर्निषिद्धो भवति च परिपूर्णोऽवरोहे पवक्रः॥  
वादी गांधार एव प्रविलसति तथा संवदानो निषादो  
रात्रौ यामे द्वितीये प्रमदयति मनः श्रोतृणामेष रागः॥ ८२॥**

इति खंमाजः॥

**खंबावती मृदुमनी रिगधैश्च तीव्रै-  
र्युक्तार्षभेण नियतं रहितावरोहे॥  
गांशा निषादसहचारिसमाश्रिता च  
गायंति तां किल निशि प्रहरे द्वितीये॥ ८३॥**

इति खंबावती॥

**रागेश्वर्यपि पंचमेन रहिता खंमाजसंस्थानजा  
प्रारोहे ऋषभं न संस्पृशति धो वक्रोऽवरोहे मतः॥  
षड्जोवाद्यथ मध्यमेन सततं संवादिना रोचते  
यामिन्यां प्रहरात्परं सुमतिभिर्मंजुस्वरं गीयते॥ ८४॥**

इति रागेश्वरी॥

**खंमाजसंस्थानभवास्ति दुर्गा  
नित्यं परिभ्यां परिवर्जितेयम्॥  
गांशा धसंवादिविराजमाना  
द्वितीययामे निशि गीयमाना॥ ८५॥**

इति दुर्गा॥

**तिलंग इह वर्णितो मृदुमनिस्तथा तीव्रगः  
सदैव रिधवर्जितो भवति गांशकश्चौडुवः॥**  
**निषाद इह संवदत्यथ च नीपयोः संगति-**  
**र्निशि प्रहरतः परं समभिगीयते गायनैः॥ ८६॥**

इति तिलंगः॥

**झिंझूटीत्येष रागः सकलजनमतः कोमलाभ्यां मनिभ्या-**  
**मन्ये तीव्राः प्रयुक्ताः क्वचिदपि मृदुगस्तीव्रनिश्चापि गेयः॥**  
**वादी गांधार उक्तः श्रुतिरुचिरतरो धैवतः संप्रवादी**  
**प्रारोहेऽल्पौ निगौ स्तो निशि मधुरगलैर्मंद्रमध्याभिगीतः॥ ८७॥**

इति झिंझूटी॥

**पाहाडिका भवति मेतरसर्वतीव्रा**  
**मन्यल्पका सततसंश्रितमंद्रमध्या।**  
**वादी तु षड्जइह पंचममंत्रियुक्तः**  
**संगीयते सुचतुरैः खलु सर्वदाऽसौ॥ ८८॥**

इति पाहाडिका॥

**यदा तु रिगधाः स्वरा निगदिताश्च तीव्रास्तथा**  
**मृदुर्भवति मध्यमो विलसतो निषादावुभौ॥**  
**मतावृषभधैवतौ सरसवादिसंवादिनौ**  
**धगौ न यदि रोहणे निशि तदा मता सोरटी॥ ८९॥**

इति सोरटी॥

**रागो देसः पंचमांशोर्यमात्यः**  
**संपूर्णोऽयं सोरटी तुल्य एव।**  
**किंचिद्भेदाच्चावरोहे रिवक्रो**  
**रात्रौ यामादुत्तरं गीयतेऽसौ॥ ९०॥**

इति देसरागः॥

**प्रोक्तेयं जयजयवंतिका तु पूर्णा**  
**गौ नी द्वावपि मृदुमो रिधौ च तीव्रौ॥**  
**वादी रिर्विलसति पंचमोहि मंत्री**  
**सोरट्यंगत इह गीयते निशायाम्॥ ९१॥**

इति जयजयवंती॥

**कामोदस्तिलकादिरत्र मृदुमस्तीव्रेतरः सांशकः  
संवादी किल पंचमो मत इहारोहे च धो वर्जितः॥  
सोरट्यंगयुतोऽवरोहमृदुनिर्वक्रर्षभालंकृतः  
सानंदं निशि गीयते सुमतिभिर्यामात् परं सुस्वरम्॥ ९२॥**

इति तिलककामोदः॥

**रागो मल्लारसंज्ञः सरिमपधइतिप्रोक्तपंचस्वराढ्य-  
स्तीव्रावस्मिन् रिधौ स्तो भवति सहचरः पंचमः सोऽत्र वादी॥  
यद्रागाकालगानोद्भवदुरितमयं हंति तस्मादवश्यं  
गेयो वर्षासु नित्यं भुवि सकलजनैरौडुवः कल्मषघ्नः॥ ९३॥**

इति मल्लारः॥

**मल्लारमेले यदि कोमलो निः  
क्वचित्तु तीव्रोऽपि च संप्रयुक्तः॥  
षड्जांशमेवेह वदंति सर्वे  
तं मेघमल्लारमिति स्वरज्ञाः॥ ९४॥**

इति मेघमल्लारः॥

**मल्लारो यः सूरपूर्वोऽभिगीतो  
द्वावत्र प्रच्छादनीयौ धगौ स्तः॥  
षड्जो वादी मध्यमः संप्रवादी  
रागाभिज्ञैर्गीयते प्रावृषीह॥ ९५॥**

इति सुरमल्लारः॥

**मीयामल्लार इति विदितो यस्तु कर्णाटमिश्रः  
षड्जो वादी रुचिर इह संवादिना पंचमेन॥  
गांधारस्य स्फुटविलसदांदोलनं निद्वयं च  
प्रच्छन्नो धो विलसति सदा मध्यमाद्रौ प्रपातः॥ ९६॥**

इति मीयामल्लारः॥

**संपूर्णोऽयं गौंडमल्लारागो  
न्यल्पारोहस्तीव्रमान्यस्वरो यः॥**  
**मांशः संवादी तु षड्जो मतोऽस्मिन्  
गायंति ज्ञाः प्रावृषि प्रायशोऽमुम्॥ ९७॥**

इति गौंडमल्लारः॥

**काफीरागोस्त्यमृदुलरिधः कोमलाभ्यां गमाभ्यां  
द्वाभ्यां निभ्यां परममधुरः पंचमो वादिरूपः॥  
संवादी स्यात्स इह कतिचिद्वादिनं गं वदंति  
सांद्रस्निग्धं सरसमतिभिर्गीयतेऽसौ निशायाम्॥ ९८॥**



इति काफी॥



**काफीमेले सिंधुरोऽस्ति प्रसिद्धः  
प्रारोहे गांधारवर्ज्योऽवरोहे॥  
पूर्णः पडूजो वाद्यमात्यः प एव  
प्रेक्षावद्भिगींयते सर्वकालम्॥ ९९॥**



इति सिंधुरः॥



**धानी प्रोक्ता मृदुगमनिका वर्जिता धर्षभाभ्या-  
मारोहेऽस्याः सगमपनयः स्युस्त एवावरोहे॥  
वादी गांधार इह निसखः प्रोच्यते ह्यौडुवेयं  
चंचच्चारुस्वरसुरुचिरं गीयते सर्वकालम्॥ १००॥**

इति धानी॥



**नीलांबर्यपि कोमलैर्गमनिभिर्युक्ता क्वचित्तीव्रगा  
सोद्गाहोत्तमवादिपंचमयुता स्यात्पङ्जसंवादिका॥  
आरोहे धविवर्जिता निगदिता पूर्णाऽवरोहे पुन-  
श्चारूगानधुरंधरैः सुमतिभिः सा गीयते सर्वदा॥ १०१॥**



इति नीलांबरी॥

**गारारागो भवति मृदुमस्तीवरिस्तीव्रधश्च  
द्वौ गांधारौविलसत इह द्वौ निषादौ तथैव॥  
तीव्रावारोहण इतरके कोमलौतौगनी स्तः  
पड्जो वादी परमरुचिरो गीयते सर्वकालम्॥ १०२॥**

इति गारारागः॥



**प्रोक्तः कर्णाटरागो मृदुगमधनिको मंद्रमध्यस्वरस्थो**  
**वादी तीव्रर्षभोऽत्र श्रवणमधुरसंवादिना पंचमेन \।\।**  
**आरोहे दुर्बलो गः प्रविलसति सदांदोलनं गे प्रयुक्तं**  
**धो वर्ज्यश्चावरोहे सुरुचिरगमकैर्गीयते प्राङ्गिशीथात्॥ १०३**



इति कर्णाटकः॥



**कर्णाटसंस्थानभवो हि नायकी**  
**संवादिषड्रजः खलु मध्यमांशः॥**  
**प्रोक्तः सदा धैवतवर्जितो वै**  
**द्वितीययामे निशि गीयतेऽसौ॥ १०४॥**



इति नायकी॥



**हुसेनी च कर्णाटकस्यैव भेदो**  
**भवेत्तारषड्रजांशको मोद्ग्रहश्च॥**  
**युतः पंचमेनैव संवादिनाऽयं**  
**प्रयुक्तो निशायां द्वितीये हि यामे॥ १०५॥**



इति हुसेनी॥

**कौशी च कर्णाटकभेद एव**  
**संपूर्णरागः खलु मध्यमांशः॥**  
**मिश्रस्तु किंचित्स हि मालकौशिना**  
**निशीथकाले मधुरं प्रगीयते॥ १०६॥**

इति कौशी॥

**रागोऽड्डाणः प्रसिद्धो मृदुनिगमयुतस्तीव्रधस्तीव्ररिश्च**  
**तारः षड्जोऽत्र वादी सहचरति सदा पंचमो मध्यसंस्थः॥**  
**आरोहे दुर्बलौ तौ भवत इह धगौ धं मृदुं केचिदाहुः**  
**कर्णाटस्यैव भेदः सरससुमधुरं गीयतेऽसौ निशीथे॥ १०७॥**

इत्यड्डाणः॥

**सहानारागोऽयं मृदुगमनिकस्तीव्रधरिको**  
**न धः स्यादारोहे विलसति विलोमे तु स मनाक्॥**  
**समाम्नातः पांशो भवति सहकारी तु स इह  
स्फुरत्तानैर्गीतो जनयति निशीथे मुदमसौ॥ १०८॥**

इति सहाना॥

**तीव्रौ रिधौ गमनयो मृदवो हि यस्यां  
संवादिषड्जसहिता खलु मध्यमांशा॥  
आरोहणे परहिता सकलाऽवरोहे  
वागीश्वरी सुमतिभिः कथितार्धरात्रे॥ १०९॥**

इति वागीश्वरी॥

**बहाररागो निगमैस्तु कोमलै-  
रस्मिन्समौ संवदतः परस्परम्॥  
आरोहणे रिर्न न धोऽवरोहणे  
ऋतौ वसंते मधुरं स गीयते॥ ११०॥**

इति बहाररागः॥

**रागाग्र्यो मालकौशिर्मृदुलगमधनिः प्रौढपंचस्वराढ्यो  
गंभीरोच्चस्वभावस्त्यजति स ऋषभं पंचमं चापि नित्यम्॥  
वाद्यस्मिन्मध्यमः संप्रविलसति भृशं षड्जसंवादियुक्तः  
प्रख्यातस्त्वौडुवोऽयं प्रकटयति रुचिं यो निशीथात्परस्तात्॥ १११॥**

इति मालकौशिः॥

**हिंदोलोऽसावौडुवः सर्वतीव्रो  
नित्यं हीनः पंचमेनर्षभेण॥  
वादी गांधारस्वरो धैवतः सं-  
वादी गेयः सर्वकालं वसंते॥ ११२॥**

इति हिंदोलः॥

**वसंतर्तौ गेयो मृदुलऋषभस्तीव्रसकलः  
पहीनो मद्वंद्वः समगपुनरावृत्तिरुचिरः॥  
सवादी मामात्योऽप्यहनि निशि चाव्याहतगतिः  
स्थितस्तारे षड्जेस जगति वसंतो विजयते॥ ११३॥**

इति वसंतः॥

**मेलाद्वासंतिकाद्वै प्रभवति रुचिरो भट्टिहारोऽपि रागः  
संपूर्णो मध्यमांशः परममधुरसंवादिषड्जस्वरो हि॥  
मिश्रा यस्मिन् त्रयोऽमी परजललितकालिंगका इत्थमूचू  
रात्रौ यामे तृतीये सुकुशलमतिभिर्गीयते मंजुतानैः॥११४॥**



इति भट्टिहारः॥



**भंखाररागस्तु वसंतमेले  
संपूर्णरूपः खलु पंचमांशः॥  
द्विमध्यमोऽसौ मृदुलर्षभश्च  
रात्रौ तृतीये प्रहरेऽभिगीयते॥११५॥**

इति भंखारः॥

**रागः पंचम एष सर्वविदितो युक्तो वसंतस्वरैः  
वादी मध्यम एव यत्र विलसत्संवादिषड्जोमतः॥  
आरोहे ऋषभं न संस्पृशति यो घर्ज्यर्षभोऽपि क्वचि-  
द्रात्रावंतिमयामके सुमतिभिर्मंजुस्वरं गीयते॥११६॥**



इति पंचमरागः॥



**रागोऽयं परजाभिधो निगदितः पूर्णो बहूनां मते  
तीव्रौ यत्र गनी मृदू किल रिधौ तीव्रो मृदुर्मध्यमः॥  
तारः षड्ज इहांश इत्यभिहितः स्यात्पंचमोऽमात्यको  
रात्रावंतिमयाम एव सुखदो विद्वद्वरैगींयते॥११७॥**

इति परजः॥



**यत्र स्यादृषभो मृदुर्निधमगास्तीव्राःस्वराः पंचमो  
वर्ज्यः स्यादथ मध्यमो निगदितः क्वापि क्वचित्कोमलः॥  
वादी धैवत उच्यते सहचरो गांधारकः कथ्यते  
रात्र्यामंतिमयामके सुमधुरं सा गीयते सोहनी॥११८॥**



इति सोहनी॥

**रागः प्रोक्तः कलिंगो मृदुरिमधयुतस्तीव्रगांधारनिः स्या-  
द्वादी गांधारकोऽस्मिन्सरलगतिरसौ धैवतो मंत्रिवर्यः॥**  
**पूर्णारोहावरोहः प्रकृतिसुरुचिरः सर्वलोकप्रसिद्ध-  
स्तुर्ये यामे निशायां सकलबुधवरैगींयते मंजुतानैः॥११९॥**

इति कलिंगः॥

**असौ ललितपंचमो भवति भैरवस्य स्वरै-  
र्द्विमध्यमविभूषितः परहितः सदारोहणे॥  
मतोंऽश इह मध्यमः सरसषड्जसंवादिना  
निशाचरमयाम एव ललितांगतो गीयते॥ १२०॥**

इति ललितपंचमः॥



**भैरवस्य मेल एव मेघरंजनी मता  
पंचमेन धैवतेन वर्जिता सदौडुवा॥  
षड्जमंत्रिणी समीरिता च वादिमध्यमा  
गीयते विलंबितं बुधैर्निशांत्ययामके॥ १२१॥**



इति मेघरंजनी॥



**गीतांतेऽसौ भवति ललितः कोमलेनर्षभेण  
युक्तस्तीव्रैस्तुगमधनिभिः कोमलेनापि मेन॥  
मांशः षड्जोऽत्र तु सहचरः पंचमो वर्ज्यतेऽस्मिं-  
स्तुर्ये यामे निशि सुमतिभिगींयते मंगलार्हः॥ १२२॥**



इति ललितः॥



**काशीनाथतुलस्यपाविरचितः कल्पद्रुमांकूरको  
विंशत्युत्तरमुख्यरागशतसच्छ्लोकैःसमालंकृतः॥  
रामाग्निद्विपभूविरोधकृति यश्चैत्र्यां समापूरितः  
सोयं पुष्पफलैः समृद्धिमुपयात्वस्मिन्जगन्मंडले॥ १२३॥**



**एवं रागाह्यनंता रघुवरनृपतेः सद्गुणा अप्यनंता  
गातुं ज्ञातुं च सर्वान्दशशतवदनः स्यादनंतो न शक्तः॥  
गेयं सर्वैस्तथापि स्वमतिपरिमितं सद्यशो राघवस्य  
योगाद्यागाद्विरागात्प्रियमधिकतया रामचंद्रस्य गानम्॥ १२४॥**

॥ श्रीरामचंद्रार्पणमस्तु॥










\]
