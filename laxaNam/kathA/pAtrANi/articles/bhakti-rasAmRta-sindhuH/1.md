+++
title = "1"
+++
<!-- Copy and paste the converted output. -->

<!-----

Yay, no errors, warnings, or alerts!

Conversion time: 28.524 seconds.


Using this Markdown file:

1. Paste this output into your source file.
2. See the notes and action items below regarding this conversion run.
3. Check the rendered output (headings, lists, code blocks, tables) for proper
   formatting and use a linkchecker before you publish this page.

Conversion notes:

* Docs to Markdown version 1.0β34
* Fri Apr 28 2023 09:18:05 GMT-0700 (PDT)
* Source doc: bhakti_rasamrita_sindhu_-_1_-_purva-vibhaga_-_rupa_gosvamin_-_three_commentaries
----->



## śrī-śrī-bhakti-rasāmṛta-sindhuḥ


## pūrva-vibhāgaḥ

This edition is entirely based on Haridas Das’s edition. (Nabadwip : Haribol Kutir, 462 Gaurābda = 1951). I have supplemented some of the commentaries with the anvaya provided by Bhaktisiddhanta Saraswati in his edition of the Chaitanya Charitamrita. I have not done this for every available verse, though I may do so in the future. (Jan Brzezinski 2003-12-20)

Haridas Das has not given a detailed explanation of the sources he used in producing his edition, though he occasionally notes alternative readings. The only references I could find are to manuscripts of Vishwanath’s commentary found in the Boro Oriya and Ganga Mata Maths in Puri. He designates these as _ka _and_ kha_ respectively. Where I have noted them (i.e., only where considered credible), I have substituted a and b for _ka _and _kha. _(Jan Brzezinski 2004-09-25)

 --o)0(o--


## śrī-śrī-bhakti-rasāmṛta-sindhuḥ

—o)0(o—


## bhagavad-bhakti-bheda-nirūpakaḥ

pūrva-vibhāgaḥ

—o)0(o—


### prathama-laharī sāmānya-bhaktiḥ

śrī-śrī-rādhā-govinda-devau vijayete

**|| 1.1.1 ||**

**akhila-rasāmṛta-mūrtiḥ prasṛmara-ruci-ruddha-tārakā-pāliḥ |**

**kalita-śyāmā-lalito rādhā-preyān vidhur jayati ||**

**śrī-jīvaḥ (durgama-saṅgaminī):**

śrī-rādhā-dāmodarau jayataḥ |

sanātana-samo yasya jyāyān śrīmān sanātanaḥ |

śrī-vallabho’nujaḥ so’sau śrī-rūpo jīva-sad-gatiḥ ||

atha śrīmān so’yaṁ grantha-kāraḥ sakala-bhāgavata-loka-hitābhilāṣa-paravaśatayā prakāśitaiḥ sva-hṛdaya-divya-kamala-koṣa-vilāsibhiḥ śrīmad-bhāgavata-rasair eva bhakti-rasāmṛta-sindhu-nāmānaṁ grantham apūrva-racanam ācinvānas tad-varṇayitavyasyaiva ca sarvottamatāṁ niścinvānas tad-vyañjanayaiva niścinvānas tad-vyañjanayaiva maṅgalam āsañjayati | evaṁ sarva eva grantho’yaṁ maṅgala-rūpa iti ca vijñāpayati—akhileti | vidhuḥ śrī-kṛṣṇo jayati sarvotkarṣeṇa vartate | yadyapi vidhuḥ śrīvatsa-lāñchana iti sāmānya-bhagavad-āvirbhāva-paryāyas tathāpi vidhunoti khaṇḍayati sarva-duḥkham atikrāmati sarvaṁ ceti | yad vā, vidadhāti karoti sarva-sukhaṁ sarvaṁ ceti nirukteḥ saryavasāne vicāryamāṇe tatraiva viśrānteḥ | asurāṇām api mukti-pradatvena sva-vaibhavātikrānta-sarvatvena paramāpūrva-sva-prema-mahā-sukha-paryanta-sukha-vistārakatvena svayaṁ bhagavattvena svayaṁ bhagavattvena ca tasyaiva prasiddheḥ | ata evāmareṇāpi tat-prādhānyenaiva tāni nāmāni proktāni—vasudevo’sya janakaḥ ity ādy ukteḥ | etad eva sarvaṁ jayaty arthena spaṣṭīkṛtam | sarvotkarṣeṇa vṛttir nāma tat tad eveti | ata eva prākaṭya-samaya-mātra-dṛṣṭyā yā lokasyāpratītis tasyā nirāsako’yaṁ vartamāna-prayogaḥ | tathā ca pramāṇāni—vijaya-ratha-kuṭumba ity ādau yam iha nirīkṣya hatā gatāḥ sva-rūpam [bhā.pu. 1.9.39] iti | 


        svayaṁ tv asāmyātiśayas tryadhīśaḥ


        svārājya-lakṣmy-āpta-samasta-kāmaḥ |


        baliṁ haradbhiś cira-loka-pālaiḥ


        kirīṭa-koṭy-eḍita-pāda-pīṭhaḥ || [bhā.pu.3.2.21] iti |


        yasyānanaṁ makara-kuṇḍala-cāru-karṇa-


        bhrājat-kapola-subhagaṁ savilāsa-hāsam |


        nityotsavaṁ na tatṛpur dṛśibhiḥ pibantyo


        nāryo narāś ca muditāḥ kupitā nimeś ca || [bhā.pu. 9.24.65] iti |


        kā stry aṅga te kala-padāyata-mūrcchitena 


        sammohitā ‘ryapadavīṁ na calet trilokyām |


        trailokya-saubhagam idaṁ ca nirīkṣya rūpaṁ 


        yad go-dvija-druma-mṛgān pulakāny abibhrat || [bhā.pu. 10.29.40] iti |


        yan martya-līlaupayikaṁ sva-yoga-


        māyā-balaṁ darśayatā gṛhītam |


        vismāpanaṁ svasya ca saubhagarddheḥ


        paraṁ padaṁ bhūṣaṇa-bhūṣaṇāṅgam || [bhā.pu. 3.2.12] iti |


        ete cāṁśa-kalāḥ puṁsaḥ kṛṣṇas tu bhagavān svayam || [bhā.pu. 1.3.28] iti |


    jayati jana-nivāso devakī-janma-vāda [bhā.pu. 10.90.48] ity-ādīni śrī-bhāgavate | 

atha tat-tad-utkarṣa-hetuṁ svarūpa-lakṣaṇam āha—akhilā rasā vakṣyamāṇāḥ śāntādyā dvādaśa yasmin tādṛśam amṛtaṁ paramānanda eva mūrtir yasya saḥ | ānanda-mūrtim upaguhya [bhā.pu. 10.41.28] iti, tvayy eva nitya-sukha-bodha-tanāv anante [bhā.pu. 10.14.22] iti, mallānām aśaniḥ [bhā.pu. 10.43.17] ity ādi śrī-bhāgavatāt | tasmāt kṛṣṇa eva paro devas taṁ dhyāyet taṁ rasayet iti śrī-gopāla-tāpanībhyaś ca | tatrāpi rasa-viśeṣa-viśiṣṭa-parikara-vaiśiṣṭyenāvirbhāva-vaiśiṣṭyaṁ dṛśyate | ata evādi-rasa-viśeṣa-viśiṣṭa-sambandhena nitarām | yathā—


        gopyas tapaḥ kim acaran yad amuṣya rūpaṁ


        lāvaṇya-sāram asamordhvam ananya-siddham |


        dṛgbhiḥ pibanty anusavābhinavaṁ durāpam


        ekānta-dhāma yaśasaḥ śriya aiśvarasya || [bhā.pu. 10.44.14]

trailokya-lakṣmy-eka-padaṁ vapur dadhat [bhā.pu. 10.32.14], tatrātiśuśubhe tābhiḥ [bhā.pu. 10.33.6] ity ādi śrī-bhāgavate | tāsu ca gopīṣu mukhyā daśa bhaviṣyottare śrūyante—


        gopālī pālikā dhanyā viśākhā dhyāna-niṣṭhikā |


        rādhānurādhā somābhā tārakā daśamī tathā || iti |

viśākhā dhyāna-niṣṭhiketi pāṭhāntaram | tatheti daśamy api tārakā-nāmny evety arthaḥ | daśamīty apy ekaṁ nāma vā | skānda-prahlāda-saṁhitā-dvārakā-māhātmye ca—lalitovāca ity ādau mukhyāsv aṣṭāsu pūrvoktābho’nyā lalitā-śyāmalā-śaivyā-padmā-bhadrāś ca śrūyante | pūrvoktās tu rādhā-dhanyā-viśākhāś ca | tad etad abhipretya tatrāpi mukhya-mukhyābhir uttarottara-vaiśiṣṭyaṁ darśayitum avara-mukhye dve tārakā-pālī tāvan niṣkṛṣya tābhyāṁ vaiśiṣṭyam āha—prasṛmarābhiḥ prasaraṇa-śīlābhī rucibhiḥ kāntibhī ruddhe vaśīkṛte tārakā-pālī yena saḥ | pāliketi tu saṁjāyāṁ kan-vidhānāt | pālīti dīrgānto’pi kvacid dṛśyate |

atha madhyama-mukhyābhyām āha—kalite ātma-sātkṛte śyāmā śyāmalā lalitā ca yena saḥ | atha parama-mukhyayāha rādhāyāḥ preyān atiśayena prīti-kartā—igupadhajñāprīkiraḥ kaḥ iti kartari ka-pratyaya-vidheḥ | ata evāsyā evāsādhāraṇyam ālokya pūrvavad yugmatvenāpi neyaṁ nirdiṣṭā | atas tasyā eva prādhānyaṁ kārttika-māhātmye uttara-khaṇḍe tat-kuṇḍa-prasaṅge—


    yathā rādhā priyā viṣṇos tasyāḥ kuṇḍaṁ priyaṁ tathā |


    sarva-gopīṣu saivaikā viṣṇor atyanta-vallabhā || iti | 

ata eva mātsya-skāndādau śaktitva-sādhāraṇyenābhinnatayā gaṇanāyām api tasyā eva vṛndāvane prādhānyābhiprāyeṇāha—rukmiṇī dvāravatyāṁ tu rādhā vṛndāvane vane iti | tathā ca bṛhad-gautamīye tasyā eva mantra-kathane—


    **devī kṛṣṇa-mayī proktā rādhikā para-devatā |**


    **sarva-lakṣmī-mayī sarva-kāntiḥ saṁmohinī parā || iti |**

ṛk-pariśiṣṭa-śrutāv api—rādhayā mādhavo devo mādhavenaiva rādhikā, vibhrājante janeṣv ā iti | ata evāhuḥ—anayārādhito nūnam [bhā.pu. 10.30.28] ity ādi | 

atha śleṣārtha-vyākhyā—tatraika-śleṣeṇopamāṁ sūcayaṁs tayārtha-viśeṣaṁ puṣṇāti | sarva-laukikātīte’pi tasmin laukikārtha-viśeṣopamā-dvārā lokānāṁ buddhi-praveśaḥ syād iti kenāpy aṁśenopameyam | sarva-tamas-tāpaja-duḥkha-śamakatvena sarva-sukhadatvena ca tatra pūrvavan nirukti-paryavasāne vicāryamāṇe rākāpater eva vidhutvaṁ mukhyaṁ paryavasyatīti sarvataḥ prabhāvāt pūrṇatamāṁśena ca | evaṁ sūryādīnāṁ tāpa-śamatvādi nāstīti nopamāna-yogyatā, tato vidhuḥ sarvata utkarṣeṇa vartate iti labhyate | vartamāna-prayogāṁśas tu praty-ṛtu-rājam eva tat-tad-rūpatayānuvṛtteḥ | evaṁ viśeṣye sāmyaṁ darśayitvā viśeṣaṇe’pi sāmyaṁ darśayati—akhilety ādibhiḥ | akhilo’khaṇḍo rasa āsvādo yatra tādṛśam amṛtaṁ pīyūṣaṁ, tad-ātmikaiva mūrtir maṇḍalaṁ yasya | atra śabdena sāmyaṁ rasanīyatvāṁśenārthenāpi yojyam | tathā prasṛmarābhī rucibhiḥ kāntibhī ruddhāvṛtā tārakāṇāṁ pāliḥ śreṇī yeneti pūrvavan nija-kānti-vaśīkṛta-kāntimatī-gaṇa-virājamānatvāṁśenāpi jñeyam | tathā—śyāmā tu vālgulau aprasūtāṅganāyāṁ ca tathā soma-latauṣadhau | trivṛtā-śārivā-gundrā-niśā-kṛṣṇā-priyaṅguṣu iti viśva-prakāśāt | kalitam urīkṛtaṁ śyāmāyā rātrer lalitaṁ vilāso yeneti rātri-vilāsitvenāpi jñeyam | tathā rādhāyāṁ viśākhā-nāmnyāṁ tārāyāṁ preyān adhika-prītimān ṛturāja-pūrṇimāyāṁ tad-anugāmitvāt iti tad-anugati-mātra-sādhya-sva-vaibhava-vijñatvāṁśenāpi jñeyam | upamānasya caitāni viśeṣaṇāny utkarṣa-vācakāni—sūryādes tādṛśa-mūrtitvābhāvāt tārā-nāśana-kriyatvena tat-sāhitya-śobhitvābhāvāt sukha-viśeṣa-kara-rātri-vilāsābhāvāt tādṛśa-vijñatvānabhivyakteś ceti |


    siddhānta-rasa-bhāvānāṁ dhvany-alaṅkārayor api |


    anantatvāt sphuṭatvāc ca vyajyate durgamaṁ tv iha ||


    likhanaṁ sarvam evāsminn āśaṅkānāśagarbhitam |


    vṛthātva-śaṅkayā tv atra nāvadhyeyam abuddhibhiḥ ||


    grantha-kṛtāṁ svārasyāt katicit pāṭhās tu ye mayā tyaktāḥ |


    nātrāniṣṭhaṁ cintyaṁ cintyaṁ teṣām abhīṣṭaṁ hi ||1||

**mukundaḥ (artha-ratnālpa-dīpikā):**

lokaṁ gopyaṁ sumadhura-rasaṁ svādayan yo’vatīrṇo

dhanye gauḍe vraja-pati-sutaḥ kṛṣṇa-caitanya-nāmā |

ācāṇḍālāt sakala-jagati prema-bhakteḥ pradātā

kāruṇyābdhir vasatu hṛdi sa śrī-śacīnandano me ||

śrī-rādhikā-mādhavikā-vasantaṁ vrajākṣi-padma-bandhum |

rasajña-bhaktaugha-cakora-candraṁ namāmy ahaṁ nanda-tanujam īśvaram ||

durgamaṁ sugamaṁ tattvaṁ bhaved yasya prasādataḥ |

rādhā-kṛṣṇa-rase magnaṁ śrīmad-rūpaṁ namāmi tam ||

rāgānugāmi-bhajanollāsa-mānasānāṁ

śrī-rādhayā saha sadā smaratāṁ vrajendum |

śrī-rūpa-pāda-kamalāśrita-cetasāṁ me

cittaṁ satāṁ madhukarīyatu pāda-padme ||

atha śrīmad-granthakāraḥ śrī-śrī-caitanya-devasya kṛpayā prakāśita-śrī-kṛṣṇa-rasa-varṇanātmakatayātyadbhutatamaṁ bhakti-rasāmṛta-sindhu-nāmānaṁ granthaṁ sarva-bhāgavata-loka-hitābhilāṣa-paravaśatayā kurvan prathamaṁ tāvat svābhīpsita-paripūrtyai sveṣṭa-deva-saṅkīrtana-rūpaṁ maṅgalam ācarati | tenaiva ca granthārthaś ca saṅkṣepato darśayati—akhileti | vidhuḥ śrī-kṛṣṇo jayati—māyā-śaktyānanta-koṭi-brahmāṇḍāni, cic-chaktyākhya-svarūpa-śaktyā vaikuṇṭhādi-mahā-līlāḥ svarūpeṇa prābhava-vaibhava-mahāvasthākhya-svāṁśa-vilāsān, sva-śaktyāveśena pṛthvādi-śaktyāveśāvatārān vidadhāti karoti prakāśayatīti vidhur iti vidhu-śabdasyāsaṅkoca-vṛttyā tatraiva paryavasānam | tasyaivāvatārāvatārāvatārinām aṁśitvāc ca | jayati iti padena—sva-sva-lokeṣu tat-tat-parikara-sambandhato guṇān darśayadbhyas tat-tad-avatāri-nāyakebhya utkarṣeṇa dvārakādau mathurādau gokule pūrṇān pūrṇatarān pūrṇatamān guṇān krameṇa prakāśayan sadā virājata ity uktam | namaskāraś cākṣiptas taṁ prati nato’smīti | tatra svayaṁ bhagavat-tattva-sarvāvatārādi-kāraṇatvayoḥ—


    īśvaraḥ paramaḥ kṛṣṇaḥ saccidānanda-vigrahaḥ |


    anādir ādir govindaḥ sarva-kāraṇa-kāraṇam || [bra.saṁ. 5.1]

ity ādi brahma-saṁhitādi-vacanāni pramāṇam | sva-sva-parikarair gokulādiṣu sadā virājamānatve—


    aho alaṁ ślāghyatamaṁ yadoḥ kulam


    aho alaṁ puṇyatamaṁ madhor vanam |


    yad eṣa puṁsām ṛṣabhaḥ śriyaḥ patiḥ


    sva-janmanā caṅkramaṇena cāñcati || [bhā.pu. 1.10.26] ity-ādīni vacanāni |

nanu, gokula-mathurādiṣu bahu-vidha-bhaktair ekaḥ kahtaṁ sadā vartate | bālya-paugaṇḍa-bhāk-kiśora-svarūpeṣu katamo’yaṁ prakāśas tatrāha—akhileti | akhilānāṁ pañca-vidhānāṁ bhaktānāṁ ye rasāḥ, śāntaḥ prītiḥ preyān vatsalo madhuraś ceti pañca mukhyāḥ | hāso’dbhuto vīraḥ karuṇo raduro bhayānako bībhatsa iti sapta gauṇāḥ—evaṁ dvādaśa-bhedās ta eva hlādinī-śakti-vṛtti-rūpatvād amṛtaḥ paramānandas tad-rūpā mūrtir yasya | sarva-rasānāṁ viṣayatvād āśrayatvāc ca tan-mūrtitvaṁ tasya nānā-prakāśavattvena dharmī kiśora eva sarva-bhakta-sukha-hetur ity arthaḥ | dharmitve’py asyāsamordhva-prema-rūpa-guṇāyāḥ sukhārthaṁ ceṣṭādīni bodhayituṁ—prasṛmarety ādi-pada-trayam | prasṛmarābhī rucibhī ruddhe vaśīkṛte tārakā-pālī yena saḥ | tārakā-pālyoḥ kathanaṁ śrī-rādhāyā anya-vipakṣa-taṭastha-vraja-devīnām upalakṣaṇam | rādhayā saha svacchanda-vihārāya rasopakaraṇa-bhūtā vaśīkṛtā ity arthaḥ | kalite pūrvoktābhyāṁ parama-premāspadatayā gṛhīte śyāmā-lalite yena saḥ | śyāmāyāḥ kathanaṁ śrī-rādhāya anya-suhṛt-pakṣāṇām upalakṣaṇam | lalitāyās tu tad-anya-sakhīnām | tatrāpi suhṛt-pakṣāṇām sakhīnāṁ kṛṣṇe premādhikyāl lalitāyā uttarotroktiḥ | preyān rādhāyām atiśayena prīti-kartā | ata evāsyā asādhāraṇyam ālokya pūrvavad yugmatvena neyaṁ nirdiṣṭā | asyāḥ sambandhe kṛṣṇasya saundaryādi-guṇānāṁ paramotkarṣaś ca bodhitaḥ | pūrṇa-premṇaiva pūrṇa-prakāśaucityāt | śrī-rādhāyāḥ sarva-vraja-devībhyaḥ prema-rūpa-guṇair ādhikyaṁ yathojjvala-nīlamaṇau—mahā-bhāva-svarūpeyaṁ guṇair atigarīyasī [u.nī. 4.2] iti | pādme ca—


    yathā rādhā priyā viṣṇos tasyāḥ kuṇḍaṁ priyaṁ tathā |


    sarva-gopīṣu saivaikā viṣṇor atyanta-vallabhā || iti | 

ata eva mātsye—rukmiṇī dvāravatyāṁ tu rādhā vṛndāvane vane iti | tathā ca bṛhad-gautamīye tasyā eva mantra-kathane—


    **devī kṛṣṇa-mayī proktā rādhikā para-devatā |**


    **sarva-lakṣmī-mayī sarva-kāntiḥ saṁmohinī parā || iti |**

tat-sambandhe kṛṣṇa-guṇotkarṣo, yathā ṛk-pariśiṣṭa-śrutau—rādhayā mādhavo devo mādhavenaiva rādhikā, vibhrājante janeṣv ā iti | atra candra-varṇana-rūpo dvitīyo’rtho’prākaraṇikatvād vyajyaḥ | tat-pakṣe vyākhyā—vidhunoti khaṇḍayati tāpaja-duḥkham iti nirukter asaṅkocena pūrṇa-candro labhyate | jayati tāpātmakatvāt sūryāder utkarṣeṇa vartate | pratipūrṇimāyāṁ tat-tad-rūpatayā prakāśād vartamāna-prayogaḥ | akhila-raso madhurādyā yasmiṁs tad-amṛtamayī mūrtir maṇḍalaṁ yasya saḥ | tamas-tāpaja-duḥkha-śānti-pūrvaka-sarva-jana-sukha-hetur ity arthaḥ | tathā prasṛmarābhī rucibhir jyotsnābhī ruddhā āvṛtā tārakāṇāṁ pālir yena | tathā kalitam prakaṭitaṁ śyāmāyā rātrer lalitaṁ vilāso yena | tathā rādhā-preyān rādhāyāḥ viśākhā-nāmnyāṁ tārāyāṁ preyān adhika-prītimān iti | ṛturāja-pūrṇimāyāṁ tad-anugāmitvāc candrasya paramotkarṣaś ca darśitaḥ | atropamālaṅkāraḥ śabda-śakti-mūlānuraṇana-rūpa-dhvaniḥ |

yat-prasādaṁ vinātratyā arthāḥ sarve sudurgamāḥ |

svayaṁ sphorayatāṁ prītaḥ śrīmad-rūpaḥ sa tān mayi ||1||

**viśvanāthaḥ (bhakti-sāra-pradarśinī):**

śrī-kṛṣṇāya namaḥ |

namas tasmai bhagavate kṛṣṇāyākuṇṭha-medhase |

yo dhatte sarva-bhūtānām abhavāyośatīḥ kalāḥ ||

śrī-caitanya-mukhodgīrṇā hare-kṛṣṇeti varṇakāḥ |

majjayanto jagat premṇi vijayantāṁ tad-āhvayāḥ ||

atha so’yaṁ nikhila-sahṛdaya-hṛdya-samudaya-hṛdayālaṅkāraḥ sakala-kavi-maṇḍalākhaṇḍalo bhagavan-nirdeśa-parama-maṅgala-sudhā-dhārā-paramparayā nirmīyamāṇe pratyūha-tāpānudgamake’py asmin granthe sadācāra-sammānanārtham avaśya-kartavya-maṅgalācaraṇam apy anuṣañjayati—akhileti | vidhuḥ—śrī-kṛṣṇo jayati | sarvotkarṣeṇa vartate | yadyapi vidhuḥ śrī-vatsa-lāñchana ity abhidhānāt vidhu-śabdaḥ sarva-bhagavat-para eva, tathāpi rādhā-preyān ity ādy asādhāraṇa-viśeṣaṇaiḥ śrī-kṛṣṇam eva pratipādayatīti jñeyam | tad-utkarṣa-hetuṁ svarūpa-lakṣaṇam āha—akhilā rasā vakṣyamāṇāḥ śāntādyā dvādaśa yasmin tādṛśam amṛtaṁ paramānanda eva mūrtir yasya saḥ | tatrāpi rasa-viśeṣa-viśiṣṭa-parikara-vaiśiṣṭyenāvirbhāva-vaiśiṣṭyaṁ dṛśyate | ata evādi-rasa-viśeṣa-viśiṣṭa-parikara-sambandhena nitarām | yathā daśame—


    gopyas tapaḥ kim acaran yad amuṣya rūpaṁ


    lāvaṇya-sāram asamordhvam ananya-siddham |


    dṛgbhiḥ pibanty anusavābhinavaṁ durāpam


    ekānta-dhāma yaśasaḥ śriya aiśvarasya || [bhā.pu. 10.44.14] iti |


    trailokya-lakṣmyaika-padaṁ vapur dadhat [bhā.pu. 10.32.14] ity ādi |


    tatrātiśuśubhe tābhir bhagavān devakī-sutaḥ [bhā.pu. 10.33.6] ity ādi |

tāsu gopīṣu mukhyā daśa bhavaiṣyottare śrūyate—


    gopālī pālikā dhanyā viśākhānyā dhaniṣṭhikā |


    rādhānurādhā somābhā tārakā daśamī tathā || iti |

tatheti daśamy api tārakā-nāmny evety arthaḥ | daśamīty ekaṁ nāma vā | skānde prahlāda-saṁhitāyāṁ dvārakā-māhātmye ca—lalitovāca ity ādau mukhyāsv aṣṭasu pūrvoktābhyo’nyā lalitā-śyāmalā-śaivyā-padmā-bhadrāś ca śrūyante | pūrvoktās tu rādhā-dhanyā-viśākhāś ca | tad etad abhipretya tatrāpi mukhyāmukhyābhir uttarottara-vaiśiṣṭyaṁ darśayitum avara-mukhyātvaṁ tāvan niṣkṛṣya tābhyāṁ vaiśiṣṭyam āha—prasṛmarābhiḥ prasaraṇa-śīlābhī rucibhiḥ kāntibhī ruddhe vaśīkṛte tārakā-pālī-nāmnyau yūtheśvaryau yena saḥ | 

atha madhyama-mukhyābhyām āha—kalite svīkṛte śyāmā śyāmā-lalite yena saḥ | 

atha parama-mukhyāyā vaiśiṣṭyam āha—rādhāyāḥ preyān atiśayena prīti-kartā | igupadhajñāprīkiraḥ kaḥ iti kartari ka-pratyaya-vidheḥ | ata evāsyā evāsādhāraṇyam ālokya pūrvavad yugmatvenāpi neyaṁ nirdiṣṭā | atas tasyā eva prādhānyaṁ pādmottara-khaṇḍe kārttika-māhātmye tat-kuṇḍa-prasaṅge—


    yathā rādhā priyā viṣṇos tasyāḥ kuṇḍaṁ priyaṁ tathā |


    sarva-gopīṣu saivaikā viṣṇor atyanta-vallabhā || iti | 

ata eva mātsya-purāṇe śaktitva-sādhāraṇyenābhinnatayā gaṇanāyām api tasyā eva vṛndāvane prādhānyābhiprāyeṇāha—rukmiṇī dvāravatyāṁ tu rādhā vṛndāvane vane iti | tathā ca bṛhad-gautamīye tasyā eva mantra-kathane—


    devī kṛṣṇa-mayī proktā rādhikā para-devatā |


    sarva-lakṣmī-mayī sarva-kāntiḥ saṁmohinī parā || iti |

ṛk-pariśiṣṭa-śrutāv api—rādhayā mādhavo devo mādhavenaiva rādhikā, vibhrājante janeṣv ā iti | ataeva daśame gopya āhuḥ—anayārādhito nūnaṁ bhagavān harir īśvaraḥ [bhā.pu. 10.30.28] iti | sarvalaukikālaukikātīto’pi tasmin laukikārtha-viśeṣopamā-dvārā lokānāṁ buddhi-praveśaḥ syād iti kenāpy aṁśenopamānam āha | 

pakṣe, vidhuś candro jayati sarvotkarṣeṇa vartate | evaṁ viśeṣye sāmyaṁ darśayitvā viśeṣaṇe’pi sāmyaṁ darśayati | akhilo’khaṇḍo rasa āsvādo yatra tādṛśam amṛtaṁ pīyūṣaṁ, tad-ātmikaiva mūrtir yasya | tārakā-pālīḥ tārakā-śreṇī | atra śabda-sāmyaṁ rasanīyatvāṁśenā-rthenāpi yojyam | tathā prasṛmarābhī rucibhiḥ kāntibhī ruddhāvṛtā tārakāṇāṁ pālir yena sa iti pūrvavan nija-kāntimat-tārā-gaṇa-virājamānatvāṁśenārthenāpi jñeyam | viśva-prakāśe śyāmā-śabdo rātri-paryāyaḥ | kalitam urīkṛtaṁ śyāmāyā rātrer lalitaṁ vilāso yena saḥ | iti rātri-vilāsitvenāpi sāmyaṁ jñeyam | tathā rādhāyāṁ viśākhā-nāmnyāṁ tārāyāṁ preyān atiprītimān ||1||

**siddhānta-sarasvatī : **akhila-rasāmṛta-mūrtiḥ akhilāḥ śāntādyāḥ pañca mukhya-rasāḥ hāsyādyāḥ sapta guṇa-rasāś ca yasmin tad eva amṛtaṁ paramānanda eva mūrtiḥ yasya saḥ | prasṛmara-ruci-ruddha-tārakā-pāliḥ prasṛmarābhiḥ prasaraṇa-śīlābhiḥ rucibhiḥ kāntibhiḥ ruddhe vaśīkṛte tārakā-pālī yena saḥ | kalita-śyāma-lalitaḥ kalite ātma-sātkṛte śyāmā ca lalitā ca yena saḥ | rādhā-preyān rādhāyāḥ preyān priyatamaḥ vidhuḥ kṛṣṇa-candro jayati (anubhāṣya 2.8.141) ||1|| 

—o)0(o—

**|| 1.1.2 ||**

**hṛdi yasya preraṇayā pravartito’haṁ varāka-rūpo’pi |**

**tasya hareḥ pada-kamalaṁ vande caitanya-devasya ||**

**śrī-jīvaḥ**: atha nija-bhakti-pravartanena kali-yuga-pāvanāvatāraṁ viśeṣataḥ svāśraya-caraṇa-kamalaṁ śrī-śrī-caitanya-devaṁ bhagavantaṁ namaskaroti—hṛdīti | hṛdi yasya preraṇayā pravartito’smin sandarbha iti śeṣaḥ | varāketi svayaṁ dainyoktaṁ, sarasvatī tu tad-asahamānā varaṁ śreṣṭham ā samyak kāyati śabdāyata iti | tad-dvāreṇaiva taṁ stāvayati mat-kavitāyām api tat-preraṇayaivātra pravṛttiḥ syān nāyathety aper arthaḥ ||2||

**mukundaḥ**: atidurbodha-bhakti-rasa-nirūpaṇe ayogya-mānī śrī-kṛṣṇa-caitanyasya kṛpayā tat sambhāvayan taṁ ca nanda-nandatavena bodhayan bhūyo’pi maṅgalam ācarati—hṛdīti | tasya hareḥ śrī-kṛṣṇasya pada-kamalaṁ vande | tasya kasya ? yasya hṛdi preraṇayātra rasa-varṇane pravṛttiḥ | atrety arthād adhyāhāryam | kīdṛg apy ahaṁ varāka-rūpo’pi varāka-svabhāve’pi—rūpaṁ svabhāva-saundarye iti viśvaḥ | sādṛśyārthe rūpa-pratyayaḥ—varāka-sadṛśo’pi | pakṣe, varākaś cāsau rūpo rūpākhyaḥ sa iti sva-nāmnaḥ sva-granthe prakaṭanam | varākasyāpi mama brahma-śivādi-durgame’py arthe niyojakatveneśvarasyaivaitat-kartṛtvam | na tu mameti kaver vinayena bhagavad-aiśvaryasya sūcikoktiḥ | 

nanu jayatīty anena kṛṣṇas tvayā vandito’sti, punaḥ kimarthaṁ vandanam iti cet tatrāha—caitanya devasya | yo’sau rādhā-preyān śrī-kṛṣṇa iha khalu trividha-tāpais tāpitān janān bhajana-gandham apy ajānato mahā-kṛpālu-maulitvāt tāpa-śamana-pūrvakaṁ dāsya-sakhyādi-bhaktau svayam ācaraṇādinā pravartanecchus tatra pravṛttebhyas tat-tad-bhakti-rasa-mahāmṛta-laharī-vitaraṇāya rādhādi-nija-madhura-rasa-parivārāṇāṁ mahā-bhāvāḍhyānāṁ prema-snehādinā vivaśas teṣāṁ mahā-bhāvādi-mādhuryaṁ kīdṛśam iti tad-āśrayatvena tad āsvādayituṁ ca tat-tat-svabhāvika-bhāvāmṛtocchalita-svānta-sindhubhir nitya-nija-parivāraiḥ saha svayaṁ śrī-kṛṣṇa-caitanya-rūpeṇa prakaṭībabhūva | tasyeti bhagavat-pratipādaka-purāṇādi-sāroddhārātmako’yaṁ sandarbha iti cāgatam |

nanu, śrī-kṛṣṇa-caitanyasya śrī-kṛṣṇatve kiṁ pramāṇam iti cet, śrī-bhagavad-gītā-vacanaṁ tāvad avadhāryatām—dharma-saṁsthāpanārthāya sambhavāmi yuge yuge [gītā 4.8] iti | dharmaś ca tat-pravartita-nāma-saṅkīrtana-rūpa eva mukhyaḥ kalau | yad uktaṁ viṣṇu-purāṇe—


    dhyāyan kṛte yajan yajñais tretāyāṁ dvāpare’rcayan |


    yad āpnoti tad āpnoti kalau saṅkīrtya keśavam || [vi.pu. 6.2.17] iti | 

ekādaśe kali-yugopāsya-prasaṅge spaṣṭam eva tasya bhagavattvaṁ nirūpitam | tad yathā—


    kṛṣṇa-varṇaṁ tviṣākṛṣṇaṁ sāṅgopāṅgāstra-pārṣadam |


    yajñaiḥ saṅkīrtana-prāyair yajanti hi su-medhasaḥ || [bhā.pu. 11.5.32] iti |

asyārthaḥ—tviṣā kāntyā yo’kṛṣṇo gauras taṁ sumedhaso vivekinaḥ kalau yajanti upāsate | kair yajanti ? yajñaiḥ pūjā-sambhāraiḥ | kimbhūtair yajñaiḥ ? saṅkīrtana-prāyaiḥ | saṅkīrtanaṁ bahubhir militvāty uccaiḥ śrī-kṛṣṇa-gānam, tat-pradhānaiḥ | kathambhūtaṁ tam ? kṛṣṇa-varṇaṁ, kṛṣṇaṁ kṛṣṇeti nāma vā varṇayati parama-prema-vivaśatayā gāyati | parama-kāruṇikatayopadiśati ceti tathā tam | punaḥ kimbhūtam ? sāṅgopāṅgāstra-pārṣadam | aṅgaṁ śrī-nityānandaḥ | upāṅgaṁ śrīmad-advaitācāryaḥ | aṅgaṁ copāṅgaṁ ca aṅopāṅgam | tad-astrāṇīva mahā-prabhāva-mayatvāt, sudarśanādy-astra-nigrāhya-daitya-tulya-bahirmukhānāṁ tad-darśanād eva bhaktau pravṛttyā asura-svabhāva-parityāgāt | aṅgopāṅgāstrāṇi ca pārṣadāś ca śrī-gadādhara-paṇḍita-prabhṛtayo’ntaraṅga-śakti-rūpāḥ | śrīnivāsa-prabhṛtayo bhakta—rūpāś cāṅgopāṅgāstra-pārṣadās taiḥ saha vartamānam | aṅgopāṅgasyāstravan nirūpaṇam—pārṣadānāṁ darśanād bhakti-pravṛtti-pūrvakāsura-svabhāva-parityāge saty api tasyādhikyārtham | svayaṁ bhagavattvam api sūcayaty etad-viśeṣaṇam |

asya gauratvaṁ ca—


    āsan varṇās trayo hy asya gṛhṇato ‘nuyugaṁ tanūḥ |


    śuklo raktas tathā pīta idānīṁ kṛṣṇatāṁ gataḥ || [bhā.pu. 10.8.13]

iti garga-vacanepāriśeṣya-pramāṇa-labdham | tathā hi, idānīṁ kṛṣṇatāṁ gataḥ ity atredānīm ity anena dvāparasyoktatvāt—dvāpare bhagavāñ śyāmaḥ [bhā.pu. 11.5.27] vidhānāc ca kṛṣṇasya dvāparopāsyatvam uktam | śukla-raktayoḥ satya-tretopāsyatvenaikādaśa eva varṇitatvāc ca kalau śrī-gauraḥ pariśiṣyate | ato vaiśampāyanīya-sahasra-nāma-stotre—


    suvarṇa-varṇo hemāṅgo varāṅgaś cāṅganāṅgadī |


    tathā sannyāsa-kṛt samaḥ śānto niṣṭhā-śānti-parāyaṇaḥ || iti |

nanv āsann ity anena pītasyātītatva-nirdeśāt kathaṁ bhāvino gaurasya grahaṇam iti cet prācīna-gaurāpekṣayātītatva-nirdeśa iti brūmaḥ | nahy asminn eva kalau śrī-gaurāvatāraḥ, kintu pratikalpe’ṣṭaviṁśac-caturyuga-dvāparānte śrī-kṛṣṇaāvatāravat-tat-paścāt kalau śrī-gaurāvatārasya niścayāt | 

nanv etair vacanair yugāvatāratvam asyāyātam | kathaṁ śrī-kṛṣṇaḥ svayam avatīrṇa iti cet, dvāparopāsyasya śyāmasya yaśodānandane’ntarbhāva iva kaly-upāsyasya kṛṣṇa-varṇa-yugāvatārasya śrī-śacīnandane’ntarbhāvo’ṅgopāṅgāstra-pārṣadaiḥ sahāvatārāt | 

 


    jñānataḥ sulabhā muktir bhuktir yajñādi-puṇyataḥ |


    seyaṁ sādhana-sāhasrair hari-bhaktiḥ sudurlabhā || [bha.ra.si. 1.1.36]


    bhuktiṁ muktiṁ harir dadyād arcito’nyatra sevinām |


    bhaktiṁ tu na dadāty eva yato vaśyakarī hareḥ || [bha.ra.si. 1.2.222]

ity ādi-vacanebhyo yasyāḥ sādhana-sāhasra-karaṇe’py āprāpti-śravaṇaṁ tāṁ, tasyāḥ sva-vaśya-kārikāyā rati-lakṣaṇāyāḥ, tasyā api paramotkarṣa-rūpāyāḥ prema-lakṣaṇāyāś ca bhakte jagāi-mādhāi-prabhṛti-mahā-pātakebhyo vitaraṇāt | munīnām api manaso’py agocarasya śrī-kṛṣṇāvatāra-rahasyasya prakāśanāt | vidvad-anubhava-siddhatvāc ca | 

atha vidvad-anubhavaḥ | tatra grantha-kṛtāṁ sa yathā—


    apāraṁ kasyāpi praṇayi-jana-vṛndasya kutukī


    rasa-stomaṁ hṛtvā madhuram upabhoktuṁ kam api yaḥ |


    ruciṁ svām āvavre dyutim iha tadīyāṁ prakaṭayan


    sa devaś caitanyākṛtir atitarāṁ naḥ kṛpayatu || 

parama-vidvac-chiromaṇīnāṁ śrī-sārvabhauma-bhaṭṭācāryāṇāṁ—kālān naṣṭaṁ bhakti yogam ity ādi | 


    kṛṣṇo devaḥ kali-yuga-bhavaṁ lokam ālokya sarvaṁ


    pāpāsaktaṁ samajani kṛpā-sindhu-caitanya-mūrtiḥ |


    tasmin yeṣāṁ na bhavati sadā kṛṣṇa-buddhir narāṇāṁ


    dhik tān dhik tān dhig iti dhig iti vyāharet kiṁ mṛdaṅgaḥ || iti ca teṣām eva |

śrī-raghunātha-dāsa-gosvāmināṁ, yathā—


    śacī-sūnuṁ nandīśvara-pati-sutatve guru-varaṁ 


    mukunda-preṣṭhatve smara param ajasraṁ nanu manaḥ || [manaḥ-śikṣā 2] iti |

śrī-jīva-gosvāmināṁ, yathā—


    antaḥ kṛṣṇaṁ bahir gauraṁ darśitāṅādi-vaibhavam |


    kalau saṅkīrtanādyaiḥ smaḥ kṛṣṇa-caitanyam āśritāḥ || iti | 

śrī-prabodhānanda-sarasvatīnāṁ, yathā—


    vande śrī-kṛṣṇa-caitanyaṁ gauraṁ kṛṣṇam api svayam |


    yo rādhā-bhāva-saṁlubdhaḥ svabhāvaṁ nitarāṁ jahau || ity ādi sahasram |

nanu tasya śrī-kṛṣṇatve—


    pratyakṣa-rūpa-dhṛg devo dṛśyate na kalau hariḥ |


    kṛtādiṣv eva tenāsau triyugaḥ paripaṭhyate ||


    kaler ante ca samprāpte kalkinaṁ brahma-vādinam |


    anupraviśya kurute vāsudevo jagat-sthitim || 

iti triyuga-nāma-vyākhyātṛ-viṣṇu-dharma-vacanatas tasya kalau pratyakṣatā virudhyeteti cen, na | yata idam eva pratyuta tasya sākṣāt śrī-kṛṣṇatve liṅgaṁ niratiśayaiśvaryeṇa maryādām atikramya śrī-kṛṣṇasya kali-prathame’vasthānavad asyāpi tathātvenaiva kalāvataraṇa-sambhavād iti ||2||

**viśvanāthaḥ: **atha nija-bhakti-pravartanena kali-yuga-pāvanāvatāraṁ viśeṣataḥ svāśraya-caraṇa-kamalaṁ śrī-śrī-caitanya-devaṁ bhagavantaṁ namaskaroti—hṛdīti | hṛdi viṣaye yasya preraṇayā pravartita ity asmin grantha iti śeṣaḥ | varāketi svayaṁ dainyenoktaṁ, vastutas tu varaṁ śreṣṭham ā samyak kāyate śabdāyata iti tam eva stāvayati ity arthaḥ | mat-kavitāyām api tat-preraṇayaivātra pravṛttiḥ syān nāyathety aper arthaḥ ||2||

**siddhānta-sarasvatī :** nija-bhagavat-sevā-pravartakaṁ svāśraya-caraṇa-kamalaṁ bhagavantaṁ gaura-hariṁ namaskaroti—ahaṁ varāka-rūpaḥ kṣudra-dīna-rūpaḥ | svayaṁ gosvāmi-kula-cūḍāmaṇer api atidainya-vaśād eveyam uktiḥ | api yasya kartṛ-bhūtasya gaurasya hṛdi manasi preraṇayā hṛd-viṣayānujñayā pravartitaḥ preritaḥ | tasya caitanya-devasya hareḥ gaura-hareḥ kṛṣṇa-caitanyasya pada-kamalaṁ caraṇāravindaṁ ahaṁ vande (anubhāṣya 2.19.134) ||

—o)0(o—

**|| 1.1.3 ||**

**viśrāma-mandiratayā tasya sanātana-tanor mad-īśasya |**

**bhakti-rasāmṛta-sindhur bhavatu sadāyam pramodāya ||**

**śrī-jīvaḥ**: atha nijeṣṭa-devāvatāratvena nija-guruṁ stuvan prārthayate—viśrāmeti | bhakti-rasa-rūpasyāmṛtasya sindhur iveti tan-nāmāyaṁ granthasya śrī-kṛṣṇākhyasya mad-īśasya sadā svenaiva rūpeṇa sthitasyaiva prakāśita-nānā-rūpa-tanor yā sanātana-nāmnī tanus tasyā viśrāma-mandiratayā tat-tulyatayāṅgīkāreṇety arthaḥ | anyasyā api nārāyaṇākhyāyāḥ sadā prasiddha-samānārtha-sanātana-tanoḥ sindhur viśrāma-mandiraṁ bhavatīti ||3||

**mukundaḥ**: athāsya granthasya śrī-kṛṣṇasya pramoda-hetutāṁ śleṣeṇa sanātana-nāmno nija-guroś ca tām arthāt tau prārthayate—viśrāmeti | bhakti-rasāmṛta-sindhus tan-nāmāyaṁ granthaḥ | tasya śrī-kṛṣṇākhyasya mad-īśasya viśrāma-mandiratayā pramodāya bhavatu, mad-īśo mandiravad viśrāma-sukham atrāṅgīkarotv ity arthaḥ | anyo’pi sindhur bhagavato viśrāma-mandiraṁ bhavatīti | kintu tasya sanātana-tanoḥ sanātanī nityā tanuḥ śrī-vigrahau yasya | śleṣa-pakṣe—sanātana-nāmā tanur yasya, tasya bhakti-vairāgyādi-guṇaiḥ prasiddhasya mat-prabhoḥ ||3||

**viśvanāthaḥ: **atha nijeṣṭa-devāvatāratvena nija-guruṁ stuvan prārthayate—viśrāmeti | ayaṁ bhakti-rasāmṛta-sindhus tasya mad-īśasya śrī-kṛṣṇasya viśrāma-mandiratayā sadā pramodāya bhavatu | samudrasya tad-viśrāma-mandiratvena prasiddheḥ | kathambhūtasya nitya-tanoḥ ? pakṣe sanātana-nāmnī tanur yasya tasya mad-īśasya ||3||

—o)0(o—

**|| 1.1.4 ||**

**bhakti-rasāmṛta-sindhau carataḥ paribhūta-kāla-jāla-bhiyaḥ |**

**bhakta-makarān aśīlita-mukti-nadīkān namasāmi ||**

**śrī-jīvaḥ**: tad evaṁ nāma-grāhaṁ taṁ vanditvā svābhīṣṭānanyān api sāmānyataḥ sad-bhaktān vandate—bhakt-raseti | bhaktā eva makarā mīna-rājākhyā jala-carās tān namasyāmi | makaratvena rūpake sādṛśya-trayam āha—bhakti-rasa evāmṛta-sindhur nānā-vidha-mukti-nadī-nāmāśrayaḥ parama-paramānandas tasmin carato viharato’to na śīlitā nādṛtā muktir eva nadī tad-rūpatayā nirūpitaṁ janma-maraṇādi-bandha-cchedakaṁm apy anavacchinna-pravāham api brahma-kaivalyādi-sukhaṁ yais tān | anādṛtyety eva vā pāṭhaḥ | ata eva paribhūtaṁ janma-maraṇādi-bandha-duḥkha-paramparā-hetoḥ kāla-rūpāj jālād bhayaṁ yais tān | naiṣāṁ vayaṁ na ca vayaṁ prabhavāma daṇḍe [bhā.pu. 6.3.27] ity ukteḥ | sālokya-sārṣṭi-sārūpya [bhā.pu. 3.29.11] ity ādeḥ mat-sevayā pratītaṁ te [bhā.pu. 9.4.67] ity ādeś ca ||4||

**mukundaḥ**: atha—


    avijñātākhila-kleśāḥ sadā kṛṣṇāśrita-kriyāḥ |


    siddhāḥ syuḥ santata-prema-saukhyāsvāda-parāyaṇāḥ || [bhā.pu. 1.2.280]

iti lakṣaṇān siddha-bhaktān namasyati—bhakti-raseti | bhaktā eva makarā mīna-rājākhyāḥ sindhu-carās tān | makaratvena rūpakena sādṛśya-trayam āha—bhakti-rasa evāmṛta-sindhur nānā-vidha-mukti-nadīnām āśrayaḥ paramānandas tasmin carato viharataḥ | anena viśeṣaṇena santata-prema-saukhyāsvāda-parāyaṇatvam uktam | tatra viharaṇād eva paribhūta-kāla-rūpāj jālād bhīr bhayaṁ yais tān | anenāvijñātākhila-kleśatvam | pūrva-hetor eva na śīlitā nādṛtā mukti-nadīs tān aśīlita-mukti-nadīkān śrī-kṛṣṇa-sevā-nirvṛtyā mukti-spṛhā nāstīty arthaḥ | anena sadā kṛṣṇāśritatvam ||4||

**viśvanāthaḥ: **tad evaṁ nāma-grāhaṁ taṁ vanditvā svābhīṣṭānanyān api sāmānyataḥ sad-bhaktān vandate—bhakt-raseti | bhaktā eva makarā mīna-rājākhyā jala-carās tān namasyāmi | makaratvena rūpakena sādṛśya-trayam āha—bhakti-rasa evāmṛta-sindhur nānā-vidha-mukti-nadīnām āśrayaḥ parama-paramānanda-svarūpas tasmin carato viharataḥ | ataeva na śīlitā nādṛtā mukti-rūpā nadī yais tān | pūrva-hetor eva paribhūtaṁ tiraskṛtaṁ janma-maraṇādi-bandha-duḥkha-paramparā-hetu-bhūtāt kāla-rūpāj jālād bhīr bhayaṁ yais tān ||4||

—o)0(o—

**|| 1.1.5 ||**

**mīmāṁsaka-baḍavāgneḥ kaṭhinām api kuṇṭhayann asau jihvām |**

**sphuratu sanātana suciraṁ tava bhakti-rasāmṛtāmbhodhiḥ ||**

**śrī-jīvaḥ**: atha nija-granthasya virodhi-kṛta-parābhavābhāvakarīṁ sadā sphūrtiṁ śrī-guru-caraṇān prārthayate—mīmāṁsaketi | mīmāṁsako dvividhaḥ—karma-jñāna-vicāra-bhedena | baḍavāgner jihvā jvālā tad-bhedenaivāgneḥ sapta-jihvatvena prasiddheḥ | tāṁ yathā kuṇṭhayann ambhodhir vartate, tathāyam api mīmāṁsakānāṁ vacana-śaktim ity arthaḥ | tat-kuṇṭhanātiśaya-vivakṣāyām eva tātparyāt | ubhayatrāpi tadīya-rasa-svābhāvyād iti bhāvaḥ | athavānyābhodhito vilakṣaṇatvam atroktam | tad evam etat-padya-trayeṇa sindhu-rūpakatvaṁ tridhāpi sthāpitam | sindhāv anyatra baḍavāgneḥ svābhāvikī sthitiḥ | atra tu mīmāṁsakasya yathā kathaṁcid āgantukī syād ity āśaṅkya tad eva prārthitam ||5||

**mukundaḥ**: atha nija-granthasya virodhi-kṛta-pratibandha-nāśa-pūrvikāṁ bahu-kāla-sphūrtiṁ śrī-kṛṣṇa-gurū prārthayate—mīmāṁsaketi | pūrvottara-bhedena mīmāṁsako dvividhaḥ | yathāmbhodhir bāḍavāgner jvālātmikāṁ jihvāṁ kaṭhinām amṛdvīm api svasya rasa-svabhāvena kuṇṭhayan suciraṁ sphurati, tathāyam api mīmāṁsakānāṁ tāṁ kuṇṭhayan pūrva-pakṣāsamarthāṁ kurvan sphuratu virājatāṁ—tat-kṛpayaiva bhavatv ity arthaḥ | guru-pakṣe tu rasya-bhāvatvena taveti sambandhaḥ ||5||

**viśvanāthaḥ: **atha nija-granthasya virodhi-kṛta-parābhavābhāva-karīṁ sadā sphūrtiṁ prārthayate—mīmāṁsaka iti | he sanātana ! tava bhakti-rasāmṛtāmbhodhiḥ suciraṁ mayi sphuratu | kiṁ kurvan ? mīmāṁsaka-rūpa-baḍavāgner jihvā jvālā tat-tad-bhedenaivāgneḥ sapta-jihvatvena prasiddheḥ | tāṁ yathā kuṇṭhayann ambhodhir vartate, tathāyam api mīmāṁsakānāṁ vacana-śaktim ity arthaḥ ||5||

—o)0(o—

**|| 1.1.6 ||**

**bhakti-rasasya prastutir akhila-jagaṅ-maṅgala-prasaṅgasya |**

**ajñenāpi mayāsya kriyate suhṛdām pramodāya ||**

**śrī-jīvaḥ**: mama punar anukūlānāṁ pratikūlānāṁ ca paṇḍitānāṁ samādhāne na śaktiḥ | kintv etad-artham evedaṁ kriyata ity āha bhakti-rasasyeti | ajñeneti pūrvavad dainye’pi na vidyate jño yasmāt teneti jñeyam | apir atra svataḥ-prayojanābhāvaṁ vyañjayati ||6||

**mukundaḥ**: kim-artham etādṛśa āgraha iti cet tatra bhakti-rasa-tatparāṇāṁ nirupādhi-hita-kartṝṇāṁ prītaye’syārambhaḥ kriyate | prasaṅgāt sarva-loka-maṅgalaṁ ca syād ity āha—bhakti-rasasyeti | nija-prauḍhiṁ vārayituṁ—hṛdi yasya preraṇayā pravartito’haṁ varāka-rūpo’pi iti smārayati—ajñenāpīti ||6||

**viśvanāthaḥ: **mama punar anukūla-pratikūlānāṁ ca paṇḍitānāṁ samādhāne na śaktiḥ | kintu suhṛdāṁ pramodārtham eva kriyata ity āha bhakti-rasasyeti | akhila-jagan-maṅgalasya śrī-kṛṣṇasya prasaṅgo yatra tathāvidhasya bhakti-rasasya prastutir mayā kriyate | ajñeneti pūrvavad dainye’pi na vidyate jño yasmāt teneti ||6||

—o)0(o—

**|| 1.1.7 ||**

**etasya bhagavad-bhakti-rasāmṛta-payonidheḥ |**

**catvārah khalu vakṣyante bhāgāḥ pūrvādayaḥ kramāt ||**

**śrī-jīvaḥ, viśvanāthaḥ **: atha grantham ārabdhuṁ tat-paripāṭīṁ darśayati—etasyeti caturbhiḥ ||7||

**mukundaḥ**: granthasya sindhu-sadṛśīm anukramaṇikāṁ darśayati—etasyety ādi tribhiḥ ||7||

—o)0(o—

**|| 1.1.8 ||**

**tatra pūrve vibhāge’smin bhakti-bheda-nirūpake |**

**anukrameṇa vaktavyaṁ laharīṇāṁ catuṣṭayam ||**

**śrī-jīvaḥ, viśvanāthaḥ **: _na vyākhyātam_.

**mukundaḥ**: tatra caturṣu vibhāgeṣu madhye pūrve prathame ||8||

—o)0(o—

**|| 1.1.9 ||**

**ādyā sāmānya-bhakty-āḍhyā dvitīyā sādhanānvitā |**

**bhāvāśritā tṛtīyā ca turyā prema-nirūpikā ||**

**śrī-jīvaḥ, viśvanāthaḥ **: _na vyākhyātam_.

**mukundaḥ**: anukramam āha—ādyā prathamā laharī sāmānyā sādhanādi-viśeṣaṇam aprāptā yā bhaktis tayāḍhyā | turyā caturthī ||9||

—o)0(o—

**|| 1.1.10 ||**

**tatrādau suṣṭhu vaiśiṣṭyam asyāḥ kathayituṁ sphuṭam |**

**lakṣaṇaṁ kriyate bhakter uttamāyāḥ satāṁ matam ||**

**śrī-jīvaḥ**: tatrādāv iti | tatra pūrva-vibhāga-gata-prathama-laharyām | ādau prathamata eva uttamāyā bhakter lakṣaṇaṁ kriyate | pratipādyatvena vidhīyate | na tu sarvātmikāyāḥ | tatra hetuḥ—suṣṭhu vaiśiṣṭyaṁ kathayitum iti | anyatrānyābhilāṣa-jñāna-karmādy-āvṛtatvenāpūrṇa-balatvāt | etad-aṁśata evāsyās tādṛśatva-vyakteḥ | yasyāsti bhaktir bhagavaty akiṁcana [bhā.pu. 5.18.12] ity ādeś ca ||10||

**mukundaḥ**: atha granthārabhamāṇo bhakter lakṣaṇaṁ pratijānīte—tatrādāv ity ekena | tatra pūrva-vibhāga-prathama-laharyām | ādau prathamataḥ vaiśiṣṭyaṁ—sādhanaṁ bhāva-premeti traividhyaṁ lakṣaṇam asādhāraṇo dharmaḥ | lakṣaṇaṁ vinā vaiśiṣṭya-kathanāsambhavāt | kimbhūtaṁ tat ? satāṁ nāradādīnāṁ sammataṁ, na sva-kapola-kalpitam ||10||

**viśvanāthaḥ: **tatrādāv iti | tatra pūrva-vibhāga-gata-prathama-laharyām | ādau prathamata eva uttamāyā bhakter lakṣaṇaṁ kriyate | pratipādyatayābhidhīyate | na tu sarvātmikāyāḥ | lakṣaṇa-karaṇe hetum āha—suṣṭhu vaiśiṣṭyaṁ vailakṣaṇyaṁ kathayitum iti | anyatrānyābhilāṣa-jñāna-karmādy-āvṛtatvenāpūrṇa-balavattvād etad-aṁśata evāsyāḥ śuddha-bhakter vailakṣaṇya-vyakteḥ | yathoktaṁ śrī-bhāgavate—yasyāsti bhaktir bhagavaty akiṁcana [bhā.pu. 5.18.12] ity ādeś ca ||10||

—o)0(o—

**|| 1.1.11 ||**

**anyābhilāṣitā-śūnyaṁ jñāna-karmādy-anāvṛtam |**

**ānukūlyena kṛṣṇānuśīlanaṁ bhaktir uttamā ||**

**śrī-jīvaḥ : **atha tasyā lakṣaṇaṁ vadann eva grantham ārabhate anyeti | anuśīlanam atra kriyā-śabda-baddhātmartha-mātram ucyate | dhātv-arthaś ca dvividhaḥ | pravṛtti-nivṛtty-ātmakaḥ kāya-vāṅ-mānasīyas tat-tat-ceṣṭā-rūpaḥ, prīti-viṣādātmako mānasas tat-tad-bhāva-rūpaś ca | sattvāsattve tu parasparopamarditatvāc ceṣṭāntargate eva | tad evaṁ sati kṛṣṇa-sambandhi kṛṣṇārthaṁ vānuśīlanaṁ kṛṣṇānuśīlanam iti | tat-sambandha-mātrasya tādarthyasya vā vivakṣitatvād guru-pādāśrayādau bhāva-rūpasyāpi kroḍīkṛtatvāt tat-sthāyini vyabhicāriṣu ca bhāveṣu nāvyāptiḥ | etac ca kṛṣṇa-tad-bhakta-kṛpayaika-labhyaṁ, śrī-bhagavataḥ svarūpa-śakti-vṛtti-rūpam ato’prākṛtam api kāyādi-vṛtti-tādātmyenaiva tatra tatrāvirbhūtam iti jñeyam | agre tu spaṣṭīkariṣyate | 

kṛṣṇa-śabdaś cātra svayaṁbhagavataḥ śrī-kṛṣṇasya tad-rūpāṇāṁ cānyeṣām api grāhakaḥ | tāratamyaṁ cāgre vivecanīyam | tatra bhakti-mātratva-siddhy-arthaṁ viśeṣaṇam--ānukūlyeneti | prātikūlye bhaktitvāprasiddheḥ | ānukūlyaṁ cāsminn uddeśyāya śrī-kṛṣṇāya rocamānā pravṛttiḥ | prātikūlyaṁ tu tad-viparītaṁ jñeyam | tṛtīyā ceyaṁ viśeṣaṇa eva, na tūpalakṣaṇe | tataś ca yathā śastriṇaḥ samānayety ukte śastrāṇām api samānayanaṁ prasajyate, tathānukūlyasyāpi bhaktitva-vidhānam | na tu śastriṇo bhojayety atra śastrāṇām abhojanavat tad-avidhānam | 

nanv ānukūlyaṁ bhaktir ity evāstām | tataś ca rājāyaṁ gacchatīty atra rāja-padena tat-parikarāṇāṁ grahaṇaṁ syāt | satyaṁ, tathāpi dhātv-artha-bhedānāṁ spaṣṭā pratipattir na syād iti dhātv-artha-mātra-grahaṇāyānuśīlana-padam upādīyate | anv iti padaṁ cānukūlye jāte muhur eva śīlanaṁ syād ity abhiprāyeṇa kṛtam | tad etat svarūpa-lakṣaṇam | uttamātva-siddhy-arthaṁ tu taṭastha-lakṣaṇena viśeṣaṇa-dvayam--**anyābhilāṣitā-śūnyam** iti | atra **anya**- iti bhakty-ekābhilāṣeṇa yuktam ity arthaḥ | **jñānam** atra nirbheda-brahmānusandhānam, na tu bhajanīya-tattvānusandhānam api, tasyāvaśyāpekṣaṇīyatvāt | **karma** cātra smṛty-ādy-uktaṁ nitya-naimittikādi, na tu bhajanīya-paricaryādi | tasya tad-anuśīlana-rūpatvāt | ādi-śabdena vairāgya-yoga-sāṅkhyābhyāsādayaḥ | atra śrī-kṛṣṇānuśīlanaṁ kṛṣṇa-bhaktir iti vaktavye bhagavac-chāstreṣu kevalasya ca bhakti-śabdasya tatraiva viśrāntir ity abhiprāyāt tathoktaṁ, tathaiva hy agrima-vākyam iti ||11||

**mukundaḥ :** kṛṣṇānuśīlanaṁ kṛṣṇasya dehendriyāntaḥkaraṇair abhyāsaḥ | śīla upadhāraṇa iti caurādiko dhātuḥ | kṛṣṇa-śabdaś cātra yatra granthe yasya bhagavataḥ pratipādanaṁ tatra tasya nāma deyam iti nārāyaṇādīnām upalakṣaṇam | yasyānuśīlanaṁ tasyārthata eva prāptiḥ syād ity abhipretya bhaktir ity evoktam | na tu kṛṣṇa-bhaktir iti | tatra bhakti-mātra-siddhy-arthaṁ viśeṣaṇam ānukūlyeneti | ānukūlyaṁ kṛṣṇa-rocaka-pravṛttiḥ | tṛtīyeyaṁ viśeṣaṇe, na tūpalakṣaṇe | śāstriṇaḥ samānayetivad ānukūlyasyāpi bhaktitva-vidhānam uttamātva-siddhy-artham | taṭastha-lakṣaṇenānyetyādi-viśeṣaṇa-dvayam | jñānam ādhyātmikaṁ | karma nitya-naimittika-dāna-vratādi-smṛtyādy-uktam | ādi-padenālasyaṁ gṛhītam | lakṣaṇam idam ā-sādhanam ā-mahā-bhāvam anveti ||11||

**viśvanāthaḥ : **atha tasyā lakṣaṇaṁ vadann eva grantham ārabhate anyeti | yathā kriyā-śabdena dhātv-artha-mātram ucyate, tathātrānuśīlana-śabdenāpi dhātv-artha-mātram ucyate | dhātv-arthaś ca dvividhaḥ | pravṛtti-nivṛtty-ātmakaḥ | tatra pravṛtty-ātmaka-dhātv-arthas tu kāya-vāṅ-mānasīya-tat-tac-ceṣṭā-rūpaḥ | nivṛtty-ātmaka-dhātv-arthaś ca pravṛtti-bhinnaḥ prīti-viṣādātmako mānasas tat-tad-bhāva-rūpaś ca | sa ca vakṣyamāṇa-rati-premādi-sthāyi-bhāva-rūpaś ca | sevā-nāmāparādhānām udbhavābhāva-kāritety ādi-vacana-vyañjita-sevā-nāmāparādhādy-abhāva-rūpaś ca | 

tad evaṁ sati kṛṣṇa-sambandhi kṛṣṇārthaṁ vānuśīlanam iti tat-sambandha-mātrasya tad-arthasya vā vivakṣitatvād guru-pādāśrayādau bhāva-rūpasyāpi kroḍīkṛtatvāt raty-ādi-sthāyini vyabhicāri-bhāveṣu ca nāvyāptiḥ | etac ca kṛṣṇa-tad-bhakta-kṛpayaiva labhyaṁ śrī-bhagavataḥ svarūpa-śakti-vṛtti-rūpaṁ kāyādi-vṛtti-rūpeṇāvirbhūtam eva jñeyam | agre spaṣṭīkariṣyate | 

kṛṣṇa-śabdaś cātra svayaṁ bhagavataḥ kṛṣṇasya tad-rūpāṇāṁ cānyeṣām avatārāṇāṁ grāhakaḥ | tāratamyam agre vivecanīyam | tatra bhakti-svarūpatā-siddhy-arthaṁ viśeṣaṇam āha— ānukūlyeneti | prātikūlye bhaktitvāprasiddheḥ | ānukūlyaṁ coddeśyāya śrī-kṛṣṇāya rocamānā pravṛttir ity ukte lakṣaṇe’tivyāptir avyāptiś ca | tad yathā— asura-kartṛka-prahāra-rūpānuśīlanaṁ yuddha-rasa utsāha-ratiḥ śrī-kṛṣṇāya rocate, yathoktaṁ prathama-skandhe manasvinām iva san saṁprahāraḥ [bhā.pu. 1.13.40] iti | tathā śrī-kṛṣṇaṁ vihāya dugdha-rakṣārthaṁ gatāyā yaśodāyās tādṛśānuśīlanaṁ kṛṣṇāya na rocate, yathoktaṁ śrī-daśame– saṁjāta-kopa-sphuritāruṇādharaḥ [bhā.pu. 10.9.6] iti | tathā ca tatra tatrātivyāpta-vyāpti-vāraṇāyānukūlyaṁ nāma prātikūlya-śūnyatvam eva vivakṣaṇīyam | evaṁ saty asureṣu dveṣa-rūpa-prātikūlya-sattvān nātivyāptiḥ | evaṁ yaśodāyāḥ prātikūlyābhāvān nāvyāptir iti bodhyam | etena viśeṣaṇasyānukūlyasyaiva bhaktitvam astu | bhakti-sāmānyasyaiva kṛṣṇāya rocamānatvād viśeṣyasyānuśīlana-padasya vaiyarthyam ity api śaṅkā nirastā | tādṛśa-prātikūlyasyābhāva-mātrasya ghaṭe’pi sattvāt | uttamātva-siddhy-arthaṁ viśeṣaṇa-dvayam āha anyābhilāṣitā-śūnyam ity ādi | 

katham-bhūtam anuśīlanam ? anyasmin bhakty-atiriktatve phalatvenābhilāṣa-śūnyam | bhaktyā sañjātayā bhaktyā [bhā.pu. 11.3.31] ity ekādaśokter bhakty-uddeśaka-bhakti-karaṇam ucitam evety ato’nyasmin khalu bhakty-atirikta iti | yathātrānyābhilāṣa-śūnyatvaṁ vihāyānyābhilāṣa-svabhāvārthaka-tācchīlya-pratyayena kasyacid bhaktasya kadācid akasmāt maraṇa-saṅkaṭe prāpte « he bhagavan bhaktaṁ mām etad vipatteḥ sakāśād rakṣa » iti | kadācitkābhilāṣa-sattve’pi na kṣatiḥ | yatas tasya vaivaśya-hetuka-svabhāva-viparyayeṇaiva tādṛg-abhilāṣo, na tu svābhāvika iti bodhyam | 

punaḥ kīdṛśam ? jñāna-karmādy-anāvṛtam | jñānam atra nirbheda-brahmānusandhānam | na tu bhajanīya-tattvānusandhānam api | tasyāvaśyāpekṣaṇīyatvāt | karma smārta-nitya-naimittikādi, na tu bhajanīya-paricaryādi | tasya tad-anuśīlana-rūpatvāt | ādi-śabdena yajña-vairāgya-yoga-sāṅkhyābhyāsādayas tair anāvṛtam | na tu pūrvavat tac-chūnyam ity arthaḥ | tena ca bhakty-āvarakāṇām eva jñāna-karmādīnāṁ niṣedho’bhipretaḥ | bhakty-āvarakatvaṁ nāma vidhi-śāsanān nitya-karmākaraṇe pratyavāyādi-bhayāc chraddhayā kriyamāṇatvam | tathā bhakty-ādi-rūpeṣṭa-sādhanatvāc chraddhayā kriyamāṇatvaṁ ca | tena loka-saṁgrahārtham aśraddhayāpi pitrādi-śrāddhaṁ kurvatāṁ mahānubhāvānāṁ śuddha-bhaktau nāvyāptiḥ | atra śrī-kṛṣṇānuśīlanaṁ kṛṣṇa-bhaktir iti vaktavye bhagavac-chāstreṣu kevalasya ca bhakti-śabdasya tatraiva viśrāntir ity abhiprāyāt tathoktam ||11||

**siddhānta-sarasvatī: **prāg asya taṭastha-lakṣaṇam āha anyābhilāṣitā-śūnyaṁ anyābhilāṣitā kṛṣṇa-bhajana-sampādana-virodhi-yoṣit-saṅgādi-rūpā durnīti-mūlā vāñchā | tayā śūnyaṁ vihīnam | jñāna-karmādy-anāvṛtaṁ jñānam atra nirbheda-brahmānusandhānaṁ, na tu bhajanīyatvānusandhānam api, tasyāvaśyāpekṣaṇīyatvāt | karma ca smṛty-ādy-uktaṁ nitya-naimittikādi, na tu bhajanīya-paricaryādi, tasya tad-anuśīlana-rūpatvāt | ādi-śabdena vairāgya-yoga-sāṅkhyābhyāsādayaḥ, tair anāvṛtam avyavahitam apratihatam | ānukūlyena ānukūlyam atra bhajanoddeśyāya śrī-kṛṣṇāya rocamānā pravṛttiḥ, prātikūlyaṁ tu tad-viparītaṁ jñeyam | tasya bhajana-virodhāt, teneti viśeṣeṇa tṛtīyā na tu upalakṣaṇataḥ ānukūlyasyāpi bhaktitva-vidhānaṁ jñeyam | kṛṣṇānuśīlanaṁ | kṛṣṇa-śabdaś cātra svayaṁ bhagavataḥ śrī-kṛṣṇasya, tad-rūpāṇāṁ cānyeṣāṁ api śrī-viṣṇu-tattvānāṁ grāhakaś ceti bodhyam | tasya kṛṣṇasya sambandhi, kṛṣṇārthaṁ vā anuśīlanaṁ kāya-vāṅ-mānasīyat-tac-ceṣṭā-rūpaṁ prīti-viṣayātmakaṁ śaithilya-parityāga-pūrvakaṁ muhur eva tat-tat-karma-pravartanam eva uttamā bhaktiḥ | anena vaidha-rāgānuga-mārgayoḥ sādhaka-siddha-daśayor ubhayatrāpy asyāḥ suṣṭhu vaiśiṣṭyaṁ sphuṭaṁ kathitam (anubhāṣya 2.9.167) ||11||

 

—o)0(o—

**|| 1.1.12 ||**

yathā śrī-nārada-pañcarātre—

**sarvopādhi-vinirmuktaṁ tat-paratvena nirmalam |**

**hṛṣīkeṇa hṛṣīkeśa-sevanaṁ bhaktir ucyate ||12||**

**śrī-jīvaḥ :** tat-paratvena ānukūlena | sarvety anyābhilāṣitā-śūnyam | sevanam anuśīlanam | nirmalaṁ jñāna-karmādy-anāvṛtam | ata uttamātvaṁ svata evoktam ||12||

**mukundaḥ : **hṛṣīkeśeṇety etad dehāntaḥkaraṇayor upalakṣaṇam | sevana-śabdasya jñānādi-śūnyam anukūlatācaraṇam eva yadyapi mukhyārthas tathāpi bhakter viśadārthaṁ dehādi-vyāpāra-rūpo gauṇārtha eva gṛhītaḥ | bhaktiḥ sevā bhagavataḥ ity ādiṣu sevety ādi-padaṁ mukhyārtha-param | tat-paratvenānukūlyena nirmalaṁ jñāna-karmādy-anāvṛtam | ata uttamātvaṁ svata eva vyaktam ||12||

**viśvanāthaḥ : **sarveti | hṛṣīkeṇa indriyeṇa tat-paratvenānukūlyaṁ ca | sarvety anyābhilāṣitā-śūnyam | sevanam anuśīlanam | nirmalaṁ jñāna-karmādy-anāvṛtam | ata uttamātvaṁ svata eva vyaktam ||12||

**siddhānta-sarasvatī : **sarvopādhi-vinirmuktaṁ sakala-bhedāvaraṇa-pariśūnyaṁ kṛṣṇetarānyābhilāṣitā-varjitaṁ tat-paratvena kṛṣṇa-sevaika-tātparyeṇa ānukūlyena nirmalaṁ karmāvaraṇa-jñāna-vimohanādi-upādhi-rūpa-mala-nirmuktaṁ hṛṣīkeṇa sevonmukhendriya-dvārā hṛṣīkeśa-sevanaṁ sarvendriyādhipasya viṣṇor anuśīlanaṁ eva bhaktir ucyate kathyate (anubhāṣya 2.19.170) ||12||

—o)0(o—

**|| 1.1.13-15 ||**

śrī-bhāgavatasya tṛtīya-skandhe ca (3.29.11-13)—

**ahaituky avyavahitā yā bhaktiḥ puruṣottame ||**

**sālokya-sārṣṭi-sāmīpya-sārūpyaikatvam apy uta |**

**dīyamānaṁ na gṛhṇanti vinā mat-sevanaṁ janāḥ ||**

**sa eva bhakti-yogākhya ātyantika udāhṛtaḥ || **iti |

**śrī-jīvaḥ: **atrāhaitukīti | atrāhaitukīti anyābhilāṣitā-śūnyā, avyavahitā jñāna-karmādy-anāvṛtā, bhaktir bhāva-rūpā, tathāpy etad avyabhicāriṇī kriyā-rūpo’pi lakṣyate ||13||

atrāhaitukatvam eva viśeṣeṇa darśayati sālokyeti | yasyām iti śeṣaḥ | ātyantikaḥ parama-puruṣārthaḥ ity arthaḥ ||14-15||

**mukundaḥ:** atrāhaitukīti, puruṣottame bhaktiḥ | ānukūlyena kṛṣṇānuśīlanam ahaitukī anyābhilāṣitā-śūnyā, avyavahitā jñāna-karmādy-anāvṛtā | atrāhaitukītvam eva viśeṣeṇa darśayati—sālokyeti padyena | yā atrāhaituky-ādi-lakṣaṇā bhaktiḥ sa eva bhakti-yoga udāhṛta ity anvayaḥ | ātyantikaḥ svato vīryavattamatayottamaḥ ||13-15||

**viśvanāthaḥ**: atrāhaitukīti | atrāhaitukīti anyābhilāṣitā-śūnyā, avyavahitā jñāna-karmādy-anāvṛtā, atrāhaitukatvam eva viśeṣeṇa darśayati sālokya iti | yasyām bhaktau satyām iti śeṣaḥ | sālokyaṁ bhagavatā saha ekasmin loke vāsaḥ | sārṣṭiṁ samānaiśvaryam | sārūpyaṁ samāna-rūpatvam | sāmīpyaṁ nikaṭa-vartitvam | ekatvaṁ sāyujyam | ātyantikaḥ parama-puruṣārthaḥ ity arthaḥ |

nanu bhaktānām utkarṣa-nirūpakaṁ sālokyety-ādi-padyaṁ kathaṁ bhakti-lakṣaṇodāhṛtam | tatrāha sālokya iti | sālokya ity ādi-padyaṁ tu madhyastham api noddhṛtam | bhakta-māhātmya-vācitvāt nātra syād upayogi tat | yato’smin bhakte’nyābhilāṣitā-śūnyā śuddhā bhaktir asty ato’yaṁ sālokyādikaṁ na gṛhṇāti | tasmād etat padyasthaṁ bhaktotkarṣa-nirūpaṇaṁ bhakter viśuddhatā-vyakti-dvārā lakṣaṇe paryavasyati ||13-16||

**siddhānta-sarasvatī :** mad-guṇa-śruti-mātreṇa mama guṇa-śravaṇa-mātreṇa sarva-guhāśaye sarvāntaḥ-karaṇa-vartitve mayi ambudhau samudre gaṅgāmbhasaḥ yathā tathā avicchinnā apratiruddhā viṣayāntareṇa chettum aśakyā yā mano-gatiḥ puruṣottame yā ahaitukī phalānusandhi-rahitā avyavahitā deha-draviṇa-janatā-lobha-pāṣaṇḍatvādi-vyavadhāna-vivarjitā bhaktiḥ, sā nirguṇasya triguṇātītasya bhāgavataḥ bhakti-yogasya lakṣaṇam udāhṛtaṁ kathitaṁ hi | janā harijanāḥ mat-sevanaṁ vinā mad-bhajanaṁ tyaktvā dīyamānaṁ sālokyaṁ mayā saha ekasmin loke vāsaṁ, sārṣṭiḥ samānam aiśvaryaṁ, sāmīpyaṁ nikaṭa-vartitvaṁ, sārūpyaṁ samāna-rūpatām, ekatvam uta sāyujyam api na gṛhṇanti nābhinandanti (anubhāṣya 1.4.205-207) ||

—o)0(o—

**|| 1.1.16 ||**

**sālokyetyādi-padyastha-bhaktotkarṣa-ṇirūpaṇam |**

**bhakter viśuddhatā-vyaktyā lakṣaṇe paryavasyati ||**

_na vyākhyātam |_

—o)0(o—

**|| 1.1.17 ||**

**kleśa-ghnī śubhadā mokṣa-laghutā-kṛt sudurlabhā |**

**sāndrānanda-viśeṣātmā śrī-kṛṣṇākarṣiṇī ca sā ||**

**śrī-jīvaḥ: **atha vaiśiṣṭyaṁ kathayitum iti yad uktaṁ tad eva saṅkṣipya darśayati—kleśaghnīti ||17||

**mukundaḥ:** asyā mahimānaṁ darśayati—kleśaghnīty ādinā ||17||

**viśvanāthaḥ:** atra vaiśiṣṭyaṁ kathayitum iti yad uktaṁ tad eva saṅkṣipya darśayati—kleśaghnīti | tatra sādhana-bhaktiḥ kleśaghnī-rūpā śubhadā-rūpā ca | bhāva-bhaktir mokṣa-laghutā-kṛd-rūpā sudurlabhā-rūpā ca | sādhya-prema-bhaktiḥ sāndrānanda-viśeṣātmā-rūpā śrī-kṛṣṇākarṣiṇī-rūpā cety agre vyaktīkariṣyatīti | vāyu ādi bhūta-catuṣṭayavat tatra tatra tat-tad-antarbhāva iti ||17||

—o)0(o—

**|| 1.1.18-19 ||**

tatrāsyāḥ **kleśaghnatvam—**

**kleśās tu pāpaṁ tad-bījam **

**avidyā ceti te tridhā ||**

tatra **pāpam—**

**aprārabdhaṁ bhavet pāpaṁ **

**prārabdhaṁ ceti tad dvidhā ||**

_na katameṇāpi vyākhyātam _||18-19||

—o)0(o—

**|| 1.1.20 ||**

tatra **aprārabdha-haratvam, **yathā ekādaśe (11.14.19)—

**yathāgniḥ susamiddhārciḥ karoty edhāṁsi bhasmasāt |**

**tathā mad-viṣayā-bhaktir uddhavaināṁsi kṛtsnaśaḥ ||**

**śrī-jīvaḥ:** pākādy-arthaṁ prajvālito’gnir yathā kāṣṭhāni bhasmīkaroti, tathā mad-viṣayā bhaktir yathā kathañcit śravaṇādi-lakṣaṇā samastāni pāpāni dahatīti ||20||

**mukundaḥ: **yathāgnir iti | susamiddhārcir iti viśeṣaṇam | svalpāpi bhaktiḥ susamiddhāgni-sameti darśayati—kṛṣṇāya no namati yac-chira ekadāpi [bhā.pu. 6.3.29] ity ādeḥ ||20||

**viśvanāthaḥ: **kṛtsnaśaḥ enāṁsi samasta-pāpāni ||20||

**siddhānta-sarasvatī : **he uddava ! yathā susamṛddhārciḥ susamṛddhā arciḥ yasya saḥ agniḥ edhāṁsi kāṣṭhāni bhasmasāt karoti vināśayati, tathā mad-viṣayā bhaktiḥ kṛtsnaśaḥ sarvāṇi enāṁsi pāpāni prārabdhāprarabdhāni ca vidhunoti (anubhāṣya 2.24.57) ||20||

—o)0(o—

**|| 1.1.21 ||**

**prārabdha-haratvam, **yathā tṛtīye (3.33.6)—

**yan-nāma-dheya-śravaṇānukīrtanād**

**yat-prahvaṇad yat-smaraṇād api kvacit |**

**śvādo’pi sadyaḥ savanāya kalpate**

**kutaḥ punas te bhagavan nu darśanāt ||**

**śrī-jīvaḥ:** yan-nāmeti | śvādatvam atra śva-bhakṣaka-jāti-viśeṣatvam eva | śvānam attīti nirukter vartamāna-prayogāt | kravyādavat tac-chīlatva-prāpteḥ | kādācitka-śva-bhakṣaṇa- prāyaścitta-vivakṣāyāṁ tv atītaḥ prayogaḥ kriyeta | rūḍhir yogam apaharatīti nyāyena ca tad virudhyate | ataeva śvapaca iti taiḥ svāmi-caraṇair vyākhyātam | tataś cāsya bhagavan-nāma-śravaṇādy-ekatarāt sadya eva savana-yogyatāyāḥ pratikūla-durjātitva-prārambhaka-prārabdha-pāpa-nāśa-pūrvaka-savana-yogya-jātitva-janaka-puṇya-lābhaḥ pratipadyate | brāhmaṇānāṁ śaukre janmani durjātitvābhāve’pi savanāya sujātitva-janaka-sāvitrya-janmāpekṣāvat | tasmād bhaktiḥ punāti man-niṣṭhā śvapākān api sambhavāt [bhā.pu. 11.14.21] iti tu kaimutyārtham eva proktam ity āyāti ||21||

**mukunda-gosvāmi:** yad iti | śvādo yato’nyo nīco nāsti so’pi kalpate samartho bhavati sadyas tasminn eva kṣaṇe vaidharmye brāhmaṇasya surāpāne sadyaḥ pātityavan nāticitram idam ||21||

**viśvanāthaḥ:** yan-nāmeti | yat-prahvaṇād yasya namaskārāt śvādo’pi savanāya kalpate yāga-yogyo bhavati ||21||

—o)0(o—

**|| 1.1.22 ||**

**durjātir eva savanāyogyatve kāraṇam matam |**

**durjāty-ārambhakaṁ pāpaṁ yat syāt prārabdham eva tat ||**

**śrī-jīvaḥ**: tasmād durjātir evety atra savanāyogyatve’pi kāraṇam iti tad-yogyatā pratikūla-pāpamayīty arthaḥ | na tu tad-yogyatvābhāva-mātra-mayīti | brāhmaṇa kumarāṇāṁ śaukre janmani durjātitvābhāve’pi savana-yogyatvāya puṇya-viśeṣa-maya-sāvitra-janmāpekṣatvāt | tataś ca savana-yogyatva-pratikūla-durjāty-ārambhakaṁ prārabdham api gatam eva, kintu śiṣṭācārābhāvāt sāvitraṁ janma nāstīti brāhmaṇa-kumārāṇāṁ savana-yogyatvābhāvāvac chedaka-puṇya-viśeṣa-maya-sāvitra-janmāpekṣāvad asya janmāntarāpekṣā vartata iti bhāvaḥ | ataḥ pramāṇa-vākye’pi savanāya kalpate sambhāvito bhavati, na tu tadaivādhikārī syādi ty abhipretam | vyākhyātaṁ ca taiḥ sadyaḥ savanāya soma-yāgāya kalpate | anena pūjyatvaṁ lakṣyata iti | tad evaṁ durjāty-ārambhakasya pāpasya sadyo-nāśe vacanād avagate duḥkhārambhakasyāpi naśas tu bhaktyāvṛttyā sambhāvita iti sarva-prārabdha-pāpa-hāritāyām idam udāharaṇaṁ yuktam eva | yathoktaṁ viṣṇu-sahasra-nāma-stotre—

	ma vāsudeva-bhaktānām aśubhaṁ vidyate kvacit |

	janma-mṛtyu-jarā-vyādhir bhayaṁ vāpy upajāyate || iti |

**mukunda-gosvāmi:** durjātir eveti | savanasya soma-yāgasyāyogyatve’sāmarthye | durjāter ārmambhakaṁ durjāty-ārambhakaṁ bhakti-sahāyakānām anya-karmaṇāṁ sattvān na deha-pāta iti bhāvaḥ ||22||

**viśvanāthaḥ:** yogyatvam atra yāgādhikāritva-svarūpam eva | na ca tādṛśa-śvapacasya yāgādhikāritve sa kathaṁ yāgaṁ na karotīti vācyam | tasya śuddha-bhaktatvena karmaṇi śraddhā-rāhityāt | anye sat-kulotpanna-gṛhasthās tu śraddhā-rahitā api loka-saṅgrahārthaṁ karma kurvanti | tathā ca gītāyām—loka-saṅgraham evāpi sampaśyan kartum arhasi iti | asya tu karma-karaṇe praty uta bhakti-śāstrānabhijña-jana-pravāda-bhayam api pratibaddhakam astīti jñeyam | atra savanāya kalpate ity atra soma-yāga-kartṛvat pūjyo bhavatīti vyākhyāne granthasya kaṣṭa-kalpanāpatteḥ | prakṛta-granthasyāsaṅgateś ca | yataḥ savanāyogyasyaiva prārabdha-nāśakatvaṁ, na tu pūjyatvasya | tathābhūta-durjātitva-prayojakī-bhūta-prārabdhavatāṁ jñānināṁ pūjyatva-darśanāt | athātra bhaktānāṁ prārabdha-sāmānya-nāśe’pi yat sukha-duḥkhaṁ dṛśyate, tatra tu sukhaṁ bhakter ānusaṅgikaṁ phalam | yathā nārada-pañcarātre**—**

	hari-bhakti-mahā-devyāḥ sarvā mukty-ādi-siddhayaḥ |

	bhuktayaś cādbhutās tasyāś ceṭikāvad anudrutāḥ || iti |

duḥkhaṁ tu kutracid bhagavad-dattam | yathā śrī-daśame—


    yasyāham anugṛhṇāmi hariṣye tad-dhanaṁ śanaiḥ |


    tato ‘dhanaṁ tyajanty asya sva-janā duḥkha-duḥkhitam || [bhā.pu. 10.88.8] iti |

kutracid vaiṣṇavāparādhādi-phalam iti vivecanīyam | durjātir eva savanāyogyatve kāraṇaṁ matam ||22||

—o)0(o—

**|| 1.1.23 ||**

padma-purāne ca—

**aprārabdha-phalaṁ pāpaṁ kūṭaṁ bījaṁ phalonmukham |**

**krameṇaiva pralīyeta viṣṇu-bhakti-ratātmanām ||**

**śrī-jīvaḥ : **pūrvārtham eva spaṣṭayati—pādme ceti | pāpam iti viśeṣyam | tatra phalonmukhaṁ prārabdham | bījaṁ vāsanā-mayaṁ prārabdhatvonmukham iti yāvat | kūṭaṁ bījatvonmukham | aprārabdha-phalaṁ na prārabdhaṁ kūṭatvādi-rūpa-kāryāvasthatvaṁ yena tat | tac cānādi-siddham anantam eva | kārikāyāṁ tu etad evāprārabdham ity uktam | bīja-prārabdhe tu pūrvaṁ gaṇite | yat tu kūṭam avaśiṣṭaṁ tad apy aprārabdha evāntarbhāvyam | krameṇa pūrva-pūrvānukrameṇa, tathāpi pūrvoktaṁ sadyaḥ savanāya [bha.ra.si. 1.1.21] iti kamala-patra-śata-vedha-nyāyena kiṁcit-kāla-vilambo jñeya iti ||23||

**mukundaḥ : **pādme ceti | pāpam iti viśeṣyam | aprārabdha-phalaṁ prārabdhātiriktam anantam | kūṭaṁ tasyaiva rāśitayāvasthānam | bījaṁ vāsanāmayam | phalonmukhaṁ prārabdhaṁ krameṇa pūrvaṁ pāpaṁ paścāt tad-bījam iti krameṇa | na tu ślokokta-pāpa-krameṇa ajāmilāder nāmābhāsena bījasyāpi kṣayo nāmno’nargala-prabhāvāt ||23||

**viśvanāthaḥ : **bhakteḥ prārabdha-sāmānya-nāśakatve purāṇāntaram api pramāṇayati—pādme ceti | pāpam iti viśeṣyam | tatra phalonmukhaṁ prārabdham | bījaṁ vāsanā-mayaṁ prārabdhatvonmukham | kūṭaṁ bījatvonmukham | aprārabdha-phalaṁ na prārabdhaṁ phalaṁ kūṭatvādi-rūpa-kāryāvasthatvaṁ yena tat | tac cānādi-siddham anantam eva | kārikāyāṁ tu etad evāprārabdham uktam | bīja-prārabdhe tu pūrvaṁ gaṇite | yat tu kūṭam avaśiṣṭaṁ tad apy aprārabdha evāntarbhāvyam | krameṇāprārarabdhādi pūrva-pūrva-pāpa-nāśa-krameṇa | kramas tu kamala-patra-śata-vedha iva eka-kṣaṇa-madhya eva jñeyaḥ ||23||

—o)0(o—

**|| 1.1.24 ||**

**bīja-haratvam**, yathā ṣaṣṭhe (6.2.17)—

**tais tāny aghāni pūyante tapo-dāna-vratādibhiḥ |**

**nādharmajaṁ tad-hṛdayaṁ tad apīśāṅghri-sevayā ||**

**śrī-jīvaḥ : **bīja-haratvaṁ viśeṣato darśayatīty āha ||24||

**mukundaḥ : **tair iti pūyante vinaśyanti—puñ vināśe iti dhātoḥ | tad-dhṛdayaṁ—teṣāṁ pāpānāṁ tat-kartuḥ puruṣasya vā hṛdayaṁ pāpaṁ vāsanā-mayaṁ | adharmajaṁ adharom’vidyā taj-jam ||24||

**viśvanāthaḥ : **bīja-hetutvaṁ viśeṣato dṛśyate ity āha—bījeti | tais tathā-vidher api pūyante naśyanti | puñ vināśe | adharmāj jātam aghānāṁ hṛdayaṁ mūlaṁ sūkṣma-rūpaṁ tu na pūyate na naśyati | tad api īśāṅghri-sevayā hari-caraṇayor bhaktyā vāsanā-paryanta-pāpa-kṣayāt tad api śuddhyate ||24||

—o)0(o—

**|| 1.1.25 ||**

**avidyā-haratvam,** yathā caturthe (4.22.39)—

**yat-pāda-paṅkaja-palāśa-vilāsa-bhaktyā**

**karmāśayaṁ grathitam udgrathayanti santaḥ |**

**tadvan na rikta-matayo yatayo’pi ruddha-**

**sroto-gaṇās tam araṇaṁ bhaja vāsudevam ||**

**śrī-jīvaḥ : **naiṣṭhikyās tu avidyā-haratvam iti pratipādya dvābhyāṁ darśayati—yad-pāda iti | rikta-matayo bhagavad-dhyānādi-vinābhūta-matayaḥ | araṇaṁ śaraṇam | kramaś cātra śrī-sutena śravaṇopalakṣaṇatayā proktaḥ | 


    śṛṇvatāṁ sva-kathāḥ kṛṣṇaḥ puṇya-śravaṇa-kīrtanaḥ |


    hṛdy antaḥstho hy abhadrāṇi vidhunoti suhṛt-satām ||


    naṣṭa-prāyeṣv abhadreṣu nityaṁ bhāgavata-sevayā |


    bhagavaty uttama-śloke bhaktir bhavati naiṣṭhikī ||


    tadā rajas-tamo-bhāvāḥ kāma-lobhādayaś ca ye |


    ceta etair anāviddhaṁ sthitaṁ sattve prasīdati ||


    evaṁ prasanna-manaso bhagavad-bhakti-yogataḥ |


    bhagavat-tattva-vijñānaṁ mukta-saṅgasya jāyate ||


    bhidyate hṛdaya-granthiś chidyante sarva-saṁśayāḥ |


    kṣīyante cāsya karmāṇi dṛṣṭa evātmanīśvare || [bhā.pu. 1.2.17-21] iti |

naiṣṭhikī niścalā iti ṭīkā-kārāḥ ||25||

**mukundaḥ : **rikte avyakte brahmaṇi matir yeṣām evambhūtā api ||25||

**viśvanāthaḥ : **naiṣṭhikyās tu avidyā-haratvam iti pratipādya dvābhyāṁ darśayati—yad-pāda iti | yasya pāda-paṅkajayoḥ palāśāṅgulayas teṣāṁ vilāsa-bhaktyā viśeṣeṇa lāsaḥ pratikṣaṇa-vardhamānā kāntir yasyāṁ tayā sādhana-rūpayā bhaktyā sādhya-rūpayā ca karmāśayaṁ karma-vāsanāmayam ahaṅkāraṁ grathitam | yenaiva sva-karmaṇā | tad-viparītena bhagavat-karmaṇā udgrathayanti | santo vaiṣṇavāḥ | tadvat yatayaḥ sannyāsino na | kutaḥ ? riktā nirviṣayā avidyamānā matir yeṣāṁ te rikta-dhanā iva nirbuddhayo’santaś cety arthaḥ | santas tu bhagavad-viṣaya-matayaḥ subuddhaya eveti bhāvaḥ | niruddho nadyādeḥ srotasām ivendriyāṇāṁ gaṇo yaiḥ | na hi srotāṁsi niroddhuṁ śakyāni bhavantīti nirbuddhitva-cihnam etad eveti bhāvaḥ | santas tu bhagavat-saundaryāmṛtādiṣu prasārita-cakṣur-ādīndriya-gaṇāḥ sudhiyaḥ sukhinaś ceti bhāvaḥ | araṇaṁ śaraṇam ||25||

—o)0(o—

**|| 1.1.26 ||**

pādme ca—

**kṛtānuyātrā-vidyābhir hari-bhaktir anuttamā |**

**avidyāṁ nirdahaty āśu dāva-jvāleva pannagīm ||**

**śrī-jīvaḥ, mukundaḥ : _na vyākhyātam _**||26||

**viśvanāthaḥ : **vidyābhiḥ kṛtā anu yātrā yasyāḥ sā | tathā ca bhaktasya vidyā-viṣayakecchābhāve’pi sā vidyā svayam eva bhakteḥ paścād gacchatīty arthaḥ | anuttamā atyutkṛṣṭā | pannagīṁ sarpīm ||26||

—o)0(o—

**|| 1.1.27-28 ||**

**śubhadatvam—**

**śubhāni prīṇanaṁ sarva-jagatām anuraktatā |**

**sad-guṇāḥ sukham ity ādīny ākhyātāni manīṣibhiḥ ||**

tatra **jagat-prīṇanādi-dvaya-pradatvam**, yathā pādme—

**yenārcito haris tena tarpitāni jaganty api |**

**rajyanti jantavas tatra jaṅgamāḥ sthāvarā api ||**

**śrī-jīvaḥ : **sarva-jagatām iti | sarva-jagat-karmakaṁ prīṇanaṁ tat-kartṛkānuraktatā ca | anayoḥ sādguṇyāntarbhāve’pi pṛthag-uktiḥ sarvottamatāpekṣayā | kiṁ vā te ete yadyapi sādguṇya-kṛte api tatra sambhavataḥ, tathāpy anyatraiva tāvan-mātra-kṛte na syātāṁ, kintu svarūpa-kṛte apīti pṛthag-uktiḥ kṛtā | yathoktaṁ caturthe dhruva-carite—


    yasya prasanno bhagavān guṇair maitry-ādibhir hariḥ | 


    tasmai namanti bhūtāni nimnam āpa iva svayam || [bhā.pu. 4.9.47] iti |

ādi-grahaṇāt sarva-vaśīkāritva-maṅgala-kāritvādīni jñeyāni ||28||

**mukundaḥ : **śubhānīti prīṇanaṁ bhakta-kartṛkaṁ jagat-kartṛkānuraktatā | sad-guṇādi-pradatvam ity atrādi-śabdenoktād devāder vaśīkārād anayoḥ pṛthag-uktir martya-lokāpekṣayā | sthāvarā apīty atra tad-dvārā bhagavatā kṛto’nurāgas teṣūpacaryata iti bhāvaḥ ||27-28||

**viśvanāthaḥ : **tatra jagat-prīṇanādi-dvaya-hetutvaṁ yathā pādme yenārcita iti | jaganti jagad-varti-jīvā ity arthaḥ ||28||

—o)0(o—

**|| 1.1.29 ||**

	**sad-guṇādi-pradatvaṁ **(bhā.pu. 5.18.12)

**yasyāsti bhaktir bhagavaty akiñcanā**

**sarvair guṇais tatra samāsate surāḥ |**

**harāv abhaktasya kuto mahad-guṇā**

**mano-rathenāsati dhāvato bahiḥ ||**

**śrī-jīvaḥ : **sādguṇyādīty atrādi-śabda-grahaṇāt sarva-vaśīkāritvopalakṣaka-sura-vaśīkāritvaṁ gṛhyate | sad-guṇādi-pradatvam ity atra sad-guṇādi-vaśīkārayitṛtvam ity arthaḥ | surā bhagavad-ādayaḥ | sa ca tathā ca tat-parikarā devā munayaś cety arthaḥ | samāsate vaśībhūya tiṣṭhantīty arthaḥ ||29||

**mukundaḥ : **sad-guṇā jñāna-vairāgya-yama-niyamādayaḥ | ādi-śabdād devarṣy-ādi-vaśīkāritvam | ādi-śabdaḥ sukham ity ādīnīty ata ākṛṣṭaḥ ||29||

**viśvanāthaḥ : **guṇair indriya-niṣṭha-guṇaiḥ saha, na tu doṣaiḥ saha | surā indriyādhiṣṭhāṛ-devatās tatra bhakte samāsate | manorathenāsati viṣaye dhāvato’bhaktasya mahad-guṇā indriyāṇaṁ nirdūṣaṇa-guṇāḥ ||29||

—o)0(o—

||1.1.30-31||

**sukha-pradatvam—**

**sukhaṁ vaiṣayikaṁ brāhmam aiśvaraṁ ceti tat tridhā ||**

yathā tantre—

**siddhayaḥ paramāścaryā bhuktir muktiś ca śāśvatī |**

**nityaṁ ca paramānando bhaved govinda-bhaktitaḥ ||**

**śrī-jīvaḥ : _na vyākhyātam _**||30-31||

**mukundaḥ : **siddhayo bhuktiś ca vaiṣayikaṁ sukham | muktir brahma-sukham | paramānandam aiśvaraṁ sukham | paramānandam iti napuṁsakatvam ārṣam ||31||

**viśvanāthaḥ : **siddhayo’ṇimādayo bhuktiś ca viṣaya-sukham | muktir brahma-sukham | pāriśeṣyān nityaṁ paramānandam aiśvara-sukham ||31||

—o)0(o—

**|| 1.1.32 ||**

yathā hari-bhakti-sudhodaye ca—

**bhūyo’pi yāce deveśa tvayi bhaktir dṛḍhāstu me |**

**yā mokṣānta-caturvarga phaladā sukhadā latā ||**

**śrī-jīvaḥ : _na vyākhyātam _**||32||

**mukundaḥ : **sukhadety aiśvaram ||32||

**viśvanāthaḥ : **bhūyo’pīti, yā latā-rūpā bhaktir mokṣānta-catur-varga-phala-dā | sukhadā īśvarānubhavānanda-dātrī mokṣādi-laghutā-karī ||32||

—o)0(o—

**|| 1.1.33-34 ||**

**mokṣa-laghutākṛt—**

**manāg eva prarūḍhāyāṁ hṛdaye bhagavad-ratau |**

**puruṣārthās tu catvāras tṛṇāyante samantataḥ ||**

yathā śrī-nārada-pañcarātre—

**hari-bhakti-mahā-devyāḥ sarvā mukty-ādi-siddhayaḥ |**

**bhuktyaś cādbhutās tasyāś ceṭikāvad anuvratāḥ || **iti |

**śrī-jīvaḥ : **manāg eveti | alpam api prarūḍhāyāṁ, na tu janitāyāṁ, tasyāḥ svayam prakāśa-rūpatvāt | puruṣārtho dharmārtha-kāma-mokṣākhyās tṛṇāyante tatra gantuṁ lajjante ity arthaḥ ||33|| hari-bhaktīti ceṭikāvad iti bhītā ity arthaḥ ||34||

**mukundaḥ : _na vyākhyātam _**||33-34||

**viśvanāthaḥ : **adbhutā bhuktayo viṣaya-bhogāś ceṭikāvad dāsīvat paścād-gāminyaḥ ||33-34||

—o)0(o—

**|| 1.1.35 ||**

**sudurlabhā—**

**sādhanaughair anāsangair alabhyā sucirād api |**

**hariṇā cāśvadeyeti dvidhā sā syāt sudurlabhā ||**

**śrī-jīvaḥ : **hariṇā cāśv adeyety atrāsaṅge’pīti gamyate | anyathā dvaividhyānupapatteḥ | dvidhā sudurlabheti prakāra-dvayenāpi sudurlabhatvaṁ tasyā ity arthaḥ ||35||

**mukundaḥ : **sādhaneti | anāsaṅgaiḥ āsaṅga āsaktī rucir apara-paryāyā | tad-rahitaiḥ | sādhanaughaiḥ śrī-mūrter aṅghri-sevane prītiḥ, śrī-bhāgavatāsvādaḥ, sajātīya-vāsanā-bhakta-saṅgo nāma-saṅkīrtanaṁ śrīman-mathurā-maṇḍale sthitiḥ iti pañcāṅgāni vinā nati-stuti-vandanādibhiḥ sarvair alabhyā labdhum ayogyā | sāsaṅgaiḥ sādhanair labhyāpi hariṇā cāśv adeyā svasminn āsaktau satyām eva deyety arthaḥ | tathā cāgre—


    sādhanābhiniveśas tu tatra niṣpādayan rucim |


    harāv āsaktim utpādya ratiṁ saṁjanayaty asau || [bha.ra.si. 1.3.8] iti ||35||

**viśvanāthaḥ : **anāsaṅgaiḥ śraddhādi-bhakti-bhūmikāntargatāsakti-rahitaiḥ sādhana-samūhaiḥ sarvathaivālabhyā | āsakty-uttaram eva raty-utpatteḥ śravaṇāt | hariṇā cāsakti-sahitair api sādhana-samūhair āśu śīghram adeyā | vilambena tu dīyata ity arthaḥ | dvidhā sudurlabheti prakāra-dvayenāpi durlabhatvaṁ tasyā ity arthaḥ ||35||

—o)0(o—

**|| 1.1.36 ||**

tatra **ādyā**, yathā tāntre—

**jñānataḥ sulabhā muktir bhuktir yajñādi-puṇyataḥ |**

**seyaṁ sādhana-sāhasrair hari-bhaktiḥ sudurlabhā ||**

**śrī-jīvaḥ : **jñānata iti | tantra-mataṁ tāvad vicāryate | atra jñāna-yajñādi-puṇye sāsaṅge eva vācye, tayos tādṛśatvaṁ vinā mukti-bhuktyoḥ siddhir api na syāt | astu tāvat sulabhatva-vārtā | ataḥ sādhana-sahasrāṇām api sāsaṅgatvam eva labhyate | vākyārtha-krama-bhaṅgasyāvaśya-parihāryatvāt sahasra-bāhulyāsiddheś ca | tatra yadi jñāna-yajñādi-puṇyayoḥ sāsaṅgatvaṁ tad-eka-niṣṭhatva-mātraṁ vācyaṁ, tadā tādṛśābhyām api tābhyāṁ tayoḥ sulabhatvaṁ nopapadyate | kleśo’dhikataras teṣām avyaktāsakta-cetasām [gītā 12.5] ity ādeḥ, kṣudrāśā bhūri-karmāṇo bāliśā vṛddha-māninaḥ [bhā.pu. 10.23.9] ity ādeś ca | tasmāt tayoḥ sāsaṅgatvaṁ naipuṇyena vihitatvam ity eva vācyam | naipuṇyaṁ ca bhakti-yoga-saṁyoktṛtvam iti | pureha bhūman bahavo’pi yoginaḥ [bhā.pu. 10.14.5] ity ādeḥ, svargāpavargayoḥ puṁsāṁ [bhā.pu. 10.81.19] ity ādeś ca | 

atha hari-bhakti-śabdena sādhya-rūpo rati-paryāyas tad-bhāva evocyate—bhaktyā sañjātayā bhaktyetivat | tataś ca sādhana-śabdena hari-sambandhi-sādhanam evocyate, tat-sambandhitvaṁ vinā tad-bhāva-janmāyogāt | tathā ca sādhana-śabdena sākṣāt-tad-bhajane vācye tatra pūrva-kramataḥ sāsaṅgatve labdhe sahasra-bahutva-nirdeśenāparyavasānāt su-śabdāc ca bhītasya kasyāpi tatra [bhāva-bhaktau] pravṛttir na syāt | tena tatra sulabhatvaṁ tu—


    śṛṇvataḥ śraddhayā nityaṁ gṛṇataś ca sva-ceṣṭitam |


    kālena nātidīrgheṇa bhagavān viśate hṛdi || [bhā.pu. 2.8.4] 


    tatrānvahaṁ kṛṣṇa-kathāḥ pragāyatām


    anugraheṇāśṛṇavaṁ manoharāḥ |


    tāḥ śraddhayā me’nupadaṁ viśṛṇvataḥ


    priyaśravasy aṅga mamābhavad ruciḥ || [bhā.pu. 1.5.26] ity ādau prasiddham |

tasmāt sādhana-śabdena na sādhayati māṁ yoga [bhā.pu. 11.14.20] ity ādivat tad-artha-viniyukta-karmādikam evocyate | ata eva sādhana-śabda eva vinyasto, na tu bhajana-śabdaḥ | tasya sāsaṅgatvaṁ nāma ca tad-artha-viniyogāt pūrvavan naipuṇyena vihitatvam eva | tat-sāhasrair api sudurlabhety uktis tu sākṣāt tad-bhajanam eva kartavyatvena pravartayati | tathāpi kārikāyām anāsaṅgair iti yad uktaṁ, tatra cāsaṅgena sādhana-naipuṇyam eva bodhyate, tan naipuṇyaṁ ca sākṣāt tad-bhajane pravṛttiḥ | tataś ca tasya tādṛśa-sāmarthye’py anyatra svargādau pravṛttyā na vidyate āsaṅgo naipuṇyaṁ yeṣu tādṛśair nānā-sādhanair ity arthaḥ | tādṛśa-nānā-sādhanatvaṁ tu neṣṭam |


    tasmād ekena manasā bhagavān sātvatāṁ patiḥ |


    śrotavyaḥ kīrtitavyaś ca dhyeyaḥ pūjyaś ca nityadā || [bhā.pu. 1.2.14] ity ādau |

tasmād itara-miśritāpi na yukteti sādhv eva lakṣitaṁ jñāna-karmādy-anāvṛtam iti ||36||

**mukundaḥ, viśvanāthaḥ : _na vyākhyātam _**||36||

—o)0(o—

**|| 1.1.37 ||**

**dvitīyā**, yathā pañcama-skandhe (5.6.18)—

**rājan patir gurur alaṁ bhavatāṁ yadūnāṁ**

**daivaṁ priyaḥ kula-patiḥ kva ca kiṅkaro vaḥ |**

**astv evam aṅga bhajatāṁ bhagavān mukundo**

**muktiṁ dadāti karhicit sma na bhakti-yogam ||**

**śrī-jīvaḥ : **karhicin na dadātīty ukte karhicid dadātīty āyāti | asākalye tu cic-canau | ata eva karhicid apīti noktam | tasmād āsaṅgenāpi kṛte sādhana-bhūte sākṣād bhakti-yoge sati yāvat phala-bhūte bhakti-yoge gāḍhāsaktir na jāyate, tāvan na dadātīty arthaḥ | tathaiva ca lakṣitam—anyābhilāṣitā-śūnyam iti ||37||

**mukundaḥ : **rājann iti | astv evaṁ yuṣmākaṁ yādavānāṁ ca sneha-sambandhābhyāṁ vaśavartī dūre tiṣṭhatv ity arthaḥ | bhakti-yogaṁ rati-rūpaṁ karhicin na dadātīty ukteḥ karhicid dadātīty āyāti—asākalye tu cic-canau | ata eva karhicid apīti noktam | tasmāt svasminn āskatyāṁ satyām eva deyatvam ||37||

**viśvanāthaḥ : **he rājan ! bhavatāṁ pāṇḍavānāṁ yadūnāṁ ca patiḥ pālakaḥ | gurur upadeṣṭā daivam upāsyaḥ | priyaḥ prītikṛt | kula-patir niyanteti | yaduṣv avatarato’pi kṛṣṇasya teṣu bhavatsu ca tulya eva vyavahāro dṛṣṭaḥ | kiṁ ca, kva ca kadācit vaḥ pāṇḍavānāṁ dūty-ādiṣu kiṅkaro, na ca tathā yadūnām iti yadubhyo’pi premavattve bhavatām ādhikyam eveti bhāvaḥ | bhavadbhyo hy abhajadbhyo’pi parama-premādhikya-dānasya vārtā kiyatī vaktavyā ? sā sarvopari virājatām | anyebhyo bhajadbho’pi na bhakti-yogaṁ bhāva-bhaktim api prāyo na dadāti,  kiṁ ca tato’py atinikṛṣṭāṁ muktim evety āha astv eveti | bhajatāṁ bhajadbhyaḥ | atra karhicid apīty anukte muktim anicchadbhyaḥ śuddha-bhaktebhyas tu bhaktim eva dadātīty artho labhyate ||37||

—o)0(o—

**|| 1.1.38 ||**

**sāndrānanda-viśeṣātmā—**

**brahmānando bhaved eṣa cet parārddha-guṇīkṛtaḥ |**

**naiti bhakti-sukhāmbhodheḥ paramāṇu-tulām api ||**

**śrī-jīvaḥ : **parārddheti—parārddha-kāla-samādhinā samuditaṁ tat-sukham apīty arthaḥ ||38||

**mukundaḥ : _na vyākhyātam _**||38||

**viśvanāthaḥ : **parārdheti—**parārdhaṁ** kālaṁ vyāpya kriyamāṇena samādhinā siddhaṁ brahma-sukham apīty arthaḥ | **bhakti**-rūpa-**sukha-samudrasya** yaḥ **paramāṇus** tasyāpi **tulanāṁ naiti** na prāpnoti ||38||

—o)0(o—

**|| 1.1.39 ||**

yathā, hari-bhakti-sudhodaye—

**tvat-sākṣātkaraṇāhlāda-viśuddhābdhi-sthitasya me |**

**sukhāni goṣpadāyante brāhmāṇy api jagad-guro ||**

**śrī-jīvaḥ : **brāhmāṇīty atra pārameṣṭhyānīti tu na vyākhyeyam | para-brahmānandenaiva tasya tāratamyaṁ śrī-bhāgavatādiṣu prasiddham iti | tasyāravinda-nayanasya padāravinda [bhā.pu. 3.15.43] ity-ādibhyaḥ ||39||

**mukundaḥ : _na vyākhyātam _**||39||

**viśvanāthaḥ : **tvat-sākṣād iti tava sākṣātkārānanda-samudre sthitasya mama brāhmāṇi brahma-svarūpāṇy api sukhāni goṣpadāyante goṣpadam ivācaranti | brāhmāṇīty atra pārameṣṭhyānīti tu na vyākhyeyam | para-brahmānandenaiva tasya tāratamyaṁ śrī-bhāgavatādiṣu prasiddham | tasyāravinda-nayanasya padāravinda [bhā.pu. 3.15.43] ity ādibhyaḥ ||39||

—o)0(o—

**|| 1.1.40 ||**

tathā bhāvārtha-dīpikāyāṁ (10.88.11) ca—

**tvat-kathāmṛta-pāthodhau viharanto mahā-mudaḥ |**

**kurvanti kṛtinaḥ kecit catur-vargaṁ tṛṇopamam ||**

**śrī-jīvaḥ : **satsv api bahuṣu udāhariṣyamāṇeṣu śrī-bhāgavatādi-vākyeṣu bhāvārtha-dīpikodāraṇaṁ tu tat-kartus tat-tātparyajñatvena sarva-tat-tad-vākyārtha-saṅgraho’yam ity abhiprāyāt ||40||

**mukundaḥ : _na vyākhyātam _**||40||

**viśvanāthaḥ : **bhāvārtha-dīpikāyāṁ śrī-svāmi-caraṇaiḥ kṛtāyāṁ śruty-adhyāya-ṭīkāyām | pāthodhau samudre | mahā-mudaḥ paramānanda-yuktāḥ ||40||

—o)0(o—

**|| 1.1.41 ||**

**śrī-kṛṣṇākarṣiṇī**—

**kṛtvā hariṁ prema-bhājaṁ priya-varga-samanvitam |**

**bhaktir vaśīkarotīti śrī-kṛṣṇākarṣiṇī matā ||**

**śrī-jīvaḥ : **prema-bhājam iti ākarṣaṇa-śabda-balāt | priya-varga-samanvitam iti śrī-śabda-balād vyākhyātam ||41||

**mukundaḥ : **kṛtveti | priya-varga-samanvitam iti rājāyaṁ gacchatītivat sa-parivārasya prāptir iti vyākhyātam ||41||

**viśvanāthaḥ : _na vyākhyātam _**||41||

—o)0(o—

**|| 1.1.42 ||**

yathā ekādaśe (11.14.20)—

**na sādhyati mām yogo na sāṅkhyaṁ dharma uddhava |**

**na svādhyāyas tapas tyāgo yathā bhaktir mamorjitā ||**

**śrī-jīvaḥ : **na sādhayatīti—atra yadyapi yogādi-sādhana-pratispardhitvena sādhanatvam evāsyā āyāti—tataś cāgrata ity ādi vakṣyamāṇānusāreṇa sādhya-bhakti-mahima-prastāve’sminn udāharaṇaṁ na sambhavati, tathāpi sādhyām eva janayitvā vaśīkaroty asāv iti tathoktam ||42||

**mukundaḥ : **na sādhayatīti | ūrjitā prema-lakṣaṇā satī māṁ sa-priya-vargam | tatra yogādayo’pi paramotkarṣaṁ prāptā jñeyāḥ | ūrjita-bhakti-pratispardhitvāt ||42||

**viśvanāthaḥ : **na sādhayatīti—yadyapi yogādi-sādhana-pratispardhitvena sādhanatvam evāsyā āyāti—tataś cāgrata ity ādi vakṣyamāṇānusāreṇa sādhya-bhakti-mahima-prastāve’sminn udāharaṇaṁ na sambhavati, tathāpi sādhyām eva bhaktiṁ janayitvā vaśīkaroty asāv iti tathoktam | na sādhayati na prāpti-sādhanaṁ bhavati | ūrjitā jñāna-karmādy-anāvṛtatvena prabalā tīvrety arthaḥ ||42||

—o)0(o—

**|| 1.1.43 ||**

saptame (7.10.48) ca nāradoktau—

**yūyaṁ nṛ-loke bata bhūri-bhāgā**

**lokaṁ punānā munayo’bhiyanti |**

**yeṣāṁ gṛhān āvasatīti sākṣād**

**guḍhaṁ paraṁ brahma manuṣya-liṅgam ||**

**śrī-jīvaḥ**: ata eva tatrāparituṣyan priya-varga-samanvitatvodāharaṇaṁ ca kariṣyann aparam āha—yūyam iti ||43||

**mukundaḥ**: sākṣād-vacana-gatam apy etad darśayati—yūyam iti gūḍhaṁ vedādi-rahasyatvāt asarva-bodha-svabhāvam ||43||

**viśvanāthaḥ: **aho prahlādasya bhāgyam—yena bhagavān dṛṣṭaḥ | vayaṁ tu manda-bhāgyā iti viṣīdantaṁ rājānaṁ prati yūyaṁ prahlādāt, prahlāda-guror matto’py anyebhyo’pi bhaktebhyaḥ | yadu-guru-prabhṛtibhyo’pi vaśiṣṭa-marīci-kaśyapādi-ṛsibhyo’pi, brahma-rudrābhyām api, bhūri-saubhāgyavanta ity āha nāradaḥ—yūyam iti | yūyaṁ nṛṇāṁ jīvānāṁ loka-madhye bhūri-bhāgāḥ | yeṣāṁ yuṣmākaṁ gṛhān lokaṁ sva-darśanādinā pavitrīkurvanto’pi munayo’bhi sarvato-bhāvena svaṁ kṛtārthīkartuṁ gacchanti | yato gūḍhaṁ sarvato’pi rahasyaṁ yan manuṣya-liṅgaṁ narākṛti paraṁ brahma | tat samyak prakāreṇa yuṣmābhir anāhūtam apy āsakti-pūrvakaṁ yeṣāṁ gṛheṣu sākṣād vasati | na hi prahlādādīnāṁ gṛheṣu narākṛti paraṁ brahma sākṣād vasati | na ca tad-darśane kṛtārthī-bhavituṁ munayo gacchantīti bhāvaḥ ||43||

—o)0(o—

**|| 1.1.44 ||**

**agrato vakṣyamāṇāyās tridhā bhakter anukramāt |**

**dviśaḥ ṣaḍbhiḥ padair etan māhātyaṁ parikīrtitam ||**

**śrī-jīvaḥ**: dviśo dvābhyāṁ dvābhyāṁ ṣaḍbhiḥ padaiḥ kleśaghnīty ādibhiḥ parikīrtitam iti | asādhāraṇatveneti pariśabdārthaḥ | tena sādhana-rūpāyā dvau guṇau | bhāva-rūpāyāś catvāro guṇāḥ prema-rūpāyāḥ ṣaḍ api jñeyāḥ | tatra tat-tad-antarbhāvāt vāyv-ādi-bhūta-catuṣṭayavat ||44||

**mukundaḥ**: agrata iti | dviśo dvābhyāṁ dvābhyāṁ kṛtvā ṣaḍbhiḥ padaiḥ kleśaghnīty ādibhiḥ asādhāraṇa-sādhāraṇatveneti pariśabdārthaḥ | tena sādhana-rūpāyā dvau | bhāva-rūpāyāś catvāraḥ | prema-rūpāyāḥ ṣaḍ api jñeyāḥ | vāyv-ādi-bhūta-catuṣṭayavat tatra tatra tat-tad-antarbhāvāt ||44||

**viśvanāthaḥ: **agrata iti | sādhana-bhāva-prema-rūpāyās tridhā bhakter dviśo dvābhyāṁ dvābhyāṁ ṣaḍbhiḥ padaiḥ | tathā ca kleśaghnī śubhadā ity anena pada-dvayena sādhana-bhakter māhātmyaṁ kathitam | evaṁ mokṣa-laghutākṛt sudurlabhā ity anena bhāva-bhakteḥ | evaṁ sāndrānanda-viśeṣātmā śrī-kṛṣṇākarṣiṇī iti prema-bhakter ity evaṁ ṣaḍbhiḥ padair ity arthaḥ ||44||

—o)0(o—

**|| 1.1.45 ||**

**kiṁ ca -**

**svalpāpi rucir eva syād bhakti-tattvāvabodhikā |**

**yuktis tu kevalā naiva yad asyā apratiṣṭhatā ||**

**śrī-jīvaḥ: **atra bahirmukhān praty anyad apy ucyate ity āha—kiṁ ceti | rucir atra bhakti-tattva-pratipādaka-śabdeṣu śrīmad-bhāgavatādiṣu prācīna-saṁskāreṇottamatva-jñānam, saiva bhakti-tattvam evāvabodhayati, yathā-śabdaṁ śraddhāpayatīti, kevalā śuṣkā naiveti kintu tad-ruci-sahitā, ittham eva vakṣyate śāstre yuktau ca nipuṇa [bha.ra.si. 1.2.17] iti ||45||

**mukundaḥ: **he mahā-kṛpālo ! trividha-bhaktes tat-tan-māhātmyaṁ śrutam apy atyapūrvatvāt samyaṅ nāvabudhyate, tato yuktiṁ ca darśayeti bubhutsūn prati satyam atyapūrvam evaitat, kintu sādhanābhiniveśād rucau svalpāyām api jātāyāṁ mano-nairmalyāt svayam eva bhakti-tattvasyāvabodho, na tu kevalayā yuktyety āha—kim ceti | rucir eva svayam eva svalpa-rucāv api satyāṁ tad-anukūlā yuktiś ca svayaṁ sphured ity arthaḥ | yuktis tu kevalā ruci-rahitā naiva | asyā yukteḥ ||45||

**viśvanāthaḥ: **atha bahirmukhān praty anyad apy ucyate ity āha—kiṁ ceti | rucir atra bhakti-tattva-pratipādaka-śabdeṣu śrī-bhāgavatādiṣu prācīna-saṁskāreṇottamatva-jñānam | saiva bhakti-tattvam avabodhayati | kevalā śuṣkā naiveti kintu tad-ruci-sahitā | ittham eva vakṣyate śāstre yuktau ca nipuṇa [bha.ra.si. 1.2.17] iti ||45|| 

—o)0(o—

**|| 1.1.46 ||**

tatra prācīnair apy uktam—

**yatnenāpādito’py arthaḥ kuśalair anumātṛbhiḥ |**

**abhiyuktatarair anyair anyathaivopapādyate ||**

**śrī-jīvaḥ**, **mukundaḥ**, **viśvanāthaḥ: **apratiṣṭhatām eva darśayati—tatheti | prācīnaiḥ tarko’pratiṣṭhānāt [bra.sū. 2.1.12] iti nyāyānusāribhir vārtika-kārādibhiḥ | abhiyuktatarās tārkikeṣu pravīṇatarāḥ ||46||

—o)0(o—

iti śrī śrī bhakti-rasāmṛta-sindhau

pūrva-bhāge bhakti-sāmānya-laharī prathamā

-=o0o=-

|| 1.2 ||

bhakti-rasāmṛta-sindhau pūrva-vibhāge dvitīyā laharī


### atha sādhana-bhaktiḥ

**|| 1.2.1 ||**

**sā bhaktiḥ sādhanaṁ bhāvaḥ premā ceti tridhoditā ||**

**śrī-jīvaḥ: **sā bhaktir āpātataḥ pratīty-artham evedaṁ vivecanam, viśeṣatas tv idaṁ jñeyam—bhaktis tāvad dvividhā—sādhana-rūpā, sādhya-rūpā ca | tatra prathamāyā lakṣaṇaṁ bhedāś ca vakṣyante | dvitīyā tu hārda-rūpā, sāpi bhakti-śabdenocyate | yathaikādaśe—bhaktyā sañjātayā bhaktyā bibhraty utpulakāṁ tanum [bhā.pu. 11.3.11] iti | asyāś ca bhāva-prema-praṇaya-sneha-rāgākhyāḥ pañca bhedāḥ | tathā ujjvala-nīlamaṇāv asya pariśiṣṭa-granthe mānānurāga-mahābhāvās trayaś ca santi | tad evam aṣṭau | tathāpi bhāvaḥ premeti dvi-bhedatvenoktis tūpalakṣaṇartham eva | 


    premṇa eva vilāsatvād vairalyaṁ sādhakeṣv api |


    atra snehādayo bhedā vivicya na hi śaṁsitāḥ || [bha.ra.si. 1.4.19]

ity atraiva prema-lahary-ante vakṣyamāṇatvāt ||1||

**mukundaḥ: **vaiśiṣṭyaṁ kathayituṁ yad uktaṁ, tad eva vaiśiṣṭyaṁ darśayati seti yāvad-vibhāgam | sā ukta-lakṣaṇā sāmānya-bhaktiḥ ||1||

**viśvanāthaḥ: **sā bhaktir iti | athātra sādhana-sādhyatva-rūpa-dvividha-bheda evāstu | bhāvasyāpi sādhya-bhakty-antarbhāvo’stu | kiṁ bheda-traya-karaṇena ? iti cet na, yato’gre vakṣyamāṇasya 


    utpanna-ratayaḥ samyaṅ nairvighnyam anupāgatāḥ |


    kṛṣṇa-sākṣāt-kṛtau yogyāḥ sādhakāḥ parikīrtitāḥ || [bha.ra.si. 2.1.276]

iti sādhaka-bhakta-lakṣaṇasya madhye raty-apara-paryāyasya bhāvasyāvirbhāve’pi samyaṅ-nairvighnyam anupāgatāḥ iti viśeṣaṇena prabalatarasya kasyacin mahad-aparādhasya kaścana bhāgo’vaśiṣṭo’stīti labhyate | evaṁ sati kleśa-janakasyāparādhasya leśe’pi sādhya-bhakter āvirbhāvo na sambhavati | ata eva tatraivoktasya sādhya-bhakti-viśiṣṭa-siddha-bhakta-lakṣaṇasya madhye—avijñātākhila-kleśāḥ sadā kṛṣṇāśrita-kriyāḥ siddhāḥ syuḥ [bha.ra.si. 2.1.280] ity anena tathaiva pratipāditam | tasmād bhāvasya sādhya-bhakter antarbhāvo na sambhavati | tathaiva sādhana-bhakter antarbhāvas tu sutarām eva nāsti | yato’traiva prakaraṇe sādhana-bhakti-lakṣaṇe bhāva-sādhanatva-rūpa-viśeṣaṇena bhāvasya sādhana-bhaktitvaṁ parāstam | bhāvasya bhāva-sādhanatvābhāvāt | tasmāt sādhūktaṁ bhaktes trividhatvam iti vivecanīyam ||1||

—o)0(o—

**|| 1.2.2 ||**

tatra **sādhana-bhaktiḥ**—

**kṛti-sādhyā bhavet sādhya-bhāvā sā sādhanābhidhā |**

**nitya-siddhasya bhāvasya prākaṭyaṁ hṛdi sādhyatā ||**

**śrī-jīvaḥ:** kṛtīti | sāmānyato lakṣitā uttamā bhaktiḥ | kṛtyā indriya-preraṇayā sādhyā cet, sā sādhanābhidhā bhavati | kṛtyās tad-antarbhāvaś ca pūrva-kriyāyā yajñāntarbhāvavāt | tatra bhāvādy-anubhāva-rūpāyā vyavacchedārtham āha—sādhyeti | sādhyo bhāvo bhāva-premādi-rūpo yayā sā, na tu bhāva-siddhā | sā hi tad-aṅgatvāt sādhya-rūpaiveti | sādhya-bhāvety anena sā sādhya-pumarthāntarā ca parihṛtā, uttamāyā evopakrāntatvāt | bhāvasya sādhyatve kṛtrimatvāt parama-puruṣārthatvābhāvaḥ syād ity āśaṅkyāha—nityeti | bhagavac-chakti-viśeṣa-vṛtti-viśeṣatvenāgre sādhayiṣyamāṇatvād iti bhāvaḥ ||2||

**mukundaḥ:** kṛtyā dehādi-vyāpāreṇa sādhyā | kṛtes tad-aṅgatvāt tad-antarbhāvaḥ | avyaṅgyo dehādi-vyāpāraḥ sādhanābhidhā bhaved ity arthaḥ | asyāḥ phalaṁ darśayann āha—sādhyo niṣpādyo bhāvo ratir yayāvṛtti-rūpayā kutrāpi sakṛd-rūpayā ca sā sādhya-bhāvā | bhāvāt pūrvā sādhana-bhaktir, bhāvas tasyāḥ phalam ity arthaḥ | jāta-bhāve yā sā bhāvasya kāryatvāt sādhyaiva | bhāvasya sādhyatve kṛtrimatvāt parama-puruṣārthatām āśaṅkyāha—nityeti | nitya-siddha-bhakteṣu śuddha-sattva-viśeṣa-rūpatayā sadā vartamānasyātra svayaṁ sphuraṇān na kṛtrimatva-śaṅkā | ataḥ śrī-kṛṣṇa-nāmādi na bhaved grāhyam indriyaiḥ [bha.ra.si. 1.2.234] iti vakṣyamāṇatvāt | sādhana-bhaktir eva na kṛtrimā, kim uta bhāvaḥ ? ||2||

**viśvanāthaḥ: **kṛtīti | sā sāmānyato lakṣitoktā bhaktir indriya-vyāpāreṇa sādhyā cet sādhanābhidhā bhavati | atrendriya-vyāpārasya bhakty-antar-bhāvaḥ | yāgasya pūrva-kriyāyā yathā yāgasyāntarbhāvas tathaiva jñeyaḥ | tena bhakti-bhinnasya na bhakti-janakatvam iti siddhānto’pi saṅgacchate | atra bhāva-bhakter anubhāva-rūpasya śravaṇa-kīrtanādeḥ sādhanatva-vyavahārābhāvāt tad-vāraṇāyāha—sādhyeti | sādhyo bhāvo yayā sā bhāva-janikety arthaḥ | tena dharmārthādi-puruṣārthāntara-sādhaka[^1]-bhaktiś ca parākṛtā, uttamāyā eva upakrāntatvāt | bhāvādīnāṁ sādhyatve kṛtrimatvāt parama-puruṣārthatvābhāvaḥ syād ity āśaṅkyāha—nityeti | bhāvasyety upalakṣaṇaṁ śravana-kīrtanādayo’pi grāhyāḥ | teṣām api karṇa-jihvādau prākaṭya-mātram, yathā śrī-kṛṣṇo vasudeva-gṛhe’vatatāra | bhaktīnāṁ bhagavac-chakti-vṛtti-viśeṣatvenāgre sādhayiṣyamāṇatvād iti bhāvaḥ ||2||

**siddhānta-sarasvatī**: kṛti-sādhyā kṛtyā indriya-preraṇayā sādhanīyā yā sādhya-bhāvā sadhanīyaḥ bhāvaḥ yasya sā sādhanābhidhā sādhana-bhakti-nāmnī bhavet | hṛdi jīvātma-hṛdaye nitya-siddhasya nitya-vartamānasya svataḥ-prakāśasya bhāvasya kṛṣṇa-prema-bhāvasya prākaṭyam āviṣkaraṇam eva sādhyatā sādhana-yogyatā ||2|| (cc 2.22.102)

—o)0(o—

**|| 1.2.3 ||**

**sā bhaktiḥ saptama-skandhe bhaṅgyā devarṣiṇoditā ||**

**śrī-jīvaḥ:** seti | nanv atra—


    tasmād vairānubandhena nirvaireṇa bhayena vā|


    snehāt kāmena vā yuñjyāt kathañcin nekṣate pṛthak || [bhā.pu. 7.1.25]

iti bhaya-dveṣāv api vihitau | tarhi tāva pi bhaktī syātāṁ tarhy ānukūlyeneti viśeṣaṇa-virodhaḥ syāt tatrāha—bhaṅgyeti | yaḥ khalu bhaya-dveṣayor api maṅgalaṁ vidadhīta | tasminn api ko vā parama-pāmaro bhaktiṁ na kurvīta, pratyuta tau vidadhīteti paripāṭyety arthaḥ | yuñjyād iti tu sambhāvanāyām eva liṅ-vidhānāt | na tu vidhau | bhaya-dveṣayor vidhātum aśakyatvāt | yadyapi śrī-kṛṣṇa-param evedaṁ vākyaṁ, tathāpi tad-aṁśādau ca tāratamyena jñeyam ||3||

**mukundaḥ: _na vyākhyātam |_**|3||

**viśvanāthaḥ: **seti | nanv atra—


    tasmād vairānubandhena nirvaireṇa bhayena vā |


    snehāt kāmena vā yuñjyāt kathañcin nekṣate pṛthak || [bhā.pu. 7.1.25]

iti padye bhaya-dveṣāv api vihitau | tarhi tāva pi bhaktī syātāṁ ? tayor bhaktitva-svīkāre tu ānukūlyeneti viśeṣaṇa-virodhaḥ syāt | tat-kartary asure’pi bhakta-vyavahārāpatteś cety āha—bhaṅgyeti | yaḥ khalu bhaya-dveṣa-kartṛṇām api maṅgalaṁ karoti | tasminn īśvare ko vā parama-pāmaro bhaktiṁ na kurvīta ? pratyuta bhaya-dveṣau vidadhīteti bhaṅgyā paripāṭyā devarṣiṇoktam ||3||

—o)0(o—

**|| 1.2.4 ||**

yathā saptame (7.1.31)—

**tasmāt kenāpy upāyena manaḥ kṛṣṇe niveśayet || **iti |

**śrī-jīvaḥ: **tasmād iti | upāyena kāmādinā nirvaira-śabda-pratipādayitavyena vidhinā ca dvārā, mano-niveśopalakṣaṇatvena tat-tad-indriya-ceṣṭā ca bhaktir ity arthaḥ | tathāpi kenāpi yogyena bhaya-dveṣātiriktena sva-mano’nukūlenaikatareṇaivety arthaḥ ||4||

**mukundaḥ: **tasmād ity asya pūrvārdheḥ— katamo’pi na venaḥ syāt pañcānāṁ puruṣaṁ prati [bhā.pu. 7.1.31] iti | asyārthaḥ—pūrva-śatru-rūpaṁ māṁ ghātako’vatīrṇa iti dveṣa-mūlatvāt kaṁsa-bhayasya dveṣāntarbhāvāt pañcānām ity uktam | katamo’pi na veṇa ity asya bhaya-dveṣayor niṣiddhatvāt kaṁsādīnāṁ pāpa-jātam abhinveśottannaṣṭam | te ca tad-ātmatāṁ prāptāḥ | abhiniveśābhāvād asya tu pāpam ity abhiprāyaḥ | yasmān niṣiddha-kartā veṇavan narakaṁ gacchet tasmād dhetoḥ kenāpy upāyena kāma-snehādi-catuṣṭayānuvartinā manobhirucinaikatamena dehendriyāntaḥkaraṇa-vyāpārātmakena sādhanena manaḥ kṛṣṇe niveśayed āsaktaṁ kuryād iti cāturyeṇa preraṇam | śravaṇa-kīrtana-smaraṇādikā bhāvotpatteḥ prāk śrī-kṛṣṇāsakti-paryantā kriyā sādhana-bhaktir ity arthaḥ | tasmād vairānubhandhena ity ādi padye bhaya-dveṣāv api manobhiniveśātmakāv eva gṛhītau | kathañcin nekṣate pṛthag ity uktatvāt ||4||

**viśvanāthaḥ:** paścāt śloke devarṣir abhiprāyaṁ spaṣṭīkaroti—tasmād iti | teṣāṁ madhye kenāpy utkṛṣṭena nirvaira-śabda-pratipāditena kāmādy-upāyenety arthaḥ ||4||

—o)0(o—

**|| 1.2.5-6 ||**

**vaidhī rāgānugā ceti sā dvidhā sādhanābhidhā ||**

tatra **vaidhī—**

**yatra rāgānavāptatvāt pravṛttir upajāyate |**

**śāsanenaiva śāstrasya sā vaidhī bhaktir ucyate ||**

**śrī-jīvaḥ:** yatra bhaktau pravṛttiḥ puṁso rāgānavāptatvāt rāgeṇanavāpteti hetoḥ śāstrasya śāsanenaiva upajāyate | sā bhaktir vaidhī ucyate | rāgo’trānurāgas tad-ruciś ca | agre rāgātmikā-rāgānugayor bhedasya vakṣyamāṇatvāt | śāsanenaivety eva-kārāt, rāga-prāptatvam api cet tarhi aṁśenaiva vaidhītvaṁ jñeyam ||6||

**mukundaḥ: **yatra bhaktau pravṛttiḥ rāgānavāptatvāt rāgeṇa lobhenānavāpti-hetoḥ śāstrasya śāsanenaiva, na tu sva-kalpanādinā ||6||

**viśvanāthaḥ:** vaidhīti | rāgo’tra rāgas tad-ruciś ca | agre rāgātmikā-rāgānugayor vakṣyamāṇatvāt | athātra sādhanādau pravṛtti-sāmānye kutracil lobhasya kāraṇatvam | kutracic chāstra-śāsanasya | tatra ca yasyāṁ bhaktau lobhasya kāraṇatvaṁ nāsti, kintu śāstra-śāsanasyaiva sā vaidhīty āha—yatreti | rāgo’tra śrī-mūrter darśanād daśama-skandhīya-tat-tal-līlā-śravaṇāc ca bhajana-lobhas tad-anāptatvād anadhīnatvād dhetoḥ śāstrasya śāsanenaiva yā pravṛttir upajāyate, sā bhaktir vaidhy ucyate ||6||

—o)0(o—

**|| 1.2.7 ||**

yatha, dvitīye (2.1.6)—

**tasmād bhārata sarvātmā bhagavān īśvaro hariḥ |**

**śrotavyaḥ kīrtitavyaś ca smartavyaś cechatābhayam ||**

**śrī-jīvaḥ:** _na vyākhyātam |_

**mukundaḥ:** tasmād bhārata ity atra hari-śabdād bhaktāś ca prāptāḥ | 


    arcayitvā tu govindaṁ tadīyān nārcayanti ye |


    na te viṣṇoḥ prasādasya bhājanaṁ dāmbhikā janāḥ || ity ādau doṣa-śravaṇāt |

kṛṣṇaṁ smaran janaṁ cāsya [bha.ra.si. 1.2.294] ity ādau te sākṣād eva grahīṣyante—teṣāṁ tatraivātyupādeyatvāt | ataḥ kṛṣṇānuśīlanam ity atrāpi sa-parikara eva kṛṣṇo jñeyaḥ ||7||

**viśvanāthaḥ: **abhayaṁ nāsti saṁsārādi-janya-bhayaṁ yasmāt bhagavatas tam icchatā puruṣeṇa bhagavān śrotavyaḥ | tena saṁsārādi-bhaya-nivṛtti-pratipādaka-śāstra-śāsanād eva pravṛttiḥ, na tu lobhād iti bhāvaḥ ||7||

—o)0(o—


    **|| 1.2.8 ||**

pādme ca—


    **smartavyaḥ satataṁ viṣṇur vismartavyo na jātucit |**


    **sarva-vidhi-niṣedhāḥ syur etayor eva kiṅkarāḥ ||**

**śrī-jīvaḥ:** sarva iti aharahaḥ sandhyām upāsīta brāhmaṇo na hantavya ity ādi-rūpāḥ | etayoḥ smartavya-vismartavya-rūpayor vidhi-niṣedhayor eva kiṅkarāḥ adhīnāḥ | viparīte tu viparīta-phalā bhavantīti bhāvaḥ | cic-chabdas tv atra jātu-śabdasyārtha-dyotaka eva, na tu vācakaḥ ||8||

**mukundaḥ: **etayoḥ smaraṇa-vismaraṇa-vidhyoḥ ||8||

**viśvanāthaḥ: **sarva iti | sarveṣāṁ vidhīnāṁ śrī-viṣṇu-smaraṇa-kiṅkaratvāt śrī-viṣṇu-smaraṇe kriyamāṇa eva sarveṣāṁ vidhi-bodhitānāṁ karaṇānarvāhaḥ | evam ananta-go- brāhmaṇādi-hatyānāṁ niṣedhānāṁ viṣṇu-smaraṇasya kiṅkaratvād viṣṇu-vismaraṇe jāte vismartuḥ puruṣasya sarva-niṣedha-pratipāditānanta-pāpavattva-prasaṅga ity arthaḥ | satataṁ pratyahaṁ, na tu pratikṣaṇaṁ, tasyāsādhyatvena vidher anuṣṭhāna-lakṣaṇāprāmāṇyāpatteḥ ||8||

—o)0(o—

**|| 1.2.9 ||**

**ity asau syād vidhir nityaḥ sarva-varṇāśramādiṣu |**

**nityatve’py asya nirṇītam ekādaśy-ādivat-phalam ||**

**śrī-jīvaḥ:** ity asāv iti kārikā tu evaṁ kriyā-yoga-pathaiḥ pumān ity anantaraṁ paṭhanīyā | iti-śabdena pūrva-prakaraṇasya hetutāyāṁ yogyena kṛta-mukhāyā etasyāḥ kārikāyā upasaṁhāra-vākyatā-prāptes tat-prakaraṇānta eva yogyatvāt ||9||

**mukundaḥ:** ity asāv iti | sarva-varṇāśramādiṣu—ādi-śabdāt tad-urvāritāḥ sarvajanāś ca gṛhītāḥ | ekādaśyādivad iti | ekādaśyā bhaktitve’pi dṛṣṭāntaḥ | idaṁ viśvaṁ naśvaraṁ ghaṭa-kuṇḍalādivad ity eka-deśe’pi tad-darśanāt ||9||

**viśvanāthaḥ: **ity asāv iti | akaraṇe pāpa-śravaṇena bhajanasya nityatva-niścaye’py ekādaśy-ādivat phalam asti ||9||

—o)0(o—

**|| 1.2.10-11 ||**

yathā, ekādāśe (11.5.2-3) tu vyaktam evoktam—

**mukha bāhūru-pādebhyaḥ puruṣasyāśramaiḥ saha |**

**catvāro jajñire varṇā guṇair viprādayaḥ pṛthak ||**

**ya eṣāṁ puruṣaṁ sākṣād ātma-prabhavam īśvaram |**

**na bhajanty avajānanti sthānād bhraṣṭāḥ patanty adhaḥ ||**

**śrī-jīvaḥ, mukundaḥ: _na vyākhyātam |_**

**viśvanāthaḥ: **tathātra bhajanīyasya bhagavato’bhajanād durgatir eveti vaktuṁ prathamaṁ bhajanīyatve yuktim āha mukheti | guṇaiḥ sattvādibhiḥ karaṇair āśramaiḥ saha viprādayaś catvāro jajñire | eṣāṁ madhye ye viprādayaḥ sākṣād ātmanaḥ prabhava utpattir yasmād evambhūtam īśvaraṁ na bhajanty ata evāvajānanty abhajanād evāvajñāṁ kurvanti | yathā paramādaraṇīyasya puruṣasyādarākaraṇam evānādaras tathā parama-bhajanīyasya bhagavato’bhajanam evāvajñety arthaḥ | sthānād varṇāśramād bhraṣṭāḥ santo’dhaḥ patanti ||10-11||

—o)0(o—

**|| 1.2.12 ||**

**tat phalaṁ ca, **tatraiva (11.27.49)— 

**evaṁ kriyā-yoga-pathaiḥ pumān vaidika-tāntrikaiḥ |**

**arcann ubhyataḥ siddhiṁ matto vindaty abhīpsitām ||**

**śrī-jīvaḥ :** tat-phalam udāharann arcanam upalakṣyāha—evam iti | tad uktaṁ—


    akāmaḥ sarva-kāmo vā mokṣa-kāma udāra-dhīḥ |


    tīvreṇa bhakti-yogena yajeta puruṣaṁ param || [bhā.pu. 2.3.10] ity ādeḥ ||12|| \


**mukundaḥ :** _na vyākhyātam |_

**viśvanāthaḥ :** tasyā bhakteḥ phalam udāharann arcanam upalakṣyāha—evam iti | ubhayataḥ aihikīṁ pāralaukikīṁ ca siddhim ||12||

—o)0(o—

**|| 1.2.13 ||**

pañcarātre ca—

**surarṣe vihitā śāstre harim uddiśya yā kriyā |**

**saiva bhaktir iti proktā tayā bhaktiḥ parā bhavet ||**

**śrī-jīvaḥ :** sāmastyena darśayan parama-phalam āha—pañceti | saiva bhaktir ity atra vaidhīti gamyam | tat-prakaraṇa-paṭhitatvāt ||13||

**mukundaḥ :** surarṣe iti vihitā vidheyatvena kathitā śāstra-vidheya-dṛṣṭir eva pravṛtti-hetur ato vaidhy eva, na rāgānugā | tatra lobhasyaiva pravṛtti-hetutvāt ||13||

**viśvanāthaḥ :** sāmastyena darśayan parama-phalam āha—pañcarātra iti | saiva bhaktir ity atra vaidhīti gamyā | tat-prakaraṇa-paṭhitatvāt | tayā prema-lakṣaṇā bhaktir bhaved iti ||13||

—o)0(o—

**|| 1.2.14-15 ||**

tatra **adhikārī—**

**yaḥ kenāpy atibhāgyena jāta-śraddho’sya sevane |**

**nātisakto na vairāgya-bhāg asyām adhikāry asau ||**

yathaikādaśe (11.20.8)—

**yadṛcchayā mat-kathādau jāta-śraddho’stu yaḥ pumān |**

**na nirviṇṇo nātisakto bhakti-yogo’sya siddhidaḥ ||**

**śrī-jīvaḥ :** atibhāgyena mahat-saṅgādi-jāta-saṁskāra-viśeṣeṇa ||14|| yadṛcchayeti | tad etac ca vivṛtaṁ svayaṁ bhagavatā—


    jāta-śraddho mat-kathāsu nirviṇṇaḥ sarva-karmasu |


    veda duḥkhātmakaṁ kāmān parityāge’py anīśvaraḥ ||


    tato bhajeta māṁ prītaḥ śraddhālur dṛṭha-niścayaḥ |


    juṣamāṇaś ca tān kāmān duḥkhodarkāṁś ca garhayan || [bhā.pu. 11.20.27-8] iti |

atra tata iti tām avasthām ārabhyety arthaḥ | bhaktir hi svataḥ prabalatvād anya-nirapekṣā | na tu jñānādivat samyag vairāgyādi-sāpekṣā | karma-nirvedāpekṣā tv ananyatā-siddhy-arthaiveti, tasyām evāvasthāyāṁ pravṛttir yuktā | kintu ātmārāmāś ca munaya ity āder na tu tatraiva tasyāḥ samāptir iti bhāvaḥ ||15||

**mukundaḥ :** ya atibhāgyenātiśaya-sukṛtena kenāpi bhaktau viśvāsa-hetutvādy-anirvacanīyena | tasya śrī-kṛṣṇasya sevane bhaktau jāta-śraddhas tan-māhātmyaṁ yathā śrūyate tat tathaiva śraddhayā yuktaḥ | nātisaktaḥ bhagavat-sammukhatā-mātrārthaṁ deha-daihikeṣv īṣad vimukhaḥ ||14-15||

**viśvanāthaḥ :** ya iti atibhāgyena mahat-saṅgādi-jāta-saṁskāra-viśeṣeṇa, vairāgyam atra bhajana-pratikula-phalgu-vairāgyam ity arthaḥ | tena viṣaya-vāsanādau vairāgyārthaṁ yatiṣyaty eva ||14||

yadṛcchayā prathama-skandha-vyākhyāta-yuktyā yādṛcchika-mahat-saṅgena sat-saṅgena mat-kathādau jāta-śraddha iti | ata eva śraddhāmṛta-kathāyāṁ me [bhā.pu. 11.19.20] iti, śraddhālur me kathāṁ śṛṇvan [bhā.pu. 11.11.23] iti, tatra tatra bhakti-yoge kathā-śraddhālur evādhikārī darśitaḥ | nātisakto deha-geha-kalatrādiṣu atyāsakti-rahitaḥ | ata eva na nirviṇṇa iti teṣu nirviṇṇatve jñāne’dhikāraḥ, atyāsaktatve karmaṇy adhikāraḥ | atyāsakti-rāhitye bhaktāv adhikāra ity adhikāra-traya-vivekaḥ | nirvedasya kāraṇaṁ niṣkāma-karma-hetukāntaḥ-karaṇa-śuddhir eva | atyāsakteḥ kāraṇam anādy-avidyaiva | atyāsakti-rāhityasya kāraṇaṁ yādṛcchika-mahat-saṅga eveti tatra tatra kāraṇaṁ dṛśyam | kiṁ caitad utkṛṣṭādhikāriṇa eva lakṣaṇaṁ kintu ko nu rājann indriyavān mukunda-caraṇāmbujam na bhajet sarvato-mṛtyuḥ [bhā.pu. 11.2.2] ity ukter yādṛcchika-bhakta-saṅge satīndriyavān eva bhaktāvadhikārī jñeyaḥ ||15||

—o)0(o—

**|| 1.2.16-17 ||**

**uttamo madhyamaś ca syāt kaniṣṭhaś ceti sa tridhā ||**

tatra **uttamaḥ**—

**śāstre yuktau ca nipuṇaḥ sarvathā dṛḍha-niścayaḥ |**

**prauḍha-śraddho’dhikārī yaḥ sa bhaktāv uttamo mataḥ ||**

**śrī-jīvaḥ :** pūrvaṁ śāstrasya śāsanenaiva pravṛttir ity uktatvāc chāstrārtha-viśvāsa eva ādi-kāraṇaṁ labdham | ataḥ śraddhā-śabdas tatra prayuktaḥ | tasmāc chāstrārtha-viśvāsa eva śraddheti labdhe śraddhā-tāratamyena śraddhāvatāṁ tāratamyam āha—śāstra iti dvābhyām | nipuṇaḥ pravīṇaḥ | śarvatheti tattva-vicāreṇa sādhana-vicāreṇa puruṣārtha-vicāreṇa ca dṛḍha-niścaya ity arthaḥ | yuktiś cātra śāstrānugataiva jñeyā | yuktiś ca kevalā naiva [bha.ra.si. 1.1.45] yukteḥ svātantrya-niṣedhāt | śrutes tu śabda-mūlatvāt [ve.sū. 2.1.28] iti nyāyāt | 


    pūrvāparānurodhena ko nv artho’bhimato bhavet | 


    ity ādyam ūhanaṁ tarkaḥ śuṣka-tarkaṁ tu varjayet || iti vaiṣṇava-tantrāc ca | 

evambhūto yaḥ prauḍha-śraddhaḥ sa evottamo’dhikārīty arthaḥ ||17||

**mukundaḥ :** śāstra iti | śāstroktārtha-pratipādanāya yuktau ca nipuṇa ūhāpoha-samarthaḥ | sarvathopāsya-vicāreṇa sādhana-vicāreṇa puruṣārtha-vicāreṇa ca—


    yo dustyajān kṣiti-suta-svajanārtha-dārān


    prārthyāṁ śriyaṁ sura-varaiḥ sadayāvalokām |


    naicchan nṛpas tad-ucitaṁ mahatāṁ madhudviṭ-


    sevānurakta-manasām abhavo’pi phalguḥ || [bhā.pu. 5.14.44]

ity ādi-kaimutyena sukhādhikya-mananāt prauḍha-śraddhaḥ ||17||

**viśvanāthaḥ : **pūrvaṁ śāstrasya śāsanenaiva pravṛttir ity uktatvāc chāstrasrārtha-viśvāsa evādi-kāraṇaṁ labdham | tasmāc chāstrārtha-viśvāsa eva śraddheti labdhe śraddhā-tāratamyena śraddhāvatāṁ tāratamyam āha—śāstra iti dvābhyām | śarvatheti tattva-vicāreṇa sādhana-vicāreṇa puruṣārtha-vicāreṇa ca dṛḍha-niścaya ity arthaḥ | yuktiś cātra śāstrānugataiva jñeyā | yuktiś ca kevalā naiva [bha.ra.si. 1.1.45] iti yukteḥ svātantrya-niṣedhāt | evambhūto yaḥ prauḍha-śraddhaḥ sa evottamo’dhikārīty arthaḥ ||17||

—o)0(o—

**|| 1.2.18 ||**

tatra **madhyamaḥ**—

**yaḥ śāstrādiṣv anipuṇaḥ śraddhāvān sa tu madhyamaḥ ||**

**śrī-jīvaḥ:** anipuṇa iti nipuṇa-sadṛśaḥ | balavad-bādhe datte sati samādhātum asamartha ity arthaḥ | tathāpi śraddhāvān manasi dṛḍha-niścaya evety arthaḥ ||18||

**mukundaḥ:** ya iti śraddhāvān asya sevane ||18||

**viśvanāthaḥ: **anipuṇo balavad-bādhe datte sati samādhātum asamarthaḥ, tathāpi śraddhāvān gurūpadiṣṭa-bhagavat-tattvādau manasi dṛḍha-niścaya evety arthaḥ ||18||

—o)0(o—

**|| 1.2.19 ||**

tatra **kaniṣṭhaḥ**—

**yo bhavet komala-śraddhaḥ sa kaniṣṭho nigadyate ||**

**śrī-jīvaḥ:** yo bhaved ity atrāpi śāstrādiṣv anipuṇa ity anuvartanīyaṁ śraddhā-mātrasya śāstrārtha-viśvāsa-rūpatvāt | tataś cātrānipuṇa iti yat kiñcin nipuṇa ity arthaḥ | komala-śraddhaḥ śāstra-yukty-antareṇa bhettuṁ śakyaḥ ||19||

**mukundaḥ:** komala-śraddho bhakti-mārga-viśvāsān mārgāntara-viśvāse praveṣṭuṁ śakyaḥ | anirvacanīyasya bhāgyasya tāratamyāc chraddhāvatāṁ tāratamyam iti bhāvaḥ ||19||

**viśvanāthaḥ:** komala-śraddhaḥ śāstra-yukty-antareṇa bhettuṁ śakyo, na tu sarvathā bhinnaḥ | tathātve bhaktatvānupapatteḥ | bahirmukha-kṛta-balavad-bādhe sati kṣaṇa-mātraṁ cittasya dolāyamānatvam eva komalatvam | paścāt svakṛta-vivekena gurūpadiṣṭārtham eva niścinoti ||19||

—o)0(o—

**|| 1.2.20-1 ||**

**tatra gītādiṣūktānāṁ caturṇām adhikāriṇām |**

**madhye yasmin bhagavatah kṛpā syāt tat-priyasya vā ||**

**sa kṣīṇa-tat-tad-bhāvaḥ syāc chuddha-bhakty-adhikāravān |**

**yathebhaḥ śaunakādiś ca dhruvaḥ sa ca catuḥsanaḥ ||**

**śrī-jīvaḥ:** śrī-bhagavad-gītāsu ye caturvidhā adhikāriṇa uktās te’pi śuddha-bhaktitaḥ pūrvāvasthā evety āha—tatreti | tatra ca yasminn iti sa iti ca sāmānyenoktiḥ | yasmin yasmin sa sa ity arthaḥ | śaunakādi-gaṇaḥ catuḥsanaḥ sanakādiḥ | śrī-gītā-vākyaṁ cedam—


    catur-vidhā bhajante māṁ janāḥ sukṛtino’rjuna |


    ārto jijñāsur arthārthī jñānī ca bharatarṣabha ||


    teṣāṁ jñānī nitya-yukta eka-bhaktir viśiṣyate |


    priyo hi jñānino’tyartham ahaṁ sa ca mama priyaḥ ||


    udārāḥ sarva evaite jñānī tv ātmaiva me matam |


    āsthitaḥ sa hi yuktātmā mām evānuttamāṁ gatim ||


    bahūnāṁ janmanām ante jñānavān māṁ prapadyate |


    vāsudevaḥ sarvam iti sa mahātmā sudurlabhaḥ ||


    kāmais tais tair hṛta-jñānāḥ prapadyante’nya-devatāḥ [gītā 7.16-20] ity ādi |

tatra jñānī ātmavid iti ṭīkā-kārāḥ | tatrottamatvasya kāraṇaṁ ca vyākhyātavantaḥ | jñānino dehādy-abhimānābhāvena citta-vikṣepābhāvān nitya-yuktatvam ekānta-bhaktitvaṁ ca sambhavati | nānyasya iti | atra cedaṁ pratipadyate—tādṛśatvaṁ tasya tattvaṁ padārtha-jñāne’pi sambhavatīty āstāṁ taj-jñānī | tattvaṁ-padārtha-jñānānantara-bhāvayaika-jñāni-gurūṇām api śrī-bhagavat-prasādāc chuddha-bhakti-praveśo dṛśyate | yathā tṛtīye—


    tasyāravinda-nayanasya padāravinda-


    kiñjalka-miśra-tulasī-makaranda-vāyuḥ |


    antar-gataḥ sva-vivareṇa cakāra teṣāṁ


    saṅkṣobham akṣara-juṣām api citta-tanvoḥ || [bhā.pu. 3.15.43] iti |

tad etad abhiprety āha sa ca catuḥsana iti | tad evaṁ śuddha-bhakter utkarṣa-vyañjanārtham evaiṣa udāhṛtaḥ, na tu vaidhy-aṁśe’pi rāga-prāptatvāt | tac cānubhava-jñānitvāt | ata eva śāstra-śāsanātītatvāc ca | vaidhy-udāharaṇaṁ tu tādṛśa-śābda-jñāniṣu jñeyam | tathārambhata eva śuddha-bhakty-utthāne pañcamam apy udāharaṇaṁ draṣṭavyaṁ, yathā pūrva-janmani śrī-nārada eva | śrī-gītādiṣv api rāja-vidyā-rāja-guhyādhyāyādāv īdṛśa evādhikārī darśitaḥ | tad etad gītodāharaṇaṁ ca tan-matānusāreṇāpi śuddha-bhajane paryasyatīti granthakṛdbhir api darśitam | śrī-vaiṣṇavānāṁ mate tu sutarām eveti tan noṭṭaṅkitaṁ, vastutas tu tatra hi jñāni-śabdena bhagavaj-jñāny evocyate | pūrvaṁ hi—jñānaṁ te’haṁ sa-vijñānam idaṁ vakṣyāmy aśeṣataḥ [gītā 7.2] ity uktvā tasya ca jñānasya manuṣyāṇāṁ sahasreṣu [gītā 7.3] ity ādinā ātma-jñāna-siddher api durlabhatvam uktvā svasya ca bhūmir āpa [gītā 7.4] ity ādinā pradhānākhya-jīvākhya-śakti-dvaya-kāraṇake svasmin parama-kāraṇatvam uktvā tata eva sarva-śreṣṭhatvaṁ sarvāśrayatvaṁ coktaṁ, sarvāśrayatve’pi— puṇyo gandhaḥ [gītā 7.9] ity ādau puṇyādi-śabdānāṁ yathāyogaṁ sarvatra yojanayā prāptā doṣāspṛṣṭvā ye sarve guṇās teṣām atitucchānām api svābheda-nirdeśena sva-guṇa-cchavimayatvaṁ darśayitvā sākṣāt sva-guṇānāṁ tu kaimutyam evānītam ānantyaṁ ca | tatra ca—


    ye caiva sāttvikā bhāvā rājasās tāmasāś ca ye |


    matta eveti tān viddhi na tv ahaṁ teṣu te mayi || [gītā 7.12] 

ity anena māyā-guṇāspṛṣṭa-guṇatvaṁ darśitam | tad evaṁ bhede’pi labdhe yad uttaratra bahūnāṁ janmanām ity ādau vāsudevaḥ sarvam iti jñānavān māṁ prapadyate ity atra pratipādye yad abheda iva śrūyate | tat khalu sūrya-tad-raśmy-ādivat vāsudevāt sarvaṁ na bhinnaṁ sarvasmāt tu vāsudevo bhinna ity eva saṅgacchate | yathoktaṁ śrī-bhāgavate brahmaṇā—


    so’yaṁ te’bhihitas tāta bhagavān viśva-bhāvanaḥ |


    samāsena harer nānyad anyasmāt sad-asac ca yat || [bhā.pu. 2.7.50] iti | 

tatraiva śrī-bhagavatā proktaṁ— ye caiva sāttvikā bhāvā ity ādi | śrīmad-arjunena tu 

sarvaṁ samāpnoṣi tato’si sarvaḥ [gītā 11.40] ity eva vakṣyate | yasmād eva caivambhūta-jñānavān yaḥ sa māṁ prapadyata iti prapattir eva proktā | yato vāsudevaḥ sarvam iti māyā-guṇātīta-bāhyābhyantarānanta-mahā-guṇa-gaṇālaṅkṛtaḥ so’ham iti sva-jñānam eva nirdiśan svasya bhajanam eva niścikāya | atha caturvidhā ity ādi-padyānāṁ cāyam evārthaḥ—ārto duḥkha-hānecchuḥ | arthārthī sukha-prāptīcchuḥ | sa ca sa ca dvividhaḥ paricchinnāparicchinnatva-dṛṣṭiḥ-bhedena | aparicchinna-dṛṣṭiś cet tat-tad-arthaṁ kaścit tattva-jijñāsur api bhavati | vyatikrameṇoktir ārti-hānecchānantaram eva ca jijñāsā jñāyata iti | jñānī pūrvokta-prakāraka-śābda-jñānavān | sa ca trividhaḥ | tādṛśaiśvarya-mādhurya-tat-tan-miśra-jñāna-bhedena | sukṛtaṁ bhakti-vāsanā-hetu-mahat-saṅgādi-mayaṁ vidyate yeṣāṁ te | tatrādyeṣu triṣu sukṛtasya sandeha iti yadi sukṛtinas te tadā bhajanta ity arthaḥ | caturthe tu niścayaḥ, yato’sau sukṛtitvāj jāta-jñānas tato bhajata evety arthaḥ | teṣāṁ madhye sa eva pūrvokta-maj-jñāny evānyābhilāṣitāyā matāntara-prasiddha-tattvaṁ-padārthaikya-bhāvanā-rūpa-jñānasya smṛti-prasiddha-varṇāśrama-dharmasya copekṣayā kevalaṁ māṁ bhajann uttama-bhaktatvān mamātyanta-priyas tasya cāham atyanta-priya iti sa-hetukam āha—teṣām ity ādi-dvayena | 

nanv ārtādi-trayasyānte kā niṣṭhā syāt tatrāha—bahūnām iti | sukṛtina ity atra jñāpitaṁ sukṛta-viśeṣaṁ vinā tv anye saṁsarantīty āha—kāmair ity ādi | tasmāc caturvidhatvam eva bhaktānām iti bhagavat-pratijñaiva nirṇeyā ||20-21||

**mukundaḥ:** ārto jijñāsur arthārthī jñānī ca iti caturṇāṁ tat-tad-bhāvaḥ ārtatvādiḥ kṣīṇa-tat-tad-bhāvaḥ san śuddha-bhakty-adhikāravān śuddha-sevā-śraddhāvān syāt | kṣīṇa-tat-tad-bhāva ity atra tat-tad-bhāva ity atra tat tad iti vīpsā yasminn ity atra yasmin yasmin sa sa ity arthaṁ bodhayati śarair ekaika-śāstribhir itivat ||20-21||

**viśvanāthaḥ:** caturvidhā bhajante māṁ janāḥ sukṛtino’rjuna |

	ārto jijñāsur arthārthī jñānī ca bharatarṣabha || 

iti bhagavad-gītāsu [gītā 7.16] ye catur-vidhā adhikāriṇa uktās te’pi śuddha-bhaktitaḥ pūrvāvasthā evety āha—tatreti ito gajendro bhagavato mādhuryaṁ prāpya lubdhaḥ sann ārti-nāśecchāṁ vihāya paścāc chuddha-bhakto babhūva | evaṁ śaunakādi-muni-gaṇaḥ sūta-saṅgāt svargecchādikaṁ vihāya śuddho bhakto’bhūt | dhruvo’pi bhagavat-kṛpayā rājyecchāṁ vihāya | evaṁ catuḥsanaḥ sanakādir api bhagavat-kṛpayā mokṣecchāṁ vihāya ||20-21||

—o)0(o—

**|| 1.2.22 ||**

**bhukti-mukti-spṛhā yāvat piśācī hṛdi vartate |**

**tāvad bhakti-sukhasyātra katham abhyudayo bhavet ||**

**śrī-jīvaḥ :** atha mūlam anusarāmaḥ | pūrvatra hetuṁ vyatirekeṇāha—bhuktīti | **atra** mukti-spṛhāyām api piśācītvaṁ, bhāvāntareṇa bhakti-spṛhāvarakatvāt pūrvā, parā ca svonmukha-tātparyavatīti | atra yadyapi bhaktā api saṁsārato muktā bhavanty eva, tathāpi tad-aṁśe tu teṣāṁ tātparyaṁ na bhavaty eva, kintu bhakteḥ prabhāveṇaiva sā syād iti | vyāpnoti hṛdayaṁ yāvad bhakti-mukti-spṛhāgrahaḥ iti pāṭhāntaraṁ tu suśliṣṭaṁ, tad evam anayā kārikayā sādhakānām api bhukti-mukti-spṛhā na yuktety uktaṁ, tataḥ sutarām eva siddhānāṁ nāstīty abhiprāyas tu paratrobhaya-vidha-tat-tad-udāharaṇeṣu jñeyaḥ ||22||

**mukundaḥ :** nanu bhaktiṁ kurvatām ārtādīnāṁ tat-tad-icchā bhakti-sukhodayāt svata eva nivartate | kim atra kṛpayā ? tatrāha—bhuktīti | yathā, piśācī-sthāne sajjanasya sthitir, tathā hṛdi tasyāṁ satyāṁ bhakti-sukhasyābhyudayo na, ata ibhādīnāṁ tat-tyāgaḥ kṛpayaivety uktam | ata ārtādayo na śuddha-bhaktāv adhikāriṇaḥ, kintu tad-icchā-rahitā eva ||22||

**viśvanāthaḥ : **bhuktīti—śrī-bhāgavate’pi svargāpavarga-narakeṣv api tulyārtha-darśinaḥ [bhā.pu. 6.17.28] ity anena mokṣasya narakamarava-tulyatayā darśana-kathanād ato’tra mokṣa-spṛhāyāḥ piśācītva-kathanam api nāsaṅgatam iti jñeyam ||22||

—o)0(o—

**|| 1.2.23 ||**

**tatrāpi ca viśeṣeṇa gatim aṇvīm anicchataḥ |**

**bhaktir hṛta-manaḥ-prāṇān premṇā tān kurute janān ||**

**śrī-jīvaḥ :** muktīcchā-rahitāyā bhakter vaiśiṣṭyam āha—tatrāpīti | anvīṁ mokṣa-lakṣaṇām | bhaktiḥ śravaṇādi-lakṣaṇā | hṛtam ātma-sāt-kṛtaṁ manaḥ prāṇāś cendriyāṇi yeṣāṁ tathā-bhūtān prema-dvārā kurute ||23||

**mukundaḥ : **bhukti-mukti-spṛhā-rahiteṣv api muktīcchā-rahitānāṁ vaiśiṣṭyam āha—tatrāpīti | anvīṁ mokṣa-lakṣaṇām | prāṇān indriyāṇi | bhaktiḥ śravaṇādi-lakṣaṇā premṇā prema-dvārā ||23||

**viśvanāthaḥ : **tayor madhye muktīcchā-rahitāyā bhakter vaiśiṣṭyam āha—tatrāpīti | tathā ca viṣaya-bhogecchā na bhakter ātyantikaṁ virodhinīti bhāvaḥ | anvīṁ mokṣa-lakṣaṇāṁ gatim anicchato janān bhaktiḥ śravaṇa-kīrtanādi-lakṣaṇā hṛta-manaḥ-prāṇānātma-sātkṛta-manaḥ-prāṇān prema-dvārā kurute | prāṇā indriyāṇi ||23||

—o)0(o—

**|| 1.2.24 ||**

tathā ca, tṛtīye (3.25.36)—

**tair darśanīyāvayavair udāra-**

**vilāsa-hāsekṣita-vāma-sūktaiḥ |**

**hṛtātmano hṛta-prāṇāṁś ca bhaktir**

**anicchato me gatim aṇvīṁ prayuṅkte ||**

**śrī-jīvaḥ :** etat pramāṇayati tair iti | darśanīyāvayavādy-anubhava-jāta-prema-dvārair ity arthaḥ | prayuṅkte kurute | tad evam akleśa-prāptatvād vyākhyātam | vyākhyāntare’pi anvīṁ sūkṣmāṁ durjñeyāṁ pārṣada-lakṣaṇām ity evārthaḥ | prakaraṇa-prāptatvāt | śriyaṁ bhāgavatīṁ vāspṛhayanti bhadrāṁ parasya me te ‘śnuvate tu loke [bhā.pu. 3.25.37] iti vakṣyamāṇāt | tasyā apy anicchā dainyenaiveti bhāvaḥ ||24||

**mukundaḥ : **tair ity ādy-anubhāvena prema darśitam | premṇaiva sākṣād bhagavad-anubhāvāt | prayuṅkte kurute ||24||

**viśvanāthaḥ : **mad-darśanādi-mādhuryeṇaiva sa-camatkāram anubhūyamāṇena brahma-sāyujyasyārocakatvam utpadyetā ity āha—tair iti | darśanīyā atimanoharā ye avayavāḥ śrī-kṛṣṇa-rāmādy-aṅgāni tais tathā udārā abhīṣṭa-pradātāro vilāsa-hāsekṣita-manohara-vākyādayas tais tathā ca bhaktir anvīṁ gatim anicchato janān vilāsa-hāsādibhir hṛta-manaḥ-prāṇān prayuṅkte kurute | caturṣu dharmārtha-kāma-mokṣeṣu madhye ko durlabhaḥ ||24||

—o)0(o—

**|| 1.2.25 ||**

**śrī-kṛṣṇa-caraṇāmbhoja-sevā-nirvṛta-cetasām |**

**eṣāṁ mokṣāya bhaktānāṁ na kadācit spṛhā bhavet ||**

**śrī-jīvaḥ, viśvanāthaḥ :** _na vyākhyātam |_

**mukundaḥ : **jāta-bhakti-sukhānāṁ tu mokṣa-sukhānāṁ mokṣa-spṛhā svata eva nāstīty āha—śrī-kṛṣṇeti | kadāpi bhagavatā tad-dānādi-kāle’pi ||25||

—o)0(o—

**|| 1.2.26 ||**

yathā tatraiva, śrīmad-uddhavoktau (3.4.15)—

**ko nv īśa te pāda-saroja-bhājāṁ**

**sudurlabho’rtheṣu caturṣv apīha |**

**tathāpi nāhaṁ pravṛṇomi bhūman**

**bhavat-padāmbhoja-niṣevaṇotsukaḥ ||**

_jīva-mukundayor vyākhyā nāsti._

**viśvanāthaḥ : caturṣu** dharmārtha-kāma-mokṣeṣu madhye **ko durlabhaḥ** ? ||26||

—o)0(o—

**|| 1.2.27 ||**

tatraiva, śrī-kapila-devoktau (3.25.35)—

**naikātmatāṁ me spṛhayanti kecin**

**mat-pāda-sevābhiratā mad-īhāḥ |**

**ye’nyonyato bhāgavatāḥ prasajya**

**sabhājayante mama pauruṣāṇi ||**

**śrī-jīvaḥ :** ekātmatāṁ brahma-sāyujyaṁ bhagavat-sāyujyam api ||27||

**mukundaḥ :** _na vyākhyātam |_

**viśvanāthaḥ : **tatraiva śrī-kapila-devoktau—naikātmatām iti brahmaikya-rūpāyai muktyai na spṛhayantīty arthaḥ | nanu kena sukhena pūrṇās te brahma-sukhaṁ na rocayanti | tatrāha—mama pādayoḥ sarvendriyair yā sevā tasyām eva, na tu jñānādiṣu | abhi śāstrābhimukhyena ratā atyāsaktimantaḥ | anena bhakter bhagavad-viṣayatvaṁ sarvendriya-vṛtti-rūpatvaṁ karma-jñānādi-rāhityaṁ śāstrānusāritvaṁ svābhāvikatvaṁ coktam | mayy eva mat-saundarya-mādhuryādy-āsvādana eva īhā vāñchā yeṣāṁ te ity anyābhilāṣa-śūnyatvaṁ prasajyāsajya pauruṣāṇi govardhanoddharaṇādi-līlāmṛtāni sabhājayante sa-stutikam āsvādayanti | tena caraṇa-sevānandābhāvāt saundarya-saurabhyādy-anubhavābhāvāl līlāmṛtāsvādanābhāvāc ca brahma-sukhaṁ na rocayatīti muktāv aspṛhāyāṁ hetu-trayam uktam ||27||

—o)0(o—

**|| 1.2.28 ||**

tatraiva (3.29.13)—

**sālokya-sārṣṭi-sāmīpya- sārūpyaikatvam apy uta |**

**dīyamānaṁ na gṛhṇanti vinā mat-sevanaṁ janāḥ ||**

**śrī-jīvaḥ :** sārṣṭiḥ samānaiśvaryam ||28||

**mukundaḥ :** _na vyākhyātam |_

**viśvanāthaḥ : **sālokyaṁ mayā sahaika-loke vāsaḥ | sārṣṭiḥ samānaiśvaryam | sāmīpyaṁ nikaṭa-vartitvam | sārūpyaṁ samāna-rūpatvam | ekatvaṁ sāyujyam | uta api dīyamānam api na gṛhṇanti kutas tat-kāmaneti bhāvaḥ | mat-sevanaṁ vineti kecid gṛhṇanti cen mat-sevārtham eva gṛhṇantīty arthaḥ ||28||

—o)0(o—

**|| 1.2.29 ||**

caturthe śrī-dhruvoktau (4.9.10)—

**yā nirvṛtis tanu-bhṛtāṁ tava pāda-padma-**

**dhyānād bhavaj-jana-kathā-śravaṇena vā syāt |**

**sā brahmaṇi sva-mahimany api nātha mā bhūt**

**kiṁ tv antakāsi-lulitāt patatāṁ vimānāt ||**

**śrī-jīvaḥ: **tad api kaivalyam api, yatra bhavat-padāmbhoja-makarando yaśaḥ-śravaṇādi-sukhaṁ nāsti | tarhi kiṁ kāmayase ? tatrāha—yaśaḥ-śravaṇāya karṇānām ayutaṁ vidhatsva | eṣa me varaḥsva-mahimani svaḥ asādhāraṇo mahimā yasya tasminn api antakasyāsinā kālena lulitāt vimānāt patatāṁ nāstīti kimuta vaktavyam ||30||

**viśvanāthaḥ **: yeti dhyānād ity upalakṣaṇaṁ śravaṇāder api, śravaṇenety upalakṣaṇaṁ dhyānādināpi | sā nirvṛtiḥ | sva-mahima-rūpe brahmaṇi brahmānande’pi mābhūt na bhavati | mahato bhāvo mahimā—tvaṁ mahān, tat tu mahattvaṁ sarva-vyāpakatva-lakṣaṇo dharma eveti tvan-niṣṭhā yāvatī nirvṛtis tāvatī tatra kathaṁ vartatām iti bhāvaḥ | madīyaṁ mahimānaṁ ca para brahmeti śabditam [bhā.pu. 8.24.38] ity aṣṭame matsya-devoktyāpi brahmaṇo bhagavan-mahimatvam avagatam | tataś ca antakāsinā kālena lulitāt khaṇḍitāt vimānāt svargīyāt patatām nāstīti kim u vaktavyam | tataś ca svargāpavargābhyām adhikasyānyasya kasyāpi phala-śravaṇāt | tvad-bhakter vāstavaṁ phalaṁ tvad-bhaktir eveti bhakteḥ svataḥ phalatvaṁ bhaktānāṁ ca niṣkāmatvam upapāditam ||29||

—o)0(o—

**|| 1.2.30 ||**

tatraiva śrīmad-ādirājoktau (4.20.24)—

**na kāmaye nātha tad apy ahaṁ kvacin**

**na yatra yuṣmac-caraṇāmbujāsavaḥ |**

**mahattamāntar-hṛdayān mukha-cyuto**

**vidhatsva karṇāyutam eṣa me varaḥ ||**

**śrī-jīvaḥ: **tad api kaivalyam api, yatra bhavat-padāmbhoja-makarando yaśaḥ-śravaṇādi-sukhaṁ nāsti | tarhi kiṁ kāmayase ? tatrāha—yaśaḥ-śravaṇāya karṇānām ayutaṁ vidhatsva | eṣa me varaḥ ||30||

**mukundaḥ :** tad api kaivalyam api ||30||

**viśvanāthaḥ :** na kāmaye iti | tad api kaivalyam api kvacit kadācid api duḥkha-daśāyām api na kāmaye | kutaḥ ? yatra kaivalye yuṣmac-caraṇāmbujasyāsavo makarandas tadīya-guṇa-kathā-mādhurya-bharo nāsti | kīdṛśaḥ ? mahattamāntar-hṛdayāt mukha-dvārā cyuto’ntar-hṛdaye nāsvādyānandodrekāt kīrtyamāna ity arthaḥ | śuka-mukhād amṛta-drava-saṁyutam [bhā.pu. 1.1.3] itivan mad-āsvādyatve sati tasyātimādhuryam udayate iti bhāvaḥ | madhuram api jalaṁ kṣāra-bhūmi-praviṣṭaṁ yathā virasībhavati, tathaivāvaiṣṇava-mukha-nirgato bhagavad-guṇo’pi nātirocaka iti vyatirekaś ca gamyaḥ | tarhi kiṁ kāmayase ? tatrāha—vidhatsveti | mahatāṁ guṇa-kathānāṁ cānāntyād yair yair yatra yatra yā yā guṇa-kathāḥ kīrtyamānāḥ syus tāsām ekām ahaṁ tyaktuṁ na śaknomīty atilobhāt kaṇānatya-spṛhā | nanu ko’py evaṁ na vṛṇīte ? satyam | mama tv eṣa eva varo nānya iti ||30||

—o)0(o—

**|| 1.2.31 ||**

pañcame śrī-śukoktau (5.14.44)—

**yo dustyajān kṣiti-suta-svajanārtha-dārān**

**prārthyāṁ śriyaṁ sura-varaiḥ sadayāvalokām |**

**naicchan nṛpas tad-ucitaṁ mahatāṁ madhudviṭ-**

**sevānurakta-manasām abhavo’pi phalguḥ ||**

**śrī-jīvaḥ :** ya āryabheyo bharataḥ ||31||

**mukundaḥ : **yo bharataḥ ||31||

**viśvanāthaḥ : **ya iti bharataḥ | vairāgyottaṁ śārīra-kaṣṭhaṁ mā svīkarotu | mayā lālyamāno gṛha eva tiṣṭhatv iti sadayo’valoky yasyās tām | abhavo mokṣo’pi phalgus tucchaḥ | tatrāpi te virajyanti ity arthaḥ ||31||

—o)0(o—

**|| 1.2.32 ||**

ṣaṣṭhe śrī-vṛtroktau (6.11.25)—

**na nāka-pṛṣṭhaṁ na ca pārameṣṭhyaṁ**

**na sārva-bhaumaṁ na rasādhipatyam |**

**na yoga-siddhīr apunar-bhavaṁ vā**

**samañjasa tvā virahayya kāṅkṣe ||**

**śrī-jīvaḥ :** nāka-pṛṣṭhaṁ dhruva-padam | sārvabhaumaṁ śrī-priyavratādīnām iva mahārājyam | rasādhipatyaṁ pātālādi-sāmrājyam | apunarbhavaṁ mokṣam api tvā tvāṁ virahayya tyaktvā | atra nākapṛṣṭhādi-catuṣṭayasyānukramaś ca nyūnatva-vivakṣayā tataś cottarottara-kaimutyam api | dhruvapadasya śraiṣṭhyaṁ viṣṇupada-sannihitatvāt | yoga-siddhādikaṁ tu sarvatraiteṣāṁ paścād vinyastam | anayos tūttaratra śraiṣṭhyam ||32||

**mukundaḥ : _na vyākhyātam |_**

**viśvanāthaḥ : **na neti nākapṛṣṭhaṁ svarga-padaṁ | he samañjasa ! tvā tvāṁ virahayya tyaktvā ||32||

—o)0(o—

**|| 1.2.33 ||**

tatraiva śrī-rudroktau (6.17.28)—

**nārāyaṇa-parāḥ sarve na kutaścana bibhyati |**

**svargāpavarga-narakeṣv api tulyārtha-darśinaḥ ||**

**śrī-jīvaḥ :** śrī-nārāyaṇaṁ vināyatra hānopadāna-dṛṣṭi-rāhityāt | apavarga iva svarge narake’pi tulyam ekam evārthaṁ draṣṭum anubhavituṁ śīlaṁ yeṣāṁ te | tulya-śabdasyaika-vācitvaṁ—raṣābhyāṁ no ṇaḥ samāna-pade itivat ||33||

**mukundaḥ : _na vyākhyātam |_**

**viśvanāthaḥ : **nārāyaṇeti | nanv evaṁ sarvottama-māhātmyavattve bhaktānāṁ ko hetus tatrāha—nārāyaṇa-niṣṭhatvam eva nānya ity āha nārāyaṇeti | na kevalam ete citraketu-prabhṛtaya eva, api tu sarva eva | svargeti trayāṇām eva bhakti-sukha-rāhityenārocakatvāviśeṣād iti bhāvaḥ ||33||

—o)0(o—

**|| 1.2.34 ||**

tatraiva indroktau (6.18.74)—

**ārādhanaṁ bhagavata īhamānā nirāśiṣaḥ |**

**ye tu necchanty api paraṁ te svārtha-kuśalāḥ smṛtāḥ ||**

**śrī-jīvaḥ :** paraṁ mokṣam api ||34||

**mukundaḥ : _na vyākhyātam |_**

**viśvanāthaḥ : **ārādhaṇam iti | paraṁ mokṣam api | svārtha-kuśalā iti tena ye harer ārādhanena mokṣam icchanti, te vartamāna-mahā-nidhi-vinimayena tṛṇārthinaḥ svārthānabhijñāḥ | kintu viṣaya-sādguṇyāt te’pi kṛtārthā evety arthaḥ | satyaṁ diśaty arthitam arthito nṛṇām [bhā.pu. 5.19.26] ||34||

—o)0(o—

**|| 1.2.35 ||**

saptame prahlādoktau (7.6.25)—

**tuṣṭe ca tatra kim alabhyam ananta ādye**

**kiṁ tair guṇa-vyatikarād iha ye sva-siddhāḥ |**

**dharmādayaḥ kim aguṇena ca kāṅkṣitena**

**sāraṁ juṣāṁ caraṇayor upagāyatāṁ naḥ ||**

**śrī-jīvaḥ :** aguṇena mokṣeṇa | sāraṁ juṣāṁ tan-mādhuryāsvādināṁ satyam ||35||

**mukundaḥ : _na vyākhyātam |_**

**viśvanāthaḥ : **tuṣṭa iti | ādye bhagavati tuṣṭe sati guṇa-vyatikarād rajo-guṇa-kṣobhāt svayam eva siddhā ye dharmādayas taiḥ kim ? ākāṅkṣitenāguṇena mokṣeṇa kim ? caraṇayoḥ sāraṁ juṣāṁ no’smākam etaiḥ kiṁ ? ||35||

—o)0(o—

|| 1.2.36 ||

tatraiva śakroktau (7.8.42)—

**pratyānītāḥ parama bhavatā trāyatā naḥ sva-bhāgā**

**daityākrāntaṁ hṛdaya-kamalaṁ tad-gṛhaṁ pratyabodhi |**

**kāla-grastaṁ kiyad idam aho nātha śuśrūṣatāṁ te**

**muktis teṣāṁ na hi bahumatā nārasiṁhāparaiḥ kim ||**

**śrī-jīvaḥ, mukundaḥ : _na vyākhyātam |_**

**viśvanāthaḥ : **pratyeti | he parama ! no’smāṁs trāyatā rakṣatā bhavatā svīyā eva bhāgā daityāt pratyanītāḥ pratyāhṛtāḥ | indrādīnāṁ tad-dāsādīnām asmākaṁ vastuṣu vastutaḥ prabhos tavaiva svatvaucityāt | kiṁ cāsmākaṁ hṛdayaṁ khalu kamalaṁ, tatra śaśvat tavaiva dhyātatvāt tad-gṛhaṁ, kamalaṁ yathā niḥśrīkaṁ rātrau tam asākrāntaṁ malinaṁ nidritaṁ bhavet tathaiva daitya-janmārabhyaitāvad-dina-paryantaṁ bhayād daityasyaiva dhyātatvād daityākrāntam | samprati tava nṛsiṁha-sūryodaye sati pratyabodhi, tac-caraṇākrāntaṁ sad vyakasad ity arthaḥ | kāla-grastam idam indra-padaṁ kiyat ? aparair yogaiśvaryādibhiḥ ||36||

—o)0(o—

**|| 1.2.37 ||**

aṣṭame śrī-gajendroktau (8.3.20)—

**ekāntino yasya na kañcanārthaṁ**

**vāñchanti ye vai bhagavat-prapannāḥ |**

**aty-adbhutaṁ tac-caritaṁ sumaṅgalaṁ**

**gāyanta ānanda-samudra-magnāḥ ||**

**śrī-jīvaḥ, mukundaḥ : _na vyākhyātam |_**

**viśvanāthaḥ : **ekāntina iti | ekāntino yasya bhaktā na kañcanārthaṁ vāñchanti tam īḍa ity uttareṇānvayah | kuto na vāñchanti, yato bhagavat-prapannā bhagavat-prapatti-mahā-sampattyaiva paripūrṇā ity arthaḥ | teṣāṁ sukhaṁ sarvato’py adhikam ity āha—atyadbhutam ity ādi ||37||

—o)0(o—

**|| 1.2.38 ||**

navame śrī-vaikuṇṭhanāthoktau (9.4.67)—

**mat-sevayā pratītaṁ te sālokyādi-catuṣṭayam |**

**necchanti sevayā pūrṇāḥ kuto’nyat kāla-viplutam ||**

**śrī-jīvaḥ, mukundaḥ : _na vyākhyātam |_**

**viśvanāthaḥ : **pratītaṁ prāptaṁ kālena viplutaṁ naṣṭam | anyat svargādikaṁ kuta icchanti ||38||

—o)0(o—

**|| 1.2.39 ||**

śrī-daśame nāgapatnī-stutau (10.16.37)—

**na nāka-pṛṣṭhaṁ na ca sārva-bhaumaṁ**

**na pārameṣṭhyaṁ na rasādhipatyam |**

**na yoga-siddhīr apunar-bhavaṁ vā**

**vāñchanti yat-pāda-rajaḥ-prapannāḥ ||**

**śrī-jīvaḥ :** atra nāka-pṛṣṭham api na vāñchanti, kim uta sārvabhaumaṁ, pārameṣṭhyam api na vāñchanti | kim uta rasādhipatyam iti | pūrvārdhe yojyam | uttarārdhe vā-śabdo’py-arthe | pāda-rajaḥ-śabdena bhakti-viśeṣa-jñāpanayā gāḍha-pratipattir jñāpyate ||39||

**mukundaḥ, viśvanāthaḥ : _na vyākhyātam |_**

—o)0(o—

**|| 1.2.40 ||**

tatraiva śrī-veda-stutau (10.87.21)—

**duravagamātma-tattva-nigamāya tavātta-tanoś**

**carita-mahāmṛtābdhi-parivarta-pariśramaṇāḥ |**

**na parilaṣanti kecid apavargam apīśvara te**

**caraṇa-saroja-haṁsa-kula-saṅga-visṛṣṭa-gṛhāḥ ||**

**śrī-jīvaḥ :** he īśvara ! duravagamaṁ yad ātmanaḥ svasya bhagavatas tattvaṁ brahmānandācchādaka-rūpa-guṇa-līlā-yāthārthyam | tasya nigamāya nigamanāya jñāpanāya āttā prapañca ānītā tanuḥ śrī-vigraho yena tasya, tava caritam eva mahāmṛtābdhis tatra yaḥ parivarto muhuḥ parivṛttya plavanaṁ, tena pariśramaṇā varjita-saṁsāra-śramās te kecid virala-pracārā apavargam api necchanti | kīdṛśās te ? tatrāhuḥ—te caraṇa-sarojayor haṁsānāṁ bhāgavata-paramahaṁsākhyānāṁ yāni kulāni śiṣyopaśiṣya-paramparās teṣāṁ saṅgena visṛṣṭa-gṛhāḥ, tan-mate prathamata eva pravartās te’pi | āsatāṁ tāvat te haṁsāḥ, tat-kulāni cety arthaḥ ||40||

**mukundaḥ : _na vyākhyātam |_**

**viśvanāthaḥ : **he īśvara ! duravagamaṁ yad ātmanaḥ svasya bhagavat-tattvaṁ brahmānandācchādaka-rūpa-guṇa-līlā-yāthārthyam | tasya nigamāya jñāpanāyāttā prapañca ānītā tanuḥ śrī-vigraho yena tasya tava caritam eva mahāmṛtābdhis tatra yaḥ parivarto muhuḥ parivṛttya plavanaṁ tena pariśramaṇā varjita-saṁsāra-śramās te kecid virala-pracārā apavargam api necchanti | kīdṛśās te ? tatrāhuḥ—te tava caraṇa-sarojayor haṁsānāṁ bhāgavata-paramahaṁsānāṁ yāni kulāni śiṣyopaśiṣya-paramparās teṣāṁ saṅgena visṛṣṭa-gṛhāḥ ||40||

—o)0(o—

**|| 1.2.41 ||**

ekādaśe śrī-bhagavad-uktau (11.20.34)—

**na kiñcit sādhavo dhīrā bhaktā hy ekāntino mama |**

**vāñchanty api mayā dattaṁ kaivalyam apunar-bhavam ||**

**śrī-jīvaḥ, mukundaḥ, viśvanāthaḥ : _na vyākhyātam |_**

—o)0(o—

**|| 1.2.42 ||**

tathā (11.14.14)—

**na pārameṣṭhyaṁ na mahendra-dhiṣṇyaṁ**

**na sārvabhaumaṁ na rasādhipatyam |**

**na yoga-siddhīr apunar-bhavaṁ vā**

**mayy arpitātmecchati mad vinānyat ||42||**

**śrī-jīvaḥ :** atra pārameṣṭhyādi-catuṣṭayasyānukramaś cādho’dho-vivakṣayā nyūnatva-vivakṣayā ca | tataś ca pūrvavat kaimutyam api yogādi-dvayaṁ tu pūrvavat, kiṁ bahunā, yat kiñcid anyad api sādhya-jātaṁ tat sarvaṁ necchanty api, kintu mat māṁ vinā tādṛśa-bhakti-sādhyaṁ mām eva sarva-puruṣārthādhikyam icchantīty arthaḥ | mayy arpitātmā kṛtātma-nivedanaḥ ||42||

**mukundaḥ : _na vyākhyātam |_**

**viśvanāthaḥ : **kiṁ bahunā, yat kiñcid anyad api sādhya-jātaṁ, tat sarvaṁ necchanty eva, kintu mat māṁ vinā tādṛśa-bhakti-sādhyaṁ mām eva sarva-puruṣārthādhikyam icchantīti bhāvaḥ | mayy arpitātmā kṛtātma-nivedanaḥ ||42||

—o)0(o—

**|| 1.2.43 ||**

dvādaśe śrī-rudroktau (12.10.6)—

**naivecchaty āśiṣaḥ kvāpi brahmarṣir mokṣam apy uta |**

**bhaktiṁ parāṁ bhagavati labdhavān puruṣe’vyaye ||**

**śrī-jīvaḥ, mukundaḥ, viśvanāthaḥ : _na vyākhyātam |_**

—o)0(o—

**|| 1.2.44 ||**

padma-purāṇe ca kārttika-māhātmye (dāmodarāṣṭake)—

**varaṁ deva mokṣaṁ na mokṣāvadhiṁ vā**

**na cānyaṁ vṛṇe’haṁ vareśād apīha |**

**idaṁ te vapur nātha gopāla-bālaṁ**

**sadā me manasy avirāstāṁ kim anyaiḥ ||**

**śrī-jīvaḥ :** mokṣāvadhiṁ mokṣaṁ ceti, narakādi-mokṣās tu tatra ke varākā iti bhāvaḥ ||44||

**mukundaḥ : **varam iti | mokṣaṁ na vṛṇe mokṣāvadhiṁ dharmārtha-kāma-rūpaṁ vānyaṁ varaṁ ca ||44||

**viśvanāthaḥ : **mokṣam eva mokṣa evāvadhir yeṣāṁ tān dharmārtha-kāmān apy ahaṁ na vṛṇe ||44||

—o)0(o—

**|| 1.2.45 ||**

**kuverātmajau baddha-mūrtyaiva yadvat**

**tvayā mocitau bhakti-baddhau kṛtau ca |**

**tathā prema-bhaktiṁ svakāṁ me prayaccha**

**na mokṣe graho me’sti dāmodareha ||**

**śrī-jīvaḥ, mukundaḥ : _na vyākhyātam |_**

**viśvanāthaḥ : **kuvarātmajau nalakūvara-maṇigrīvau ||45||

—o)0(o—

|| 1.2.46-48 ||

hayaśīrṣīya-śrī-nārāyaṇa-vyūha-stave ca—

**na dharmaṁ kāmam arthaṁ vā mokṣaṁ vā varadeśvara |**

**prārthaye tava pādābje dāsyam evābhikāmaye ||**

tatraiva—

**punaḥ punar varān ditsur viṣṇur muktiṁ na yācitaḥ |**

**bhaktir eva vṛtā yena prahlādaṁ taṁ namāmy ahaṁ ||**

**yadṛcchayā labdham api viṣṇor dāśarathes tu yaḥ | **

**naicchan mokṣaṁ vinā dāsyaṁ tasmai hanumate namaḥ ||**

**śrī-jīvaḥ :** viṣṇur na yācita iti duh-ādau gauṇa-karmaṇa eva viṣṇor vācyatvāt prathamā vibhaktir eva, vṛtety atra vṛṇoter api tad-āditve mukhya-karmaṇo bhakter uktatvam ārṣam ||47||

**mukundaḥ : **viṣṇur na yācita iti yācater duh-āditvād gauṇa-karmaṇa eva viṣṇoḥ pratyayenoktatvāt prathamā | bhaktir eva vṛtā yācitā | atra prathamārṣī dvikarmakasya vivakṣābhāvāt | viṣṇor bhaktir vṛteti vā yojyam ||47||

**viśvanāthaḥ : : **viṣṇur na yācita iti duh-āder gauṇa-karmaṇa eva viṣṇor uktatvāt prathamā | bhaktir eva, vṛtety atra dvitīya-karmaṇo’vivakṣitatvād eva mukhya-karmaṇo bhakter uktatvam ||46-48||

—o)0(o—

**|| 1.2.49 ||**


    ataeva prasiddham **śrī-hanumad-vākyam—**

**bhava-bandha-cchide tasyai spṛhayāmi na muktaye |**

**bhavān prabhur ahaṁ dāsa iti yatra vilupyate ||**

**śrī-jīvaḥ, mukundaḥ :** _na vyākhyātam |** **_

**viśvanāthaḥ : **bhava-bandha-cchedikāyai tasyai muktyai ahaṁ na spṛhayāmi | yatra muktau ||49||

—o)0(o—

|| 1.2.50-51 ||

śrī-nārada pañcarātre ca jitante-stotre—

**dharmārtha-kāma-mokṣeṣu necchā mama kadācana |**

**tvat-pāda-pañkajasyādho jīvitaṁ dīyataṁ mama ||**

**mokṣa-sālokya-sārūpyān prārthaye na dharādhara |**

**icchāmi hi mahābhāga kāruṇyaṁ tava suvrata ||**

**śrī-jīvaḥ, mukundaḥ : _na vyākhyātam |_**

**viśvanāthaḥ : **jīvitaṁ jīvanam—tathā ca taṁ vinā mama jīvanam eva māstu ity arthaḥ ||50||

—o)0(o—

**|| 1.2.52 ||**

ataeva śrī-bhāgavate ṣaṣṭhe (6.14.5)—

**muktānām api siddhānāṁ nārāyaṇa-parāyaṇaḥ |**

**sudurlabhaḥ praśāntātmā koṭiṣv api mahā-mune ||**

**śrī-jīvaḥ, viśvanāthaḥ :** muktānāṁ prākṛta-śarīra-sthatve’pi tad-abhimāna-śūnyānām | siddhānāṁ prāpta-sālokyādīnāṁ ca, koṭiṣv api madhye nārāyaṇa-sevā-mātra-kāṅkṣī sudurlabhaḥ ||52||

**mukundaḥ : **yatra eṣāṁ mokṣecchā kadāpi nāsty ata evaite pañcavidha-mukteṣu sudurlabhā ity āha ata eva śrī-bhāgavate ṣaṣṭha ity ādi śloka-trayyā muktānāṁ dehasthatva eva prāpta-brahma-bhāvānāṁ prāpta-sālokyādi-caturdhā-muktīnām api koṭiṣu madhye ||52||

—o)0(o—

**|| 1.2.53 ||**

prathame ca śrī-dharmarāja-mātuḥ stutau (1.8.20)—

**tathā paramahaṁsānāṁ munīnām amalātmanām |**

**bhakti-yoga-vidhānārthaṁ kathaṁ paśyema hi striyaḥ ||**

**śrī-jīvaḥ :** tad evaṁ śrī-kṛṣṇa-caraṇāmbhoja-sevā-nirvṛta-cetasām [bha.ra.si. 1.2.25] tat-sevā-sukhaika-spṛhiṇāṁ yan mokṣa-spṛhā nāstīty uktaṁ tatra pramāṇāni vivṛtāni | atha tādṛśeṣu tasya ca sva-sevā-dāna eva prayatna ity āha—prathame ity anantaraṁ tathā paramety anena | paramahaṁsānāṁ bhakti-yoga-vidhānārtham artho yasya taṁ tvām iti śeṣaḥ ||53||

**mukundaḥ : **paramahaṁsānāṁ jīva-muktānāṁ bhakti-yoga-vidhānārtham artho yasya taṁ tvām iti śeṣaḥ ||53||

**viśvanāthaḥ : **tad evaṁ śrī-kṛṣṇa-caraṇāmbhoja-sevā-nirvṛta-cetasām [bha.ra.si. 1.2.25] tat-sevā-sukhaika-spṛhiṇāṁ yan mokṣa-spṛhā nāstīty uktaṁ tatra pramāṇāni vivṛtāni | idānīṁ tādṛśa-bhakteṣu bhagavataś ca sva-sevā-dāna evābhiprāya ity āha—prathame ity ādy anantaraṁ tathā paramety anena | paramahaṁsānāṁ bhakti-yoga-vidhānam evārthaḥ prayojanaṁ yasya taṁ tvām iti śeṣaḥ ||53||

—o)0(o—

**|| 1.2.54 ||**

tatraiva śrī-sūtoktau (1.7.10)—

**ātmārāmāś ca munayo nirgranthā apy urukrame |**

**kurvanty ahaitukīṁ bhaktim ittham-bhūta-guṇo hariḥ ||**

**śrī-jīvaḥ :** **nirgranthā** vidhi-niṣedhātmaka-granthebhyo nirgatā api ||54||

**mukundaḥ : ātmārāmā** brahmānubhavino **nirgranthā** vidhi-niṣedhātmaka-granthebhyo nirgatā api | tatra hetum āha—**itthambhūta-guṇa** itthambhūtā ātmārāmādi-karṣakā guṇā yasya na tathā | ātmārāmāḥ svato bhakti-karaṇāyogyā bhagavān tān api kṛpayā guṇair ākṛṣya bhaktiṁ kārayitum eva tarati sma | aho bhaktānāṁ daurlabhyam iti bhāvaḥ ||54||

**viśvanāthaḥ : nirgranthā** vidhi-niṣedhātmaka-granthebhyo nirgatā api | **itthambhūta** ātmārāmākarṣaka-guṇo yasya saḥ ||54||

—o)0(o—

**|| 1.2.55 ||**

**atra tyājyatayaivoktā muktiḥ pañca-vidhāpi cet |**

**sālokyādis tathāpy atra bhaktyā nātivirudhyate ||55||**

**śrī-jīvaḥ :** atra tyājyeti | **api ced** yadyapi tathāpi **sālokyādiḥ** sālokya-sārṣṭi-sāmīpya-sārūpya-rūpā **nātiśayena virudhyate**, kintu kenāpy aṁśena virudhyante, pratikulatayā bhāvyata iti tatra tatra bhakti-śravaṇāt ||55||

**mukundaḥ : **atreti | **api ced** yadyapi **sālokyādiś** caturvidhā **nātivirudhyate**, kenāpy aṁśena pratikulā bhavati, kenāpi nety arthaḥ | aikya-rūpā tu sarvāṁśenaiva ||55||

**viśvanāthaḥ : **atra tyājyeti | **api ced **yadyapi tathāpi **sālokyādiḥ **sālokya-sārṣṭi-sāmīpya-sārūpya-rūpā **nātiśayena virudhyate,** tatra tatra bhakti-śravaṇān nātyanta-virodhaś ca ||55||

—o)0(o—

**|| 1.2.56 ||**

**sukhaiśvaryottarā seyaṁ prema-sevottarety api |**

**sālokyādir dvidhā tatra nādyā sevā-juṣaṁ matā ||56||**

**śrī-jīvaḥ : **tatrāti-śabda-pratipādyam āha—sukheti | tal-lokādi-svabhāvajaṁ **sukham aiśvaryaṁ** ca **uttaraṁ** prādhānyena vāñchanīyaṁ yasyāṁ sā | **premṇā** prema-svābhāvyena **sevaiva uttarā** yasyāṁ sā | **tatra nādyā sevā-juṣāṁ matā **iti sālokya-sārṣṭi-sāmīpya- [bhā.pu. 3.29.13] ity-ādy uktatvāt | tatra sālokyādi-catuṣṭayaṁ sevanaṁ vinābhūtaṁ cet, tarhi na gṛhṇanty evety arthaḥ | ekatvaṁ tu nityaṁ tad-vinābhūtatvāt na gṛhṇanty evety arthaḥ | tac ceśvare brahmaṇi ca sāyujyaṁ jñeyam ||56||

**mukundaḥ : **nātivirudhyate iti vivicya darśayati—sukheti | **aiśvarya**-pradhāna-guṇa-prakāśi śrī-para-vyomanāthādīnām aiśvarya-pradhāneṣu lokeṣu teṣāṁ **sevām** upasarjanīkṛtya sukhaiśvarya-pradhānatayā **sālokyādīnāṁ** sthitiḥ sukhaiśvaryottarā muktiḥ | sukhaiśvarye upasarjanīkṛtya tat-sevā-pradhānatayā tatra sthitiḥ **prema-sevottarā** sā | **sevā-juṣāṁ** sevāyām prītimatām ||56||

**viśvanāthaḥ : **tatrāti-śabda-pratipādyam āha—sukheti | tal-lokādi-svabhāvajaṁ sukham **aiśvaryaṁ cottaraṁ** prādhānyena vāñchanīyaṁ yasyāṁ sā | premṇah svābhāvyena **sevottarā** prādhānyena vāñchanīyā yasyāṁ sā | tatra **nādyā sevā-juṣāṁ** **matā** iti bhagavat-sukha-tātparyeṇa **sevā-juṣāṁ** bhaktānāṁ svasya **sukhaiśvaryottarā muktir** **na matā**—na saṁmatā | tatra sālokyādi-catuṣṭayaṁ sevanaṁ vinābhūtaṁ cet tarhi na gṛhṇanti | ekatvaṁ tu sarvathā tad-vinābhūtatvāt na gṛhṇanty evety arthaḥ | ekatvaṁ tv īśvare brahmaṇi ca sāyujya-rūpaṁ jñeyam ||56||

—o)0(o—

**|| 1.2.57 ||**

**kintu premaika-mādhurya-juṣa ekāntino harau |**

**naivāṅgīkurvate jātu muktiṁ pañca-vidhām api ||**

**śrī-jīvaḥ : naivāṅgīkurvata** iti prema-sevottarety uttara-śabdopādānād anyāṁśasyāpi sad-bhāvāpatteḥ | tatrānyāṁśaṁ necchantīty arthaḥ | mat-sevayā pratītaṁ te [bhā.pu. 9.4.67][^2] ity ādau tu prathamā sevā sādhana-rūpā, dvitīyā tu tayā siddha-rūpā, _pratītam_ ānuṣaṅgikatayā prāptam api _sālokyādi-catuṣṭayaṁ_ tad-gata-sukhaiśvaryādikaṁ tu _necchanti_ ity arthaḥ | tataḥ sākṣāt _tadīya-sevayaiva_ _pūrṇā_ labdha-paramānandāḥ | sevy hy eṣā sālokyādikam apekṣata eva | etac ca na vāñchanti cet, kaimutyena aikyaṁ sālokyādibhyo _yad anyat tu kāla-viplutam_ eva | tad vā kathaṁ vāñchantv ity arthaḥ ||57||

**mukundaḥ : kintu** **harau ekāntinas** tad-eka-niṣṭhāḥ śrīmad-uddhava-pāṇḍava-hanumad-ādayaḥ | kiṁ-rūpās te ? tatrāha—**premaiketi** | dāsādi-sambandhi-prema-sevā-mātrāsvādakāḥ ||57||

**viśvanāthaḥ : **naivāṅgīkurvata iti | **ekāntino** bhaktāḥ prema-sevottarām api **naivāṅgīkurvate** | prema-sevottarety uttara-śabdopādānena sva-sukha-tātparyasyāpi gauṇatayā sad-bhāvāpatteḥ | tathā ca kevala-prema-sevārtham eva sālokyam aṅgīkurvanti, na tu prema-sevottarārtham api ||57||

—o)0(o—

**|| 1.2.58 ||**

**tatrāpy ekāntināṁ śreṣṭhā govinda-hṛta-mānasāḥ |**

**yeṣāṁ śrīśa-prasādo’pi mano hartuṁ na śaknuyāt ||**

**śrī-jīvaḥ : govindaḥ** śrī-gokulendraḥ | upalakṣaṇatvena śrī-dvārakānātho’pi | **śrīśaḥ** para-vyomādhipatiḥ ||58||

**mukundaḥ : govindo** nanda-nandanaḥ | **śrīśaḥ** śrī-para-vyomeśvaraḥ ||58||

**viśvanāthaḥ : tatrāpy ekāntināṁ** nānāvatāra-bhaktānāṁ madhye **govindaḥ** śrī-gokulendraḥ, tena **hṛta-mānasāḥ śreṣṭhāḥ** | **śrīśaḥ** para-vyomeśo mahā-nārāyaṇaḥ, tasyāpi **prasādo**’nugrahaḥ ||58||

—o)0(o—

**|| 1.2.59 ||**

**siddhāntatas tv abhede’pi śrīśa-kṛṣṇa-svarūpayoḥ |**

**rasenotkṛṣyate kṛṣṇa-rūpam eṣā rasa-sthitiḥ ||**

**śrī-jīvaḥ**: raseneti | sarvotkṛṣṭa-prema-maya-rasenety arthaḥ | utkṛṣyate antarbhūta-ṇy-arthatvāt utkṛṣṭatayā prakāśyate ity arthaḥ | yatas tasya rasasya eṣaiva sthitiḥ svabhāvaḥ | yat kṛṣṇa-rūpam evotkṛṣṭatvena darśayatīty arthaḥ | yathoktaṁ kurukṣetra-yātrāyām aṣṭa-paṭṭa-mahiṣītara-mahiṣībhiḥ | 


        na vayaṁ sādhvi sāmrājyaṁ svārājyaṁ bhaujyam apy uta |


        vairājyaṁ pārameṣṭhyaṁ ca ānantyaṁ vā hareḥ padam ||


        kāmayāmaha etasya śrīmat-pāda-rajaḥ śriyaḥ |


        kuca-kuṅkuma-gandhāṭhyaṁ mūrdhnā voṭhuṁ gadā-bhṛtaḥ ||


        vraja-striyo yad vāñchanti pulindyas tṛṇa-vīrudhaḥ |


        gāvaś cārayato gopāḥ pāda-sparśaṁ mahātmanaḥ || [bhā.pu. 10.83.41-43] iti |

atra sāmrājyaṁ sārvabhaumaṁ padaṁ svārājyam indra-padam | bhojyaṁ tad-ubhaya-bhoga-bhāktvam | vairājyam aṇimādi-siddhyā virājamānatvam | pārameṣṭhyaṁ prājāpatyam | ānantyaṁ te ye te śatam [taitta.u. 2.8.2] ity ādi-śruti-rītyā manuṣyānandam ārabhya śata-śata-guṇitatvena prājāpatyasya gaṇanāyāḥ parāṁ kāṣṭhāṁ darśayitvā para-brahmaṇi tu yato vāco nivartante [taitta.u. 2.4.1] ity anena yadānandasyānantyaṁ darśitaṁ tad apīty arthaḥ | kiṁ bahunā, hareḥ śrī-pateḥ padaṁ sāmīpyādikam api yat tad etat sarvam api na kāmayāmahe, nādhīnaṁ kartum icchāma ity arthaḥ | tarhi kim adhikaṁ labdhuṁ kāmayadhve? tatrāhuḥ, etasyāsmat-patitvena sarva-vijñātasya gadā-bḥrtaḥ śrīmat-pāda-raja eva mūrdhnā voḍhuṁ kāmayāmahe | tatrāpi yat śriyaḥ kuca-kuṅkuma-gandhenāḍhyaṁ, tad-gandhena prāpta-sampad-viśeṣaṁ, tat punar adhikaṁ kāmayāmaha ity arthaḥ |

nanu, śrīpater eva padaṁ śrī-kuca-kuṅkuma-gandhāḍhyaṁ tat-sāmīpyādi-tyāgāt tat tu bhavatyas tyaktavatya eva | yadi śrīr atra rukumṇy abhipreyate tarhi tat tu bhavatīnāṁ prāptam eva | tasmāt tat-tad-vilakṣaṇāyā eva śriyaḥ kuca-kuṅkuma-gandhāḍhyam tat syād iti gamyate | tatas tad-avabodhanāya punar viśiṣyatām | tatrāhuḥ—vraja-striya iti | 


        pūrṇāḥ pulindya urugāya-padābja-rāga- 


        śrī-kuṅkumena dayitā-stana-maṇḍitena |


        tad-darśana-smara-rujas tṛṇa-rūṣitena 


        limpantya ānana-kuceṣu juhus tad-ādhim || [bhā.pu. 10.21.17] 

iti sva-vākyādy-anusāreṇa vraja-stry-ādayo yad vāñchanti vavāñchur ity arthaḥ | vartamāna-prayogeṇa tat-tad-aviccheda utprekṣyate | atra pulindy-ādi-nirdeśas tu sveṣām api tat-prāpti-yogyatā-vivakṣayā | tṛṇa-vīrudho dūrvādyāḥ | āsāṁ tādṛg-anubhavaś ca tat-kuṅkuma-saurabha-vāsitatvāvicchinna-tat-pāda-prabhāvād eveti bhāvaḥ | āsāṁ vāñchā—kevalena hi bhāvena gopyo gāvo nagā mṛgāḥ [bhā.pu. 11.12.7] iti dṛṣṭeḥ | gāvo gāś cārayanto gopā ity antena nirdeśas tu teṣāṁ keṣāṁcit priya-narma-sakhādīnāṁ tad-anumodana-kāritve’pi puruṣatvāt tatrāyogyatva-vivakṣayā | 

ayaṁ bhāvaḥ—strītvena prasiddhāyāḥ śriyas tatra kāmanaiva śrūyate, na tu saṅgatiḥ | 


    kasyānugraho’sya na deva vidmahe


    tavāṅghri-reṇu-sparśādhikāraḥ |


    yad-vāñchayā śrīr lalanācarat tapo 


    vihāya kāmān suciraṁ dhṛta-vrataḥ || [bhā.pu. 10.16.36] 

iti nāga-patnīnām ukteḥ | yā vai śriyārcitam [bhā.pu. 10.47.62] ity uddhavasyāpy ukteḥ | 

na ca rukmiṇītvena prasiddhāyāḥ śriyas tatra saṅgatiḥ | kāla-deśayor anyatamatvāt | na ca vraja-strīṇāṁ śrī-sambandha-lālasā yuktā—nāyaṁ śriyo’ṅga u nitānta-rateḥ prasādaḥ [bhā.pu. 10.47.60] ity-ādinā tato’pi paramādhikya-śravaṇāt | tasmād rukmiṇī dvāravatyāṁ tu rādhā vṛndāvane vane iti mātsya-skāndādi-nirṇītyā rukmiṇyā saha paṭhitā śaktitva-sādhāraṇyenaiva śāstra-dṛṣṭyā tūpadeśo vāma-devavat [ve.sū. 1.1.30] iti nyāya-rītyā mahendreṇa parameśvara iva durgayāpy ahaṁgrahopāsanā-śāstra-dṛṣṭyā svābhedenopadiṣṭā | śrī-rādhā tu sarvataḥ pūrṇā tal-lakṣmīḥ | tathā, 

devī kṛṣṇamayī proktā rādhikā para-devatā |

sarva-lakṣmī-mayī sarva-kāntiḥ sammohinī parā ||

ity ādi bṛhad-gautamīya-dṛṣṭyā ca | tathā yā tāsu rādhātvena prasiddhā sarvato vilakṣaṇā śrīr virājate tām uddiśyaiva tāsāṁ tad idaṁ vākyam | yathā, 


    anayārādhito nūnaṁ bhagavān harir īśvaraḥ |


    yan no vihāya govindaḥ prīto yām anayad rahaḥ || [bhā.pu. 10.30.28] iti | 

apy eṇapatny-upagata [bhā.pu. 10.30.11] ity-ādi-dvayaṁ ca | tataś ca tāsāṁ yathā tatra spṛhāspandatā tathāsmākaṁ ceti | 

tad evaṁ tādṛśa-prema-sphūrtimaya-tad-gandhāḍhyatāyāḥ sampraty asmāsu prakāśaḥ syād iti darśitam | na kevalaṁ tādṛśaṁ tad-raja eva vāñchanti, api tu tādṛśa-pāda-sparśam ca vāñchanti | tato vayam api ca kāmayāmaha ity arthaḥ | yad vā, tad-rajasa eva viśeṣaṇaṁ pāda-sparśam iti | tad-avyabhicāri-phalatvād abhinnam evety arthaḥ | etasya tatra kīdṛśasya ? mahān sarvatratyād api svabhāvād uttama ātmā saundaryādi-prakāśa-mayaḥ svabhāvo yasya tādṛśasya | tatrātiśuśubhe tābhir bhagavān [bhā.pu. 10.33.6] iti śrī-śukokteḥ |[^3]

tasmāt sādhūktaṁ tatrāpy ekāntināṁ śreṣṭhā govinda-hṛta-mānasāḥ [bha.ra.sin. 1.2.58] ity ādinā | kṛṣṇa-rūpam ity anena ca tādṛśaṁ tat-saundaryam evopalakṣitam iti | yady apy etat prakaraṇaṁ siddha-bhakta-gaṇāśritaṁ, tathāpy anye tathā-dṛṣṭyā syur ity atrānukīrtitam ||59-60||

**mukundaḥ :** tatra hetum āha—siddhantata iti | śrīśa-kṛṣṇayor ye svarūpe saccidānanda-niviḍau śrī-vigrahau tayoḥ siddhāntato’bhede aikye’pi kṛṣṇa-rūpaṁ kṛṣṇa-vigrahas tu rasena vakṣyamāṇādbhuta-catuḥṣaṣṭhi-guṇajāsvāda-viśeṣeṇa karaṇenotkṛṣyate, tad-yogyeṣu bhakteṣu śrīśād utkarṣatayā prakāśyate | karma-kartari pratyayaḥ | eṣā rasa-sthitir eṣaivarasa-maryādā—


    yan martya-līlaupayikaṁ sva-yoga-


    māyā-balaṁ darśayatā gṛhītam |


    vismāpanaṁ svasya ca saubhagarddheḥ


    paraṁ padaṁ bhūṣaṇa-bhūṣaṇāṅgam || [bhā.pu. 3.2.12]


    gopyas tapaḥ kim acaran yad amuṣya rūpaṁ


    lāvaṇya-sāram asamordhvam ananya-siddham |


    dṛgbhiḥ pibanty anusavābhinavaṁ durāpam


    ekānta-dhāma yaśasaḥ śriya aiśvarasya || [bhā.pu. 10.44.14] 

yad-vāñchayā śrīr lalanācarat tapo 

vihāya kāmān suciraṁ dhṛta-vrataḥ || [bhā.pu. 10.16.36] 

ity ādi śrī-bhāgavata-purāṇādiṣu śrī-jayadeva-bilvamaṅgala-līlāśuka-śrī-caitanya-deva-pārṣadādy-anubhaveṣu ca dṛśyate ity arthaḥ ||59||

**viśvanāthaḥ :** raseneti | sarvotkṛṣṭa-prema-maya-rasenety arthaḥ | utkṛṣyate’ntarbhūta-ṇy-arthatvād utkṛṣṭatayā prakāśyate ity arthaḥ | yatas tasya rasasya eṣaiva sthitiḥ svabhāvaḥ | yat kṛṣṇa-svarūpam evotkṛṣṭatvena darśayatīty arthaḥ | tathā ca nānā-vidha-prema-rasasya mahā-bhāva-rūpa-rase utkarṣasya parama-kāṣṭhā tādṛśa-rasasyālambanaḥ kevalaḥ vrajendranandanaḥ śrī-kṛṣṇa eva, na tv avatārāntaro mahā-nārāyaṇo vā | ata eva mahā-nārāyaṇasya vakṣaḥ-sthala-sthitāpi lakṣmīḥ tādṛśa-rasotkarṣa-viśiṣṭasya prāpty-arthaṁ tapaś cakāra | tatra pramāṇaṁ śrī-daśame nāga-patnī-stutau—


    kasyānugraho’sya na deva vidmahe


    tavāṅghri-reṇu-sparśādhikāraḥ |


    yad-vāñchayā śrīr lalanācarat tapo 


    vihāya kāmān suciraṁ dhṛta-vrataḥ || [bhā.pu. 10.16.36] iti |

tatraivoddhavoktau—nāyaṁ śriyo’ṅga u nitānta-rateḥ prasādaḥ [bhā.pu. 10.47.60] iti | mahā-bhāvasya pramāṇaṁ tatraiva daśame—kṛṣṇe kva caiṣa paramātmani rūḍha-bhāvaḥ [bhā.pu. 10.47.59] iti rūḍha-bhāvasyāpara-paryāyo mahā-bhāvaḥ | evaṁ sati sādhūktaṁ rasenotkṛṣyate kṛṣṇa-rūpam iti bhāvaḥ ||59||

—o)0(o—

**|| 1.2.60 ||**

**kim ca**—

**śāstrataḥ śrūyate bhaktau nṛ-mātrasyādhikāritā |**

**sarvādhikāritāṁ māgha-snānasya bruvatā yataḥ |**

**dṛṣtāntitā vaśiṣṭhena hari-bhaktir nṛpaṁ prati ||**

**śrī-jīvaḥ, mukundaḥ, viśvanāthaḥ : **nanv evaṁ bhukti-mukti-spṛhā-rahitāḥ śraddhālavaḥ śuddha-bhakty-adhikāriṇa ity āyātam | tatra te traivarṇikā eva, kiṁ vā sarve ? tatrāha—kiṁ ceti ||60|| 

—o)0(o—

**|| 1.2.61-62 ||**

yathā pādme—

**sarve’dhikāriṇo hy atra hari-bhaktau yathā nṛpa ||**

kāśī-khaṇḍe ca tathā—

**antyajā api tad-rāṣṭre śaṅkha-cakrāṅka-dhāriṇaḥ |**

**samprāpya vaiṣṇavīṁ dīkṣāṁ dīkṣitā iva sambabhuḥ ||**

**śrī-jīvaḥ : **kāśī-khaṇḍe ca bhaktau nṛmātrasyādhikāritā śrūyate, ity etan-mātrāṁśenānvayaḥ | dīkṣitā yājñikāḥ ||60||

**mukundaḥ : **māgha-snānasya sarvādhikāritāṁ bruvatā vaśiṣṭena nṛpaṁ prati hari-bhaktir dṛṣṭāntitā | vaśiṣṭa-vākyam evāha—yatheti | atra māgha-snāne ||60|| 

**viśvanāthaḥ : **tasya rājño rāṣṭre deśe | dīkṣitā yājñikā iva sambabhur dīptiṁ cakruḥ ||60||

—o)0(o—

**|| 1.2.63-64 ||**

**api ca—**

**ananuṣṭhānato doṣo bhakty-aṅgānāṁ prajāyate |**

**na karmaṇām akaraṇād eṣa bhakty-adhikāriṇām ||63||**

**niṣiddhācārato daivāt prāyaścittaṁ tu nocitam |**


    **iti vaiṣṇava-śāstrāṇāṁ rahasyaṁ tad-vidāṁ matam ||64||**

**śrī-jīvaḥ :** tad evam anyābhilāṣitā-śūnyatvam iti sthāpitam | tat-prasaṅga-saṅgatyā sarveṣām apy adhikāritvaṁ darśitam | tatra śaṅkate—nanu, bhavantu sarva evādhikāriṇaḥ, kintu sva-sva-dharma-yuktā eveti yujyate | taṁ vinā pratyavāya-śravaṇāt | tathā sarveṣāṁ prāyo niṣiddha-karma āpataty eva | sati ca tena duṣṭatve kathaṁ śuddhatvaṁ syāt ? kṛte ca prāyaścitte karmāvṛtatvam āpadyate ? tatrāha—api ceti | bhakty-aṅgānāṁ nityānāṁ iti jñeyam ||63||

daivād iti | yasya bhaktau tādṛśī ruciḥ śraddhā vā jātā, tasya tu vikarmaṇi svataḥ pravṛttir na sambhavaty eveti bhāvaḥ | prāyaścittaṁ tu nocitam iti bhakti-prabhāva eva tat-prāyaścittāya kalpata iti bhāvaḥ ||64||

**mukundaḥ:** nanu, bhavantu sarva evādhikāriṇaḥ, kintu teṣāṁ sva-sva-dharmo niṣiddhācaraṇe prāyaścittaṁ ca doṣa-nivartakatvāt kartavyam eva | tatrāha—nocitam iti | daivād iti bhakty-adhikāriṇāṁ vikarmaṇi svataḥ pravṛttir na jāyata iti bhāvaḥ | prāyaścittaṁ tu nocitam iti teṣāṁ bhakti-prabhāvād eva vikarma-pāpāsparśaś ceti bhāvaḥ | yathā itihāsa-samuccaye—lipyate na hi pāpena vaiṣṇavā viṣṇu-tatparāḥ iti ||63-64||

**viśvanāthaḥ :** bhakty-adhikārāṇāṁ janānāṁ bhakty-aṅgānām ekādaśī-vrata-janmāṣṭamy-ādi-nityāṅgānāṁ akaraṇe doṣaḥ | na karmaṇām akaraṇāt | daivāt prācīna-vaiṣṇavāparādha-doṣa-vaśāt | na tu śuddha-bhaktānāṁ vikarmaṇi svataḥ pravṛttiḥ sambhavatīti prāyaścittaṁ nocitam iti bhakti-svabhāva eva tat-prāyaścittāya kalpate iti bhāvaḥ | iti vaiṣṇava-śāstrāṇāṁ tātparyārtha-vinirṇayaḥ ||63-64||

—o)0(o—

**|| 1.2.65 ||**

	yathā ekādaśe (11.21.2)—

**sve sve’dhikāre yā niṣṭhā sa guṇaḥ parikīrtitaḥ |**

**viparyayas tu doṣaḥ syād ubhayor eṣa niścayaḥ ||**

**śrī-jīvaḥ:** tad etad eva sva-pāda-mūlaṁ bhajataḥ priyasya [bhā.pu. 11.5.42, bha.ra.si. 1.2.71] ity antena granthena āha sve sve iti | sve sve adhikāra iti pūrvokta-kevala-karma-jñāna-bhakti-viṣayatayā pṛthak pṛthak nirdiṣṭa ity arthaḥ | ubhayor guṇa-doṣayoḥ | tatra śuddha-bhakty-adhikāriṇa itara-dvaya-karaṇe doṣa eva | na jñānaṁ na ca vairāgyaṁ prāyaḥ śreyo bhaved iha [bhā.pu. 11.20.31] iti tatraivokteḥ | tāvat karmāṇi kurvīta [bhā.pu. 11.20.9] ity ādeś ca | karma-jñānādhikāriṇos tu tādṛśa-śraddhā-rahitayoḥ saṅgādi-vaśāt tādṛśa-śuddha-bhaktau pravṛttayor api anādara-doṣeṇa jhaṭiti asiddheḥ doṣa-prāya eveti jñeyam | viparyayaḥ svādhikārāniṣṭhā tad itara-niṣṭhā ca ||65||

**mukundaḥ: **tatra bhakty-adhikāriṇāṁ bhakty-aṅgānuṣṭhāna-karmākaraṇaṁ cāha sve sva ity ādi pañcabhiḥ | sve sve’dhikāra iti krameṇa jñāne karmaṇi bhaktau yā niṣṭhā jñāni-karmi-bhaktānāṁ sthitiḥ sa guṇaḥ svābhīṣṭa-prāpti-lakṣaṇaḥ | viparyayaḥ svādhikārāniṣṭhā parādhikāra-niṣṭhā ca doṣaḥ svābhīṣṭa-prāpti-pratibandhaka-rūpaḥ | bhakty-adhikāra-rahitayoḥ karma-jñānādhikāriṇoḥ saṅgādi-vaśāc chuddha-bhaktau pravṛttayor api kasyacid vacanena tasyās tyāgāj jātāparādhena svābhīṣṭa-prāpti-pratibandhaka-rūpo doṣa eva ||65||** **

**viśvanāthaḥ: **sve sva iti | pūrvokta-kevala-tattva-jñāna-yoga-bhakti-viṣayatayā pṛthak pṛthak nirdiṣṭa ity arthaḥ | ubhayor guṇa-doṣayoḥ | tatra śuddha-bhakty-adhikāriṇa itara-dvaya-karaṇe doṣa eva | na jñānaṁ na ca vairāgyaṁ prāyaḥ śreyo bhaved iha [bhā.pu. 11.20.31] iti tatraivokteḥ | tāvat karmāṇi kurvīta [bhā.pu. 11.20.9] ity ādeś ca | viparyayaḥ svādhikārāniṣṭhā tad itara-niṣṭhā ca ||65||

—o)0(o—

**|| 1.2.66 ||**

prathame (1.5.17)—

**tyaktvā svadharmaṁ caraṇāmbujam harer**

**bhajann apakvo’tha patet tato yadi |**

**yatra kva vābhadram abhūd amuṣya kiṁ**

**ko vārtha āpto’bhajatāṁ sva-dharmataḥ ||**

**śrī-jīvaḥ :** yatra kva vā nīca-yonāv api, amuṣya bhaktau pravṛttasya abhadraṁ kam abhūt kiṁ syāt ? api tu vety arthaḥ | bhakti-vāsanāyā aparicchedād iti bhāvaḥ | abhajatm abhajadbhis tu sva-dharmataḥ ko vā artha āptaḥ ? na ko’pīty arthaḥ ||66||

**mukundaḥ :** yadyapi bhakti-jñānādhikārī sva-dharmaṁ tyaktvā bhajan vartate, tadāpi na kāpi cintā | yadi bhajanāt pūrvam eva viṣayiṇāṁ bhajan bhaktuṁ svadharmaṁ tyaktvāpakvaṁ kīrtanādi-lakṣaṇaṁ kiñcin mātram api pākam aprāptas tato niścita-mātrāc caraṇāmbuja-bhajanād yadi yatra kva vā viṣayi-saṅge nīca-yonau vā patet, tadā kim amuṣyābhadram abhūt ? api tu nety arthaḥ | bhaktau viśvāsino viṣaya-niṣṭhā nīca-yonir vā na syād eva, tathāpi tavātīvāgraho dṛśyate, tasyāṁ satyām apīti vā-śabdārthaḥ | yena bhāgyena bhaktau viśvāsas tasyāparicchedāt punar bhakter utpattir eveti bhāvaḥ ||66||

**viśvanāthaḥ :** tyaktvā svadharmam ity atra śrī-svāmi-caraṇānāṁ vyākhyā yathā—evaṁ tāvat kāmya-dharmāder anartha-hetutvāt taṁ vihāya harer līlaiva varṇanīyety uktam | idānīṁ tu nitya-naimittika-svadharma-niṣṭām apy anādṛtya kevalaṁ hari-bhakter evopadeṣṭavyety āśayenāha—tyaktveti | nanu svadharma-tyāgena bhajan bhakti-paripākena yadi kṛtārtho bhavet tadā na kācic cintā, yadi unar apakva eva mriyeta tato bhraśyed vā tadā svadharma-tyāga-nimitto’narthaḥ syād ity āśaṅkyāha | tato bhajanāt kathaṁcit pated bhraśyen mriyeta vā yadi tad api bhakti-rasikasya karmānadhikārān nānartha-śaṅkā | aṅgīkṛtyāpy āha—vā-śabdaḥ kaṭākṣe | yatra kva vā nīca-yānāv apy amuṣya bhakti-rasikasyābhadram abhūt kim | nābhūd evety arthaḥ | bhakti-vāsanā-sad-bhāvād iti bhāvaḥ | abhajadbhis tu kevalaṁ sva-dharmataḥ ko vārthaḥ āptaḥ prāptaḥ | no ko’pīty arthaḥ ||17||

—o)0(o—

**|| 1.2.67 ||**

ekādaśe (11.11.37)—

**ājñāyaiva guṇān doṣān mayādiṣṭān api svakān |**

**dharmān santyajya yaḥ sarvān māṁ bhajet sa ca sattamaḥ ||**

**śrī-jīvaḥ :** kṛpālur akṛta-drohaḥ [bhā.pu. 11.11.29] ity ādau sthiraḥ sva-dharme, kaviḥ samyak jñānīti ṭīkānusāreṇa karma-jñāna-miśrā bhagavac-chravaṇa-lakṣaṇā bhaktir darśitā | tad-anantaraṁ cāha—ājñāyaivam iti | yadi ca svātmani tat-tad-guṇa-yogābhāvaḥ, tathāpy evaṁ pūrvokta-prakāreṇa guṇān kṛpālutvādīn, doṣān tad-viparītāṁś ca ājñāya heyopādeyatvena niścityāpi yo mayā teṣu guṇeṣu madhye tatrādiṣṭān api svakān nitya-nimittika-lakṣaṇā | sarvān eva varṇāśrama-vihitān dharmān tad-upalakṣakaṁ jñānam api mad-ananya-bhakti-vighātakatayā santyajya māṁ bhajet, sa ca sattamaḥ | ca-kārāt pūrvokto’pi sattama ity uttarasya tat-tad-guṇābhāve’pi pūrva-sāmyam iti bodhayati ||67||

**mukundaḥ :** svadharma-nitya-naimittike kṛte guṇān citta-śuddhi-jñānotpatty-ādīn, akṛte doṣān naraka-prāpty-ādīn | evam ājñāya samyag jñātvā yo dharmān santyajya | sa ceti ca-śabdas tv-arthe | sa tu sattamaḥ ||67||

**viśvanāthaḥ : **kṛpālur akṛta-drohaḥ [bhā.pu. 11.11.29] ity ādau sthiraḥ sva-dharme, kaviḥ samyak jñānīti ṭīkānusāreṇa karma-jñāna-miśrā bhagavac-chravaṇa-lakṣaṇā bhaktir darśitā | tad-anantaraṁ tv āha—ājñāyaivam iti | yadi ca svātmani tat-tad-guṇa-yogābhāvaḥ, tad apy evaṁ pūrvokta-prakāreṇa guṇān kṛpālutvādīn, doṣān tad-viparītāṁś ca heopādeyatvena niścityāpi yo mayā teṣu guṇeṣu madhye tatrādiṣṭān api svakān nitya-nimittika-lakṣaṇān sarvān eva varṇāśrama-vihitān dharmān tad-upalakṣakaṁ jñānam api mad-ananya-bhakti-vighātakatayā santyajya māṁ bhajet, sa ca sattamaḥ | ca-kārāt pūrvokto’pi sattama ity uttarasya tat-tad-guṇābhāve’pi pūrva-sāmyam iti bodhayati ||67||

—o)0(o—

**|| 1.2.68 ||**

tatraiva (11.5.41)—

**devarṣi-bhūtāpta-nṝṇāṁ pitṝṇāṁ**

**na kiṅkaro nāyam ṛṇī ca rājan |**

**sarvātmanā yaḥ śaraṇaṁ śaraṇyaṁ**

**gato mukundaṁ parihṛtya kartam ||**

**śrī-jīvaḥ : **parityajya kartum iti | ayam indraḥ sevyaḥ, ayaṁ candraḥ sevya ity ādi-lakṣaṇaṁ bhedaṁ, śaraṇam anena prārabdha-nāśāt varṇāśramitva-nāśena na nitya-karmādhikāraḥ | kṛtyam iti pāṭhe’pi sa evārthaḥ ||68||

**mukundaḥ : **parityajya kṛṣṇa eva sevyo, bhaktir eva sādhanaṁ, premaiva puruṣārtha iti buddhyā kartum anyad apy upāsyādikam astīti bhedam | kṛtyam iti pāṭhe’pi sa evārthaḥ ||68||

**viśvanāthaḥ : **parityajya kartum iti | ayam indraḥ sevyaḥ, ayaṁ candraḥ sevya ity ādi-lakṣaṇaṁ bhedaṁ | kṛtyam iti pāṭhe’pi sa evārthaḥ ||68||

—o)0(o—

**|| 1.2.69 ||**

śrī-bhagavad-gītāsu (18.66)—

**sarva-dharmān parityajya mām ekaṁ śaraṇaṁ vraja |**

**ahaṁ tvāṁ sarva-pāpebhyo mokṣayiṣyāmi mā sucaḥ ||**

**śrī-jīvaḥ : **sarva-dharmān parityājyeti | pari-śabdaḥ svarūpato’pi tyāgaṁ bodhayati | sarva-pāpebhyaḥ sarvāntarāyebhyaḥ ity evārthaḥ | śrī-bhagavad-ājñayā bhaktau śraddhāvatāṁ karma-tyāge pāpānutpatteḥ ||69||

**mukundaḥ : **sarva-pāpebhyo bahu-janma-sañcitebhyo’pi kim utāsmin janmani jātebhyaḥ | mā śuca iti mayy āśritebhyaḥ śoko nocita iti bhāvaḥ ||69||

**viśvanāthaḥ : **sarva-pāpebhyaḥ sarvāntarāyebhyaḥ ity evārthaḥ | śrī-bhagavad-ājñayā bhaktau śraddhāvatāṁ karma-tyāge pāpānutpatteḥ ||69||

—o)0(o—

**|| 1.2.70 ||**

agastya-saṁhitāyām—

**yathā vidhi-niṣedhau tu muktaṁ naivopasarpataḥ |**

**tathā na spṛśato rāmopāsakaṁ vidhi-pūrvakam ||**

**śrī-jīvaḥ :** vidhi-niṣedhau smārtau vidhi-pūrvakaṁ vaidika-tāntrika-pūjā-vidhi-sahitam ||70||

**mukundaḥ :** daivān niṣiddhācaraṇe prāyaścittābhāvam āha—yathetyādi dvābhyām | vidhiḥ prāyaścitta-lakṣaṇo niṣedhaḥ pāpācaraṇa-rūpas tau | vidhi-pūrvakaḥ vidhi-puraskaṁ vaidhī-bhakti-paraṁ | jīvanmukta-daśā-tulyatā cāsyāyātā ||70||

**viśvanāthaḥ : **vidhi-niṣedhau smārtau śrautau ca | vidhi-pūrvakaṁ vaidika-tāntrika-pūjā-vidhi-sahitam ||70||

—o)0(o—

**|| 1.2.71 ||**

ekādaśa eva (11.5.42)—

**sva-pāda-mulaṁ bhajataḥ priyasya**

**tyaktānya-bhāvasya hariḥ pareśaḥ |**

**vikarma yac cotpatitaṁ kathañcid**

**dhunoti sarvaṁ hṛdi sanniviṣṭaḥ ||**

**śrī-jīvaḥ :** tyakto’nyatra bhāva upāsya-buddhir yena tasya kathañcid daivād utpatitam utpāta-rūpeṇa jātam ||71||

**mukundaḥ : **kathañcid daivāt saṁniviṣṭaḥ śravaṇādinā hṛdi sphuritaḥ ||71||

**viśvanāthaḥ : **tyakto’nyatra bhāva upāsya-buddhir yena tasya kathañcid daivād utpatitam utpāta-rūpeṇa jātaṁ vikarma ||71||

—o)0(o—

**|| 1.2.72 ||**

**hari-bhakti-vilāse’syā bhakter aṅgāni lakṣaśaḥ |**

**kintu tāni prasiddhāni nirdiśyante yathāmati ||**

**śrī-jīvaḥ, viśvanāthaḥ : _na vyākhyātam |_**

**mukundaḥ : **lakṣaśo bahūni nirdiṣṭānīti śeṣaḥ ||72||

—o)0(o—

**|| 1.2.73 ||**

atra **aṅga-lakṣaṇam**—

**āśritāvāntarāneka-bhedaṁ kevalam eva vā |**

**ekaṁ karmātra vidvadbhir ekaṁ bhakty-aṅgam ucyate ||**

**śrī-jīvaḥ :** āśriteti yathārcanādikam | kevalam atrāspaṣṭa-svagata-bhedaṁ, yathā guru-padāśrayo, yathā abhyutthānādi ca | atra bhaktau ||73||

**mukundaḥ :** āśriteti | yathārcanādi kevalaṁ yathā guru-padāśrayādi ||73||

**viśvanāthaḥ :** āśrito’vāntarāneka-bhedo yena, yathārcanādiḥ | evaṁ kīrtanānāṁ bhedo guṇa-kīrtana-nāma-kīrtanādiḥ | kevalam atrāspaṣṭa-svagata-bhedaṁ, yathā guru-padāśrayo, yathā abhyutthānādiḥ ||73||

—o)0(o—

**|| 1.2.74 ||**

atha **aṅgāni—**

**guru-pādāśrayas tasmāt kṛṣṇa-dīkṣādi-śikṣaṇam |**

**viśrambheṇa guroḥ sevā sādhu-vartmānuvartanam ||**

**śrī-jīvaḥ : **guru-padāśraya iti | asmin granthe aṅgā dvividhā autpattikāḥ, ṭīkā-krama-lābhārthaḥ kalpitāś ca | tatra pūrvā dvi-bindu-mastakāḥ | uttarās tu tac-chūnyā iti bhedo jñeyaḥ | kṛṣṇa-dīkṣādīti dīkṣā-pūrvaka-śikṣaṇam ity arthaḥ | sādhu-vartmānuvartanaṁ sadācarita-śruty-ādi-vidhi-sevitvam ||74||

**mukundaḥ : **kṛṣṇa-dīkṣā ādir yeṣāṁ te kṛṣṇa-dīkṣādayo bhāgavata-dharmās teṣāṁ śikṣaṇam ||74||

**viśvanāthaḥ : **dīkṣā-pūrvaka-śikṣaṇam ity arthaḥ | kṛṣṇasyeti kṛṣṇa-prāpter yo hetuḥ kṛṣṇasya prasādas tad-artham ity arthaḥ ||74||

—o)0(o—

**|| 1.2.75 ||**

**sad-dharma-pṛcchā bhogādi-tyāgaḥ kṛṣṇasya hetave |**

**nivāso dvārakādau ca gaṅgāder api sannidhau ||**

**śrī-jīvaḥ : **kṛṣṇasyeti kṛṣṇa-prāpter yo hetus tat-prasādas tad-artham ity arthaḥ | ato vaiyadhikaraṇyāt tādarthye caturthy eva | annasya hetor vasati ity atra ṣaṣṭhī hetu-prayāge iti tvannahetvoḥ sāmānādhikaraṇye eva pravṛttam | kṛṣṇārthe bhogādi-tyāga ity asyānuvadiṣyamāṇasyāpi kṛṣṇa-prāpaka-tat-prasādārtha ity evārthaḥ | ādi-grahaṇāt loka-vitta-putrā gṛhyante ||75||

**mukundaḥ : **satāṁ dharmasya pṛcchā sad-dharma-pṛcchā, kṛṣṇasya yo hetuḥ prāpti-kāraṇaṁ prasādas tad-artham | kṛṣṇārtha-bhogādi-tyāga ity anuvadiṣyamāṇasyāpy ayam evārthaḥ | ādi-śabdād vitta-putrādīnām api ||75||

**viśvanāthaḥ : **ādi-grahaṇāt loka-vitta-putrā gṛhyante ||75||

**—o)0(o—**

**|| 1.2.76-96 ||**

**vyāvahāreṣu sarveṣu yāvad-arthānuvartitā |**

**hari-vāsara-sammāno dhātry-aśvatthādi-gauravam ||76||**

**eṣām atra daśāṅgānāṁ bhavet prārambha-rupatā ||77||**

**saṅga-tyāgo vidūreṇa bhagavad-vimukhair janaiḥ |**

**śiṣyādy-ananubandhitvaṁ mahārambhādy-anudyamaḥ ||78||**

**bahu-grantha-kalābhyāsa-vyākhyā-vāda-vivarjanam ||79||**

**vyāvahāre’py akārpaṇyaṁ śokādy-avaśa-vartitā ||80||**

**anya-devānavajñā ca bhūtānudvega-dāyitā |**

**sevā-nāmāparādhānām udbhavābhāva-kāritā ||81||**

**kṛṣṇa-tad-bhakta-vidveṣa-vinindādy-asahiṣṇutā |**

**vyatirekatayāmīṣāṁ daśānāṁ syād anuṣṭhitīḥ ||82||**

**asyās tatra praveśāya dvāratve’py aṅga-viṁśateḥ |**

**trayāṁ pradhānam evoktaṁ guru-pādāśrayādikam ||83||**

**dhṛtir vaiṣṇava-cihṇānāṁ harer nāmākṣarasya ca |**

**nirmālyādeś ca tasyāgre tāṇḍavaṁ daṇḍavan-natiḥ ||84||**

**abhyutthānam anuvrajyā gatiḥ sthāne parikramaḥ |**

**arcanaṁ paricaryā ca gītaṁ saṅkīrtanaṁ japaḥ ||85||**

**vijñaptiḥ stava-pāṭhaś ca svādo naivedya-pādyayoḥ |**

**dhūpa-mālyādi-saurabhyaṁ śrī-mūrteḥ spṛṣṭir īkṣaṇam ||86||**

**ārātrikotsavādeś ca śravaṇaṁ tat-kṛpekṣaṇam |**

**smṛtir dhyānaṁ tathā dāsyaṁ sakhyam ātma-nivedanam ||87||**

**nija-priyopaharaṇaṁ tad-arthe’khila-ceṣṭitam |**

**sarvathā śaraṇāpattis tadīyānāṁ ca sevanam ||88||**

**tadīyās tulasī-śāstra-mathurā-vaiṣṇavādayaḥ |**

**yathā-vaibhava-sāmagrī sad-goṣṭhībhir mahotsavaḥ ||89||**

**ūrjādaro viśeṣeṇa yātrā janma-dinādiṣu |**

**śraddhā viśeṣataḥ prītiḥ śrī-mūrter aṅghri-sevane ||90||**

**śrīmad-bhāgavatārthānām āsvādo rasikaiḥ saha |**

**sajātīyāśaye snigdhe sādhau saṅgaḥ svato vare ||91||**

**nāma-saṅkīrtanaṁ śrī-mathurā-maṇḍale sthitiḥ ||92||**

**aṅgānāṁ pañcakasyāsya pūrvaṁ vilikhitasya ca |**

**nikhila-śraiṣṭhya-bodhāya punar apy atra kīrtanam ||93||**

**iti kāya-hṛṣīkāntaḥ-karaṇānām upāsanāḥ ||94||**

**catuḥṣaṣṭiḥ pṛthak sāṅghātika-bhedāt kramād imāḥ ||95||**

**athārṣānumatenaiṣām udāharaṇam īryate ||96||**

**śrī-jīvaḥ : _na vyākhyātam |_**

**mukundaḥ : **hari-vāsara ekādaśī janmāṣṭamyādiś ca tasya sammāno yathā-śakti-karaṇam || 76|| vyavahāre vyahāreṣu sarveṣv iti pūrvokta-dehāvāvaśyaka-vyavahāre ||80|| vaiṣṇavānāṁ yāni cihnāni tulasī-kāṣṭha-dhātrī-phala-nalinākṣamālordhva-puṇḍra-śaṅkha-cakrādīni teṣām ||84|| vaiṣṇavādaya iti ādi-śabdād yamunādiḥ | yathā-vaibhava-sāmagryaś ca sad-goṣṭhī ca yathā-vaibhava-sāmagrī-sad-goṣṭhyas tābhiḥ ||89|| viśeṣa-pada-svārasyān māghāsdyā gṛhītāḥ | yātrā utsavaḥ | ādi-śabdād vasanta-dolādi-dināni ||90|| śrīmad iti | āsvāda āsakty-anumodanam | snigdhe sneha-kartari sādhau sad-ācāre ||91||

**viśvanāthaḥ : **sevā-nāmāparādhānām udbhavaḥ sādhakasya prāyo bhavaty eva | kintu paścāt yatnena teṣām abhāva-kāritā ||81|| asyāḥ bhakteḥ praveśāya viṁśaty-aṅgānāṁ dvāratve’pi guru-pādāśrayādi-trayaṁ pradhānam ||83|| iti kāyendriyāntaḥkaraṇānām imāḥ catuḥṣaṣṭhir upāsanāḥ | guru-pādāśrayādīnāṁ pṛthaktat-tad-rūpeṇaiva bhedo jñeyaḥ | arcana-kīrtanādīnāṁ yāvanto bhedā vartante | teṣāṁ saṁghātikatvena samudāyatvena bhedo jñeyaḥ | ataevārcanādy-aṅgānām avāntara-bheda-vivakṣayānantatve sati samudāyatvena eka-bheda-vivakṣayā na tu catuḥṣaṣṭhi-gaṇanānupapattir iti ||94||

**siddhānta-sarasvatī (anubhāṣya 2.22.126-127): **sajātīyāśaye samajātīya-vāsanā-viśiṣṭe snigdhe gāḍha-viśrambhātmaka-sneha-pare svataḥ ātmanaḥ vare śreṣṭhe sādhau saṅgaḥ kāryaḥ | rasikaiḥ kṛṣṇa-bhajana-vijñaiḥ saha śrīmad-bhāgavatārthānām āsvādaḥ kāryaḥ | tātparyaṁ grahaṇīyam ity arthaḥ | śrauta-mārga-bhakti-yoga-tyāgī vaiyākaraṇasya śābdikasya yoṣit-saṅgi-gṛha-vratasya viṣṇu-vaiṣṇava-virodhino māyāvādino nāmāparādhino veṣopajīvino mantropajīvino bhāgavata-jīvina indriya-tarpaṇa-rata-viṣayiṇaś ca yasya deve parā bhaktir iti, bhaktyā bhāgavataṁ grāhyaṁ na buddhyā na ca ṭīkayā iti śruti-smṛti-vacanāt teṣāṁ pāramahaṁsya-śāstrārtha-bodhāsambhavāt grantha-tātparyasyārtha-grahaṇe’nadhikāratvāc ca taiḥ saha āsvādo na kāryaḥ ||91||

śrī-mūrter aṅghri-sevane śraddhā viśeṣataḥ viśeṣeṇa prītiḥ bahiḥ-pūjāyām arcane sāmānyataḥ, vraja-dampatyoḥ mānasa-sevāyāṁ viśeṣataḥ sārvakālika-bhajanānurāgaḥ | nāma-saṅkīrtanaṁ nāma-bhajanaṁ | śrīman-mathurā-maṇḍale sthitiḥ kṛṣṇa-vasati-sthale avasthānam | śrī-gauḍa-maṇḍale bhūmau cintāmaṇi-jñānaṁ tad eva mathurā-vāsa iti śrīman-narottama-prabhu-caraṇaiḥ prema-bhakti-candrikāyāṁ nirṇītam | śrī-gauḍa-vilāsa-bhūmi-śrīmāyāpurādi-dhāma-vāsaḥ | śrī-kṣetra-dākṣiṇātya-vraja-maṇḍalādi-dhāma-vāsaś ca mathurā-vāsena saha abhinno jñeyaḥ | tad-bheda-vādināṁ tathā-kathita-mathurā-vāso’pi prākṛta-bhoga-mayo’dho-gati-pradaś ceti ||90-92||

—o)0(o—

|| 1.2.97-99 ||

1. tatra **guru-pādāśrayo**, yathā ekādaśe (11.3.21)—

**tasmād guruṁ prapadyeta jijñāsuḥ śreya uttamam |**

**śābde pare ca niṣṇātaṁ brahmaṇy upaśamāśrayam ||**

2. **śrī-kṛṣṇa-dīkṣādi-śikṣaṇaṁ**, yathā tatraiva (11.3.22)

**tatra bhāgavatān dharmān śikṣed gurv-ātma-daivataḥ |**

**amāyayānuvṛttyā yais tuṣyed ātmātma-do hariḥ ||**

3. **viśrambheṇa guroḥ sevā**, yathā tatraiva (11.17.27)-

**ācāryaṁ māṁ vijānīyān nāvamanyeta karhicit |**

**na martya-buddhyāsūyeta sarva-deva-mayo guruḥ ||**

_na jīvena mukundena vā vyākhyātam._

**viśvanāthaḥ:** śābde bhakti-śāstre | pare brahmaṇi bhagavad-viṣayaka-śravaṇa-kīrtanādau niṣṇātaṁ pāraṁ gatam ||97|| guru evātmā ātmavat priyaḥ | daivatam iṣṭa-devataś ca yasya tathābhūtaḥ | anuvṛttyā sevayā | yair dharmair vastuta ātmā ātma-pradaś copāsakānāṁ, yathā—bali-prabhṛtīnām ||98|| ācāryaṁ māṁ madīyam | ata eva guru-varaṁ mukunda-preṣṭhatvena smarety ādy-uktir api saṅgacchate | sāmānya-manuṣya-buddhyā nāvamanyeta ||99|| 

—o)0(o—

|| 1.2.100 ||

	4. **sādhu-vartmānuvartanam**, yathā skānde—


    **sa mṛgyaḥ śreyasāṁ hetuḥ panthāḥ santāpa-varjitaḥ |**


    **anvāptaśramaṁ pūrve yena santaḥ pratasthire ||**

**śrī-jīvaḥ:** tac ca sādhu-vartma śruty-ādi-vidhy-ātmakam eva ||100||

**mukundaḥ:** tac ca sādhu-vartma śruty-ādi-vidhy-ātmakam eva ||100||

**viśvanāthaḥ : **anavāpta-śramaṁ yathā syāt tathā tena pathā santaḥ pratasthire ||100||

—o)0(o—

**|| 1.2.101 ||**

brahma-yāmale ca—

**śruti-smṛti-purāṇādi-pañcarātra-vidhiṁ vinā |**

**aikāntikī harer bhaktir utpātāyaiva kalpate ||**

**śrī-jīvaḥ**: tatas tad-akaraṇe doṣam āha śrutīti | śruty-ādayo’py atra vaiṣṇavānāṁ svādhikāra-prāptās tad-bhāgā eva jñeyāḥ | sve sve’dhikāra [bhā.pu. 11.21.2] ity ukteḥ | śruty-ādi-vidhiṁ vineti nāstikatayā taṁ na matvety arthaḥ | na tv ajñānena ālasyena vā tyaktvety arthaḥ | dhāvan nimīlya vā netre [bhā.pu. 11.2.35] ity āder aikāntika-niṣṭhāṁ prāptāpi ||101||

**mukundaḥ: **tatas tad-akaraṇe doṣam āha śruti-smṛtīti ||101||

**viśvanāthaḥ: **nanu sādhu-vartma śruty-ādi-vidhy-ātmakam eva | tatas tad akaraṇe doṣam āha śrutīti | śruty-ādi-vidhiṁ vineti nāstikatayā tan na matvety arthaḥ | aikāntikī niṣṭhāṁ prāptāpi ||101||

—o)0(o—

**|| 1.2.102 ||**

**bhaktir aikāntikī veyam avicārāt pratīyate |**

**vastutas tu tathā naiva yad aśāstrīyatekṣyate ||**

**śrī-jīvaḥ :** nanu, tarhi katham aikāntikī syāt, tad-rūpatve ca katham utpātāya kalpate, tatrāha bhaktir iti | iyaṁ nāstikatāmayī bauddhādīnāṁ buddha-dattātreyādiṣu bhaktir yad aikāntikīva pratīyate, tad apy avicārād evety arthaḥ | tatra hetuḥ yad yasmād aśāstrīyatā śāstrāvajñā-mayatā tatrekṣyate, śāstram atra vedas tad-aṅgādi | śāstra-yonitvād iti nyāyāt | tadā tat-tad-avatāri-bhagavad-ājñā-rūpānādi-sat-paramparā-prāpta-veda-vedāṅgāvajñāyāṁ satyāṁ katham aikāntikī sā syād iti bhaṇyatām | kiṁ ca, yenaiva vedādi prāmāṇyena buddhādīnām avatāratvaṁ gamyate, tenaiva buddhasyāsura-mohanārthaṁ pāṣaṇḍa-śāstra-prapañcayitṛtvaṁ ca śrūyate, viṣṇu-dharmādau triyuga-nāma-vyākhyāne | tatra tu śrī-bhagavad-āveśa-mātratvaṁ copākhyāyate | tasmāt tad-ājñāpi na pramāṇīkartavyeti ||102||

**mukundaḥ :** nanu, śruty-ādi-vidhy-abhāve katham aikāntikī syāt tad-rūpatve ca katham utpātāya kalpate ? tatra ślokābhiprāyaṁ vivṛṇute—bhaktir iti | aśāstrīyatvāt tāvat sā bhaktir vaidhī-rāgānugā-rūpā nāsti | san-mārgānādareṇa kalpitatvād utpātāyaiva kumārga-gāmitvāyaiva kalpata iti bhāvaḥ ||102||

**viśvanāthaḥ : **nanu, tarhi katham aikāntikī syāt, tad-rūpatve ca katham utpātāya kalpate, tatrāha—bhaktir iti | iyaṁ nāstikatāmayī bauddhādi-pāṣaṇḍānāṁ buddhādy-avatāreṣu, evam ādhunika-matānuvartināṁ śrī-kṛṣṇe bhaktir yad aikāntikīva pratīyate, tad avicārād evety arthaḥ | tatra hetuḥ—yad yasmād aśāstrīyatā śāstrāvajñā-mayatā tatrekṣyate ||102||

—o)0(o—

**|| 1.2.103 ||**

5. **sad-dharma-pṛcchā**, yathā nāradīye—

**acirād eva sarvārthaḥ sidhyaty eṣām abhīpsitaḥ |**

**sad-dharmasyāvabodhāya yeṣāṁ nirbandhinī matiḥ ||**

_na vyākhyātam_ |

—o)0(o—

**|| 1.2.104||**

6. **kṛṣṇārthe bhogādi-tyāgo**, yathā pādme—

**harim uddiśya bhogāni kāle tyaktavatas tava |**

**viṣṇu-loka-sthitā sampad-alolā sā pratīkṣate ||**

**śrī-jīvaḥ :** tyakteti—tyaktavantaṁ tvām ity arthaḥ ||104||

**mukundaḥ :** harim uddiśyeti | tyaktavata iti śeṣe ṣaṣṭhī—bhaje śambhoś caraṇayoḥ itivat ||104||

**viśvanāthaḥ :** tyakteti—tyaktavantaṁ tvām ity arthaḥ ||104||

—o)0(o—

**|| 1.2.105 ||**

7. **dvārakādi-nivāso**, yathā skānde—

**saṁvatsaraṁ vā ṣaṇmāsān māsaṁ māsārdham eva vā |**

**dvārakā-vāsinaḥ sarve narā nāryaś caturbhujāḥ ||**

**śrī-jīvaḥ, viśvanāthaḥ : _na vyākhyātam |_**

**mukundaḥ :** mano’śuddhy-ādinā saṁvatsarādi-kramaḥ ||105||

—o)0(o—

**|| 1.2.106 ||**

**ādi-padena puruṣottama-vāsaś ca**, yathā brāhme—

**aho kṣetrasya māhātmyaṁ samantād daśa-yojanam |**

**diviṣṭhā yatra paśyanti sarvān eva caturbhujān ||**

_na katamenāpi vyākhyātam |_

—o)0(o—

**|| 1.2.107 ||**

**gaṅgādi-vāso**, yathā prathame (1.19.6)—

**yā vai lasac-chrī-tulasī-vimiśra-**

**kṛṣṇāṅghri-reṇv-abhyadhikāmbu-netrī |**

**punāti seśān ubhayatra lokān**

**kas tāṁ na seveta mariṣyamāṇaḥ ||**

**śrī-jīvaḥ, mukundaḥ :** _na vyākhyātam |_

**viśvanāthaḥ :** yā gaṅgā ubhayatra asmin loke paratra ca īśa-sahitān lokān punāti | kathambhūtā lasantī yā śrī-yuktā tulasī tayā vimiśro yaḥ kṛṣṇāṅghri-reṇus tenaivābhyadhikaṁ sarvato’pi śreṣṭhaṁ yad ambu tasya netrī prāpayitrī ||107||

—o)0(o—

**|| 1.2.108 ||**

8.** yavad arthānuvartitā, yathā nāradīye**—


    **yāvatā syāt sva-nirvāhaḥ svīkuryāt tāvad artha-vit |**


    **ādhikye nyūnatāyāṁ ca cyavate paramārthataḥ ||**

**śrī-jīvaḥ**: sva-nirvāha iti | svasya bhakti-nirvāha ity arthaḥ ||108||

**mukundaḥ **: yāvateti | sva-nirvāho dehāder āvaśyaka-nirvāhaḥ | sva-bhakti-nirvāha iti vyākhyā tad-arthe’khila-ceṣṭite’ntarbhavet ||108||

**viśvanāthaḥ**: sva-nirvāha iti | svasya bhakti-nirvāha ity arthaḥ ||108||

—o)0(o—

|| 1.2.109 ||

9. **hari-vāsara-sammāno**, yathā brahma-vaivarte—

**sarva-pāpa-praśamanaṁ puṇyam ātyantikaṁ tathā |**

**govinda-smāraṇaṁ nṝṇām ekadaśyām upoṣaṇam ||**

_na vyākhyātaṁ katamenāpi |_

—o)0(o—

|| 1.2.110 ||

10. **dhātry-aśvatthādi-gauravam**, yathā skānde—

**aśvattha-tulasī-dhātrī-go-bhūmisura-vaiṣṇavāḥ |**

**pūjitāḥ praṇatāḥ dhyātāḥ kṣapayanti nṝṇām agham ||**

**śrī-jīvaḥ : **aśvatthasya tad-vibhūti-rūpatvāt pūjyatvam | bhūmi-surā brāhmaṇāḥ | go-brāhmaṇayor hitāvatāratvād bhagavato bhāgavatair etāv api pūjyāv iti bhāvaḥ | sarveṣām eṣāṁ tulasī-vaiṣṇava-sāhityoktir vicikitsā-nirasanāya | tatra gavāṁ pūjā tu śrī-gopālopāsakānāṁ paramābhīṣṭa-pradā | yathā śrī-gautamīye—


    gavāṁ kaṇḍūyanaṁ kuryād go-grāsaṁ go-pradakṣiṇam | 


    goṣu nityaṁ prasannāsu gopālo’pi prasīdati || iti ||110||

**mukundaḥ : _na vyākhyātam _**||110||

**viśvanāthaḥ : **aśvatthasya tad-vibhūti-rūpatvāt pūjyatvam | bhūmi-surā brāhmaṇāḥ | bhagavato go-brāhmaṇayor hitāvatāratvād bhāgavatair etāv api pūjyāv iti bhāvaḥ | sarveṣām tulasī-vaiṣṇava-sāhityoktir vicikitsā-nirasanāya | atra gavāṁ pūjā tu śrī-gopālopāsakānāṁ paramābhīṣṭa-pradā | yathā śrī-gautamīye—


    gavāṁ kaṇḍūyanaṁ kuryād go-grāsaṁ go-pradakṣiṇam | 


    goṣu nityaṁ prasannāsu gopālo’pi prasīdati || iti ||110||

—o)0(o—

|| 1.2.111 ||

**11._ _atha śrī-kṛṣṇa-vimukha-jana-saṅga-tyāgaḥ, yathā kātyāyana saṁhitāyām—**

**varaṁ huta-vaha-jvālā-pañjarāntar-vyavasthitiḥ |**

**na śauri-cintā-vimukha-jana-saṁvāsa-vaiśasam ||**

**śrī-jīvaḥ, mukundaḥ, viśvanāthaḥ : **vaiśasaṁ vipattiḥ ||111||

**siddhanta-sarasvatī (anubhāṣya 2.22.88) : **huta-vahaj-jvālā-pañjara-vyavasthitiḥ prajvalita-vahni-śikhāyāṁ piñjara-madhya-nivāso’pi varaṁ prārthanīyas tathāpi śauri-cintā-vimukha-jana-saṁvāsa-vaiśasaṁ śaureḥ kṛṣṇasya cintāyā vimukho janas tena saha samyak vāsaḥ | sa eva vaiśasaṁ vipat-pātaḥ ||111||

—o)0(o—

|| 1.2.112 ||

viṣṇu-rahasya ca—


    **āliṅganaṁ varaṁ manye vyāla-vyāghra-jalaukasām |**


    **na saṅgaḥ śalya-yuktānāṁ nānā-devaika-sevinām ||**

**śrī-jīvaḥ, mukundaḥ, viśvanāthaḥ :** śalyam atra tat-tad-devatāntara-sevā-vāsanā ||112||

—o)0(o—

**|| 1.2.113 ||**

**	**12-14. **śiṣyādy-anubandhitvādi-trayaṁ**, yathā saptame [bhā.pu. 7.13.8]—

**na śiṣyān anubadhnīta granthān naivābhyased bahūn |**

**na vyākhyām upayuñjīta nārambhān ārabhet kvacit ||**

**śrī-jīvaḥ: **śiṣyān naivānubadhnīyād ity ādiko yadyapi sannyāsi-dharmas tathāpi nivṛttānām apy anyeṣāṁ bhaktānām upayujyata iti bhāvaḥ | etac cānadhikāri-śiṣyādy-apekṣayā | śrī-nāradādau tac-chravaṇāt | tat-tat-sampradāya-nāśa-prasaṅgāc ca | anyathā jñāna-śāṭhyāpatteḥ | ataeva nānubadhnīyād iti sva-sva-sampradāya-vṛddhy-artham anadhikāriṇo’pi na saṁgṛhṇīyād ity arthaḥ | bahūn iti bhagavad-bahirmukhān anyāṁs tv ity arthaḥ | ārambhān ity api tadvat ||113||

**mukundaḥ:** śiṣyān iti | naivānubadhnīyān nānusaret | tad-anusaraṇe lābha-pratiṣṭhādinā sādhaksya sādhana-śaithilya-prāpteḥ | śiṣya-karaṇaṁ tu jāta-ratīnām eva vihitatvāc ca | granthān naivābhyased bahūn iti kalānām upalakṣaṇam | na vyākhyām upayuñjīteti vādasyopalakṣaṇam ||113||

**viśvanāthaḥ: **śiṣyān naivānubadhnīyād ity ādiko yadyapi sannyāsi-dharmas tathāpi nivṛttānām api bhaktānām upayujyata iti bhāvaḥ | etac cānadhikāri-śiṣyādy-apekṣayā śrī-nāradādau tac-chravaṇāt | tat-tat-sampradāya-nāśa-prasaṅgāc ca | anyathā jñāna-śāṭhyāpatteḥ | ataeva nānubadhnīyād iti sva-sampradāya-vṛddhy-artham anadhikāriṇo’pi na gṛhṇīyād ity arthaḥ | bahūn iti bhagavad-bahirmukhān anyāṁs tv ity arthaḥ | ārambhān ity api ||113||

—o)0(o—

**|| 1.2.114 ||**

15. **vyavahāre’py akārpaṇyam**, yathā pādme—


    **alabdhe vā vinaṣṭe vā bhakṣyācchādana-sādhane |**


    **aviklava-matir bhūtvā harim eva dhiyā smaret ||**

**śrī-jīvaḥ, viśvanāthaḥ **: alabdha iti | smaraṇādi-parāṇām eveyaṁ rītiḥ | sevādi-parais tu yathā-lābham eva sevā kāryā | na tu yācñādy-atiśayena kārpaṇyaṁ kāryam iti jñeyam ||114||

**mukundaḥ :** _na vyākhyātam_ ||114||

—o)0(o—

**|| 1.2.115 ||**

	16. **śokādy-avaśavartitā, **yathā tatraiva—


    **śokāmarṣādibhir bhāvair ākrāntaṁ yasya mānasam |**


    **kathaṁ tatra mukundasya sphūrti-sambhāvanā bhavet ||**

_na kenāpi vyākhyātam _||115||

—o)0(o—

**|| 1.2.116 ||**

17- **anya-devānajñā**, yathā tatraiva—


    **harir eva sadārādhyaḥ sarva-deveśvareśvaraḥ **


    **itare brahma-rudrādyā nāvajñeyāḥ kadācana **

_na vyākhyātaṁ katamena |_

—o)0(o—

**|| 1.2.11_7 _||**

18-_ **bhūtānudvega-dāyitā**_, yathā mahābharate—

**piteva putraṁ karuṇo nodvejayati yo janam**

**viśuddhasya hṛṣīkeśas tūrṇaṁ tasya prasīdati**

_na vyākhyātaṁ katamena |_

—o)0(o—

**|| 1.2.118-120 ||**

19. **sevā-nāmāparādhānāṁ varjanaṁ**, yathā vārāhe—

**mamārcanāparādhā ye kīrtyante vasudhe mayā |**

**vaiṣṇavena sadā te tu varjanīyāḥ prayatnataḥ ||**

	pādme ca—


    **sarvāparādha-kṛd api mucyate hari-saṁśrayaḥ |**


    **harer apy aparādhān yaḥ kuryād dvipada-pāṁsavaḥ ||**


    **nāmāśrayaḥ kadācit syāt taraty eva sa nāmataḥ |**


    **nāmno’pi sarva-suhṛdo hy aparādhāt pataty adhaḥ ||**

**śrī-jīvaḥ, mukundaḥ, viśvanāthaḥ : **sevānām aparādhānāṁ varjanam ity ādi | vārāhe pādme ca yathā-kramaṁ yojyam | tatra sevāparādhā āgamānusāreṇa gaṇyate | 


    yānair vā pādukair vāpi gamanaṁ bhagavad-gṛhe |


    devotsavādy-asevā ca apraṇāmas tad-agrataḥ ||


    ucchiṣṭe vāpy aśauce vā bhagavad-vandanādikam |


    eka-hasta-praṇāmaś ca tat-purastāt pradakṣiṇam ||


    pāda-prasāraṇaṁ cāgre tathā paryaṅka-bandhanam |


    śayanaṁ bhakṣaṇaṁ cāpi mithyā-bhāṣaṇam eva ca ||


    uccair bhāṣā mitho jalpo rodanāni ca vigrahaḥ |


    nigrahānugrahau caiva nṛṣu ca krūra-bhāṣaṇam ||


    kambalāvaraṇaṁ caiva para-nindā para-stutiḥ |


    aślīla-bhāṣaṇaṁ caiva adho-vāyu-vimokṣaṇam ||


    śaktau gauṇopacāraś ca anivedita-bhakṣaṇam |


    tat-tat-kālodbhavānāṁ ca phalādīnām anarpaṇam ||


    viniyuktāvaiśiṣṭhasya pradānaṁ vyañjanādike |


    pṛṣṭhīkṛtyāsanaṁ caiva pareṣām abhivādanam ||


    gurau maunaṁ nija-stotraṁ devatā-nindanaṁ tathā |


    aparādhās tathā viṣṇor dvātriṁśat parikīrtitāḥ || [ha.bha.vi. 8.440-8]

vārāhe ca ye’nye’parādhās te saṅkṣipya likhyante—rājānna-bhojanaṁ, dhvāntāgāre hareḥ sparśaḥ, vidhiṁ vinā hary-upasarpanaṁ, vādyaṁ vinā tad-dvārodghāṭanaṁ, kukkura-dṛṣṭa-bhakṣya-saṅgrahaḥ, arcane mauna-bhaṅgaḥ, pūjā-kāle viḍ-utsargāya sarpaṇam, gandha-mālyādikam adattvā dhūpanaṁ, anarha-puṣpeṇa pūjanam | tathā—


    akarmaṇy aprasūnena pūjanaṁ ca hares tathā ||


    akṛtvā danta-kāṣṭhaṁ ca kṛtvā nidhūvanaṁ tathā |


    spṛṣṭvā rajasvalāṁ dīpaṁ tathā mṛtakam eva ca ||


    raktaṁ nīlam adhautaṁ ca pārakyaṁ malinaṁ paṭam |


    paridhāya mṛtaṁ dṛṣṭvā vimucyāpāna-mārutam ||


    krodhaṁ kṛtvā śmaśānaṁ ca gatvā bhuktāpy ajīrṇa-yuk |


    bhakṣayitvā kroḍa-māṁsaṁ pinyākaṁ jāla-pādakam ||


    tathā kusumbha-śākaṁ ca tailābhyaṅgaṁ vidhāya ca |


    hareḥ sparśo hareḥ karma-karaṇaṁ pātakāvaham || [ha.bha.vi. 8.456-9]

tathā tatraivānyatra—bhagavac-chāstrānādareṇa tat-pratipattiḥ, anya-śāstra-pravartanaṁ, tad-agratas tāmbūla-carvaṇam, eraṇḍa-patrastha-puṣpair arcanam, āsura-kāle pūjanam, pīṭhe bhūmau vopaviśya pūjanam, snvapana-kāle vāma-hastena tat-sparśaḥ, paryuṣitair yācitair vā puṣpair arcanam, pūjāyāṁ niṣṭhīvanam, tasyāṁ sva-garva-pratipādanam, tiryak-puṇḍra-dhṛtiḥ, aprakṣālita-pādatve’pi tan-mandire praveśaḥ, avaiṣṇava-pakva-nivedanam, avaiṣṇava-dṛṣṭau pūjanam, vighneśam apūjayitvā kapālinaṁ dṛṣṭvā vā pūjanam, nakhāmbasā snapanam, gharmāmbu-liptatve’pi pūjanam ity ādayaḥ | anyatra—nirmālya-laṅghanam, bhagavac-chapathādayo’nye ca bahava iti |

atha nāmāparādhāḥ pādmoktāḥ—satāṁ nindā, śrī-viṣṇoḥ sakāśāt śivasya nāmādeḥ svātantrya-mananaṁ, guror avajñā, śruti-tad-anugata-śāstra-nindanaṁ, hari-nāma-mahimny artha-vāda-mātram idam iti mananam, tatra prakārāntareṇārtha-kalpanam, nāma-balena pāpe pravṛttiḥ, anya-śubha-kriyābhir nāma-sāmya-mananam, aśraddadhānādau nāmopadeśaḥ, nāma-māhātmye śrute’py aprītir iti | sarva evaite hari-bhakti-vilāse pramāṇa-vacanair draṣṭavyāḥ ||118-120||

—o)0(o—

**|| 1.2.121 ||**

20. **tan-nindādy asahiṣṇutā**, yathā śrī-daśame (10.74.40)—

**nindāṁ bhagavataḥ śrṇvaṁs tat-parasya janasya vā |**

**tato nāpaiti yaḥ so’pi yāty adhaḥ sukṛtāc cyutaḥ ||**

_na vyākhyātam |_

—o)0(o—

**|| 1.2.122 ||**

21. atha **vaiṣṇava-cihṇa-dhṛtiḥ**, yathā pādme—

**ye kaṇṭha-lagna-tulasī-nalinākṣā-mālā**

**ye bāhu-mūla-paricihṇita-śaṅkha-cakrāḥ |**

**ye vā lalāṭa-phalake lasad-ūrdhva-puṇḍrās**

**te vaiṣṇavā bhuvanam āśu pavitrayanti ||**

**śrī-jīvaḥ : _na vyākhyātam |_**

**mukundaḥ :** ye kaṇṭha-saktety atra dhātrī-mālā-dhāraṇaṁ ca jñeyam | tad yathā skānde—


    dhātrī-phala-kṛtāṁ mālāṁ kaṇṭhasthāṁ yo vahen na hi |


    vaiṣṇavo na sa vijñeyo viṣṇu-pūjā-rato yadi ||

tatraiva—


    na jahyāt tulasī-mālāṁ dhātrī-mālāṁ viśeṣataḥ |


    mahā-pātaka-saṁhantrīṁ dharma-kāmārtha-dāyinīm || 

ity ādi-vacanebhyaḥ śrī-grantha-kṛdbhiḥ sadā dhāraṇāc ca ||122||

**viśvanāthaḥ : **kaṇṭhāsakta-tulasīnām evaṁ nalinānāṁ kamala-karṇikā-madhyastha-pakva-bījānāṁ ca | akṣa-mālā a-kārādi-kṣa-kāra-paryanta-varṇa-saṅkhaka-mālā yeṣām ||122||

 —o)0(o—

**|| 1.2.123 ||**

22. **nāmākṣara-dhṛtiḥ**, yathā skānde—

**hari-nāmākṣara-yutaṁ bhāle gopī-mṛḍaṅkitam |**

**tulasī-mālikoraskaṁ spṛśeyur na yamodbhaṭāḥ ||**

**śrī-jīvaḥ : **gopī-mṛd-aṅkitaṁ gopī-candanena tilakitam ||123||

**mukundaḥ : _na vyākhyātam |_**

**viśvanāthaḥ : **kaṇṭhāsakta-tulasīnām evaṁ nalinānāṁ kamala-karṇikā-madhyastha-pakva-bījānāṁ ca | akṣa-mālā a-kārādi-kṣa-kāra-paryanta-varṇa-saṅkhaka-mālā yeṣām ||122||

—o)0(o—

**|| 1.2.124 ||**

pādme ca—

**kṛṣṇa-nāmākṣarair gātram aṅkayec candanādinā |**

**sa loka-pāvano bhutvā tasya lokam avāpnuyāt ||**

_na vyākhyātam |_

 —o)0(o—

**|| 1.2.125 ||**

23. **nirmālya-dhṛtiḥ**, yathā ekādaśe (11.6.46)—

**tvayopabhukta-srag-gandha-vāso’laṅkāra-carcitāḥ |**

**ucchiṣṭa-bhojino dāsās tava māyāṁ jayema hi ||**

**śrī-jīvaḥ:** tvayopabhukta iti śrīmad-uddhava-vākyam | parokṣa-pūjādāv apīti bhāvaḥ | jayemahi jetuṁ śaknuma ity arthaḥ | etad-uttaram asya padya-dvayaṁ cāsti—


    munayo vāta-vasanāḥ śramaṇā ūrdhva-manthinaḥ |


    brahmākhyaṁ dhāma te yānti śāntāḥ sannyāsino’malāḥ ||


    vayaṁ tv iha mahā-yogin bhramantaḥ karma-vartmasu |


    tvad-vārtayā tariṣyāmas tāvakair dustaraṁ tamaḥ || [bhā.pu. 11.6.47-48] iti |

tariṣyāmas tartuṁ śaknuma ity arthaḥ ||125||

**mukundaḥ : _na vyākhyātam |_**

**viśvanāthaḥ: **tvayopabhukta iti śrīmad-uddhava-vākyam | parokṣa-pūjādāv apīti bhāvaḥ | jayemahi jetuṁ śaknuma ity arthaḥ | etad-uttaram uddhavasya padya-dvayaṁ cāsti—


    munayo vāta-vasanāḥ śramaṇā ūrdhva-manthinaḥ |


    brahmākhyaṁ dhāma te yānti śāntāḥ sannyāsino’malāḥ ||


    vayaṁ tv iha mahā-yogin bhramantaḥ karma-vartmasu |


    tvad-vārtayā tariṣyāmas tāvakair dustaraṁ tamaḥ || [bhā.pu. 11.6.47-48] iti |

 —o)0(o—

**|| 1.2.126 ||**

skānde ca—

**kṛṣṇottīrṇaṁ tu nirmālyaṁ yasyāṅgaṁ spṛśate mune |**

**sarva-rogais tathā pāpair mukto bhavati nārada ||**

**śrī-jīvaḥ, viśvanāthaḥ : _na vyākhyātam |_**

**śrī-mukundaḥ : **kṛṣṇottīrṇam ity atra sa iti śeṣaḥ ||126||

 —o)0(o—

**|| 1.2.127 ||**

24. **agre tāṇḍavaṁ**, yathā dvārakā-māhātmye—

**yo nṛtyati prahṛṣṭātmā bhāvair bahu-subhaktitaḥ |**

**sa nirdahati pāpāni manvantara-śateṣv api ||**

**śrī-jīvaḥ, mukundaḥ, viśvanāthaḥ : **manvantara-śateṣv ity atra jātānīti śeṣaḥ ||127||

 —o)0(o—

**|| 1.2.128-130 ||**

tathā śrī-nāradoktau ca—

**nṛtyatāṁ śrī-pater agre tālikā-vādanair bhṛśam |**

**uḍḍīyante śarīra-sthāḥ sarve pātaka-pakṣiṇaḥ ||**

25. **daṇḍavan-natiḥ**, yathā nāradīye—

**eko’pi kṛṣṇāya kṛtaḥ praṇāmo**

**daśāśvamedhāvabhṛthair na tulyaḥ |**

**daśāśvamedhī punar eti janma**

**kṛṣṇa-praṇāmī na punar-bhavāya ||**

26. **abhyūtthānaṁ**, yathā brahmāṇḍe—

**yānārūḍhaṁ puraḥ prekṣya samāyāntaṁ janārdanam |**

**abhyutthānaṁ naraḥ kurvan pātayet sarva-kilbiṣam ||**

_ete trayaḥ ślokā na katamenāpi vyākhyātāḥ |_|128-130||

—o)0(o—

**|| 1.2.131 ||**

27. **anuvrajyā**, yathā bhaviṣyottare—

**rathena saha gacchanti pārśvataḥ pṛṣṭhato’grataḥ |**

**viṣṇunaiva samāḥ sarve bhavanti śvapacādayaḥ ||**

**śrī-jīvaḥ :** rathenety upalakṣaṇam | anyenāpi ity unneyam iti bhāvaḥ | evaṁ pūrvatra ca yānārūḍham ity atra jñeyam ||131||

**mukundaḥ : **rathenety upalakṣaṇam | anya-yānasyopalakṣaṇam ||131||

**viśvanāthaḥ : **rathenety upalakṣaṇam | anyenāpi ity unneyam iti bhāvaḥ ||131||

—o)0(o—

**|| 1.2.132-135 ||**

 

28. **sthāne gatiḥ |**

**sthānaṁ tīrthaṁ gṛhaṁ cāsya tatra tīrthe gatir yathā ||**

purāṇāntare—

**saṁsāra-maru-kāntāra-nistāra-karaṇa-kṣamau |**

**slāghyau tāv eva caraṇau yau hares tīrtha-gāminau ||**

**ālaye ca**, yathā hari-bhakti-sudhodaye—

**pravīśann ālayaṁ viṣṇor darśanārthaṁ subhaktimān |**

**na bhūyaḥ praviśen mātuḥ kukṣi-kārāgṛhaṁ sudhīḥ ||**

29. **parikramo**, yathā tatraiva—

**viṣṇuṁ pradakṣinī-kurvan yas tatrāvartate punaḥ |**

**tad evāvartanaṁ tasya punar nāvartate bhave ||**

_ete catvāraḥ ślokā na katamenāpi vyākhyātāḥ |_|132-135||

—o)0(o—

**|| 1.2.136 ||**

skānde ca cāturmāsya-māhātmye—

**catur-vāraṁ bhramībhis tu jagat sarvaṁ carācaram |**

**krāntaṁ bhavati viprāgrya tat-tīrtha-gamanādikam ||**

**śrī-jīvaḥ, viśvanāthaḥ :** catur ity atra viṣṇuṁ paritaḥ iti prakaraṇa-prāptam | tīrthānāṁ śrī-gaṅgādīnāṁ gamanād apy adhikaṁ śīghraṁ bhagavad-bhakti-pradatvād ity arthaḥ ||136||

**mukundaḥ :** _na vyākhyātam |_

—o)0(o—

**|| 1.2.137 ||**

30. atha **arcanam—**

**śuddhi-nyāsādi-pūrvāṅga-karma-nirvāha-pūrvakam |**

**arcanam tūpacārāṇāṁ syān mantreṇopapādanam ||**

**śrī-jīvaḥ, mukundaḥ, viśvanāthaḥ :** śuddhir bhūta-śuddhiḥ | nyāsāḥ mātṛkā-nyāsādayaḥ | tad-ādikaṁ pūrvam aṅgaṁ yasya | tādṛśa-karma-nirvāha-pūrvakaṁ yan-mantreṇopacārāṇāṁ samarpaṇaṁ tad-arcanam ity anvayaḥ ||137||

—o)0(o—

**|| 1.2.138 ||**

tad, yathā daśame (10.81.19)—

**svargāpavargayoḥ puṁsāṁ rasāyāṁ bhuvi sampadām |**

**sarvāsām api siddhīnāṁ mūlaṁ tāc-caraṇārcanaṁ ||**

**śrī-jīvaḥ :** svargāpavargayoriti—atrārcanaṁ pradhānaṁ kṛtvā bhakty-antara-mahimā sūcitaḥ | ity arcana-mahimany eva likhitaṁ, mūlam iti** | **anyat tu tad-abhāvād eva vidhīyata ity arthaḥ | 


    kālena naṣṭā vāṇīyaṁ 


    pralaye veda-saṁjñitā |


    mayādau brahmaṇe proktā 


    dharmo yasyāṁ mad-ātmakaḥ || [bhā.pu. 11.14.3] iti |

akāmaḥ sarva-kāmo vā [bhā.pu. 2.3.10] ity ādeś ca | yad vā tad-bahirmukhānāṁ sādhanāntarasyāpy asiddheḥ | tac ca mantratas tantrataś chidram [bhā.pu. 8.23.16] ity ādeḥ | mukha-bāhūru-pādebhya [bhā.pu. 11.5.2] ity ādeḥ | tapasvino dāna-parā [bhā.pu. 2.4.16] ity ādeś ca ||139||

—o)0(o—

**|| 1.2.139 ||**

viṣṇu-rahasye ca—

**śrī-viṣṇor arcanaṁ ye tu prakurvanti narā bhuvi |**

**te yānti śāśvataṁ viṣṇor ānandaṁ paramaṁ padam ||**

**śrī-jīvaḥ :** anyat tu tad-abhāvād eva vidhīyata ity arthaḥ | 


    kālena naṣṭā vāṇīyaṁ 


    pralaye veda-saṁjñitā |


    mayādau brahmaṇe proktā 


    dharmo yasyāṁ mad-ātmakaḥ || [bhā.pu. 11.14.3] iti |

akāmaḥ sarva-kāmo vā [bhā.pu. 2.3.10] ity ādeś ca | yad vā tad-bahirmukhānāṁ sādhanāntarasyāpy asiddheḥ | tac ca mantra-tantrataś chidram [bhā.pu. 8.23.17] ity ādeḥ | mukha-bāhūru-pādebhya [bhā.pu. 11.5.2] ity ādeḥ | tapasvino dāna-parā [bhā.pu. 2.4.16] ity ādeś ca ||139||

**mukundaḥ, viśvanāthaḥ : _na kiṁcit |_**

—o)0(o—

**|| 1.2.140 ||**

31. **paricaryā—**

**paricaryā tu sevopakaraṇādi-pariṣkriyā |**

**tathā prakīrṇaka-cchatra-vāditrādyair upāsanā ||**

**śrī-jīvaḥ :** paricaryātra rājña iva sevocyate | sā ca dvidhā—upakaraṇādi-pariṣkriyā, cāmarādibhir upāsanā cety arthaḥ ||140||

**mukundaḥ :** _na vyākhyātam |_

**viśvanāthaḥ : **paricaryātra rājña iva sevocyate | sā ca dvidhā—upakaraṇādi-pariṣkriyā, cāmarādibhir upāsanā ca | prakīrṇakaś cāmaram ||140||

 —o)0(o—

**|| 1.2.141 ||**

yathā nāradīye—

**muhūrtaṁ vā muhūrtārdhaṁ yas tiṣṭhed dhari-mandire |**

**sa yāti paramaṁ sthānaṁ kim u śuśrūṣaṇe ratāḥ ||**

**śrī-jīvaḥ, viśvanāthaḥ :** _na vyākhyātam |_

**mukundaḥ :** śuśrūṣaṇe paricaryāyām ||141||

 —o)0(o—

**|| 1.2.142-143 ||**

yathā caturthe (4.21.31)—

**yat-pāda-sevābhirucis tapasvinām**

**aśeṣa-janmopacitaṁ malaṁ dhiyaḥ |**

**sadyaḥ kṣiṇoty anvaham edhatī satī**

**yathā padāṅguṣṭha-viniḥsṛtā sarit ||**

**aṅgāni vividhāny eva syuḥ pūjā-paricaryayoḥ |**

**na tāni likhitāny atra grantha-bāhulya-bhītitaḥ ||**

_na vyākhyātam |_

—o)0(o—

**|| 1.2.144 ||**

32. atha **gītaṁ**, yathā laiṅge—

**brāhmaṇo vāsudevākhyaṁ gāyamāno’niśaṁ param |**

**hareḥ sālokyam āpnoti rudra-gānādhikaṁ bhavet ||**

**śrī-jīvaḥ, viśvanāthaḥ :** brāhmaṇa iti | gāna-sāmānyasya brāhmaṇe niṣiddhatvāt brāhmaṇo’pīty arthaḥ | rudra-kartṛka-gānād api bhagavad-agre tasya gānam adhikaṁ bhaved ity arthaḥ ||144||

**mukundaḥ :** brāhmaṇa ity anena brāhmaṇa-gānasya niṣedhas tu bhagavato’ny-g:ana-para iti sūcitam ||144||

 —o)0(o—

**|| 1.2.145-146 ||**

33. atha **saṁkīrtanam**—

**nāma-līlā-guṇadīnām uccair-bhāṣā tu kīrtanam ||**

_na vyākhyātam |_

tatra **nāma-kīrtanam**, yathā viṣṇu-dharme—

**kṛṣṇeti maṅgalaṁ nāma yasya vāci pravartate |**

**bhasmībhavanti rājendra mahā-pātaka-koṭayaḥ ||**

**śrī-jīvaḥ : **kṛṣṇeti maṅgalaṁ nāmety arcanavad eva vyākhyeyam | tad etat prādhānyena nāmāntara-kīrtanam api jñeyam iti | evam anyatrāpi ||146||

**mukundaḥ :** kṛṣṇeti | pra ity uccaiḥ ||146||

**viśvanāthaḥ : **kṛṣṇeti prādhānyenenoktam | nāmāntara-kīrtanam api jñeyam | evam anyatrāpi ||146||

 —o)0(o—

**|| 1.2.147 ||**

**līlā-kīrtanam**, yathā saptame (7.9.18)—

**so’haṁ priyasya suhṛdaḥ para-devatāyā**

**līlā-kathās tava nṛsiṁha viriñca-gītāḥ |**

**añjas titarmy anugṛṇan guṇa-vipramukto**

**durgāṇi te pada-yugālaya-haṁsa-saṅgaḥ ||**

**śrī-jīvaḥ, viśvanāthaḥ : **titarmi tariṣyāmīty arthaḥ ||147||

**mukundaḥ :** so’ham iti | anugṛṇan kīrtayan titarmy anāyāsena atikrāmann asmīty arthaḥ ||147||

—o)0(o—

**|| 1.2.148 ||**

**guṇa-kīrtanam**, yathā prathame (1.5.22)—

**idaṁ hi puṁsas tapasaḥ śrutasya vā**

**sviṣṭasya sūktasya ca buddhi-dattayoḥ |**

**avicyuto’rthaḥ kavibhir nirūpito**

**yad uttamaḥśloka-guṇānuvarṇanam ||**

**śrī-jīvaḥ :** _na vyākhyātam |_

**mukundaḥ :** avicyuto’rtho’khaṇḍa-puruṣārthaḥ | dharmārtha-kāma-mokṣās tu khaṇḍās tu khaṇḍās te tapa-ādīnāṁ bhakti-phalatvābhāve’pi kartṛ-sthāna-sampradānādi-viśeṣaṇānāṁ sambandhād bhaktau śraddhotpādana-dvārā tat-karaṇa-phalatvaṁ jñeyam | prīyate’malayā bhaktyā harir anyad viḍambanam [bhā.pu. 7.7.52] ity ādibhis teṣāṁ svātantryeṇa tat-phalatvaṁ nirākṛtam ||148||

**viśvanāthaḥ : **evaṁ tyaktvā svadharmam ity ādinā dharmān parityajya bhaktyaiva kṛtārthī-bhavatīty uktam | idānīṁ kasyacid bhaktasya keṣucit dharmeṣu yadi spṛhā syāt tadā te dharmā api bhaktyaiva bhavantīty āha—idaṁ hīti | puṁsas tapa-ādīnāṁ avicyuto’vyabhicārī | artho hetuḥ idaṁ uttamaḥ-śloka-guṇānuvarṇam eva nirūpitaḥ | 


    artho viṣayānarthayor dhana-kāraṇa-vastuṣu | 


    atidheye ca śabdānāṁ nivṛttau ca prayojane || iti medinī | 

yat karmabhir yat tapasā [bhā.pu. 11.20.32] ity ādi bhagavad-vākyād bhaktyā tapa-ādi-phalānām api siddhir bhavet, kiṁ punas teṣām ? 


    smartavyaḥ satataṁ viṣṇur vismartavyo na jātucit |


    sarve vidhi-niṣedhāḥ syur etayor eva kiṅkarāḥ || 

ity ādi pādma-vākyataḥ sarveṣām api dharmāṇāṁ kiṁ punas tapa-ādi-mātrāṇām iti | yad vā tapasa iti tapaḥ śrutādi-vidhāyaka-śruti-vākyānāṁ bhagavad-bhakti-vidhāna eva tātparyāt | hari-kīrtanam evāvicyuto’bhidheyaḥ—dharmo yasyāṁ mad-ātmaka [bhā.pu. 11.14.3] iti bhagavad-ukteḥ sarva-śāstra-vākyānāṁ śrī-bhagavaty eva tātparyam iti śrī-madhusūdana-sarasvatī-vyākhyānāc ca | 

ata eva bhaktau karmaṇaḥ sāpekṣatvābhāvānna śuddha-bhakti-lakṣaṇasya guṇa-kīrtane’vyāptiḥ | anyathā bhaktiṁ prati karamaḥ kāraṇatva-para-vyākhyāyāṁ tu karma-sāpekṣatvena spaṣṭaivāvyāptir iti jñeyam | buddha-dattayoḥ buddhi-dānayoḥ | tenaiva vijñāpanenaiva tava mokṣa-dvārasyārgalāyā mokṣo vihitaḥ ||22||

 —o)0(o—

**|| 1.2.149-151 ||**

34. atha **japaḥ**

**mantrasya sulaghūccāro japa ity abhidhīyate ||**

yathā pādme—

**kṛṣṇāya nama ity eṣa mantraḥ sarvārtha-sādhakaḥ |**

**bhaktānāṁ japatāṁ bhūpa svarga-mokṣa-phala-pradaḥ ||**

35. atha **vijñaptiḥ**, yathā skānde—

**harim uddiśya yat kiñcit kṛtaṁ vijñāpanaṁ girā |**

**mokṣa-dvārārgalān mokṣas tenaiva vihitas tava ||**

_na kenāpi vyākhyātam |_|149-151||

 —o)0(o—

**|| 1.2.152 ||**

**samprārthanātmikā dainya-bodhikā lālasāmayī |**

**ity ādir vividhā dhīraiḥ kṛṣṇe vijñaptir īritā ||152||**

**śrī-jīvaḥ:** _na vyākhyātam |_

**mukundaḥ : **samprārthanā mana āder bhagavan-niṣṭhī-karaṇa-prārthanā-mātram | lālasā svābhīpsita-sevādi-prārthanam ||152||

**viśvanāthaḥ : **samprārthanā anutpanna-bhāvasya | lālasā utpanna-bhāvasya iti bhedo jñeyaḥ ||152||

 —o)0(o—

**|| 1.2.153 ||**

tatra **samprārthanātmikā**, yathā pādme—

**yuvatīnāṁ yathā yūni yūnāṁ ca yuvatau yathā |**

**mano’bhiramate tadvan mano’bhiramatāṁ tvayi ||**

_na kenāpi vyākhyātam |_

 —o)0(o—

**|| 1.2.154 ||**

**dainya-bodhikā**, yathā tatraiva—

**mat-tulyo nāsti pāpātmā nāparādhī ca kaścana |**

**parihāre’pi lajjā me kiṁ brūve puruṣottama ||**

**siddhānta-sarasvatī**: he puruṣottama puruṣaśreṣṭha, mat-tulyaḥ kaścit pāpātmā pāpī nāsti | kaścana aparādhī na vāsti | parihāre aparādha-kṣayam āpaṇa-viṣaye api me mama lajjā vrīḍātmakaḥ saṅkocaḥ | ato’haṁ bruve kathayāmi mama prārthanāvasaro’pi nāstīty arthaḥ || (madhya 1.190) ||154||

 —o)0(o—

**|| 1.2.155 ||**

**lālasāmayī**, yathā śrī-nārada-pañcarātre—

**kadā gambhīrayā vācā śriyā yukto jagat-pate |**

**cāmara-vyagra-hastaṁ mām evaṁ kurv iti vakṣyasi ||**

_na vyākhyātam |_|

 —o)0(o—

**|| 1.2.156 ||**

yathā vā—

**kadāhaṁ yamunā-tīre nāmāni tava kīrtayan |**

**udbāṣpaḥ puṇḍarīkākṣa racayiṣyāmi tāṇḍavam ||**

**śrī-jīvaḥ: **kadāhaṁ yamunā-tīre iti dūrataḥ prārthanā kasyacid ajāta-bhāvasya | yataḥ samprārthanā anutpanna-bhāvasya | lālasā tu jāta-bhāvasyeti bhedaḥ | lālasāmayatvāt samprārthanāpy atra lālasety eva hi bhaṇyate | ato lālasāmayīyam | atredṛśe samprārthanā-lālase prastāvād eva darśite | kintu, rāgānugāyām eva jñeye ||156||

**mukundaḥ, viśvanāthaḥ : _na vyākhyātam_** |

**siddhānta-sarasvatī**: he puṇḍarīkākṣa, kadāhaṁ yamunā-tīre kālindī-taṭe tava nāmāni kīrtayan udbāṣpaḥ aśru-pūrṇa-netraḥ san tāṇḍavaṁ nṛtyaṁ racayiṣyāmi kariṣyāmi ? (madhya 23.33) ||155||

—o)0(o—

**|| 1.2.157 ||**

36. atha **stava-pāṭhaḥ**—

**proktā manīṣibhir gītā-stava-rājādayaḥ stavāḥ ||**

**śrī-jīvaḥ :** gītāyāḥ stavatvaṁ bhagavan-mahimātmakatvāt | stava-rājo gautamīyoktaḥ stava-rājaḥ ||157||

**mukundaḥ : **stava-rājo gautamīyoktaḥ stava-rājaḥ ||157||

**viśvanāthaḥ : **manīṣibhiḥ bhagavad-gītā-stavarājādayaḥ stavāḥ proktāḥ | gītāyāḥ stavatvaṁ bhagavan-mahimātmakatvāt | stava-rājo gautamīyoktaḥ stava-rājaḥ ||157||

—o)0(o—

**|| 1.2.158 ||**

yathā skānde—

**śrī-kṛṣṇa-stava-ratnaughair yeṣāṁ jihvā tv alaṅkṛtā |**

**namasyā muni-siddhānāṁ vandanīyā divaukasām ||**

_na vyākhyātaṁ kenāpi |_

 —o)0(o—

**|| 1.2.159 ||**

nārasiṁhe ca—

**stotraiḥ stavaś ca devāgre yaḥ stauti madhusūdanam |**

**sarva-pāpa-vinirmukto viṣṇu-lokam avāpnuyāt ||**

**śrī-jīvaḥ :** stotra-stavayor abhede’py avāntara-bhedaḥ pūrva-prasiddha-svakṛtatvābhyāṁ jñeyaḥ | stotrasya karaṇa-sādhanatvena pūrva-siddhatva-pratīteḥ | stavasya bhāva-sādhanatvena svakṛtatva-pratīteḥ | tathāpi proktā manīṣibhir ity ādau gītādīnāṁ stavatvam uktam | tatra tv ananya-gatyā karaṇa-sādhanatvam eva kartavyam, devāgre śrīmad-arcāyāḥ purataḥ ||159||

**mukundaḥ: **stotraiḥ pauruṣaiḥ stavair ārṣaiḥ | yathākādaśe—stavair uccāvacaiḥ stotraiḥ pauruṣaiḥ prākṛtair api [bhā.pu. 11.27.45] iti ||159||

**viśvanāthaḥ :** devāgre śrīmad-arcāyāḥ stotra-stavayor abhede’py avāntara-bhedaḥ pūrva-prasiddha-svakṛtatvābhyāṁ jñeyaḥ ||159||

 —o)0(o—

**|| 1.2.160 ||**

37. atha **naivedyāsvādo**, yathā pādme—

**naivedyam annaṁ tulasī-vimiśraṁ**

**vīśeṣataḥ pāda-jalena siktam |**

**yo’śnāti nityaṁ purato murāreḥ**

**prāpṇoti yajñāyuta-koṭi-puṇyam ||**

**śrī-jīvaḥ :** murāreḥ purata iti lyap-lope pañcamī | puram antaḥ-puraṁ parityjyety arthaḥ | tad-agrato bhojana-niṣedhāt ||160||

**mukundaḥ : **purata iti puram antaḥ-puraṁ parityjyety arthaḥ | tad-agrato bhojana-niṣedhāt ||160||

**viśvanāthaḥ : **murāreḥ purata iti pūrvaṁ tu bhagavad-agre tāmbūla-carvaṇam eva niṣiddham, na tu bhojana-sāmānyam iti jñeyam ||160||

 —o)0(o—

**|| 1.2.161-164 ||**

38. atha **pādyāsvādo**, yathā tatraiva—

**na dānaṁ na havir yeṣāṁ svādhyāyo na surārcanam |**

**te’pi pādodakaṁ pītvā prayānti paramāṁ gatim ||**

39. atha **dhūpa-saurabhyam**, yathā hari-bhakti-sudhodaye—

**āghrāṇaṁ yad dharer datta-dhūpocchiṣṭasya sarvataḥ |**

**tad-bhava-vyāla-daṣṭānāṁ nasyaṁ karma viṣāpaham ||**

atha **mālya-saurabhyaṁ**, yathā tantre—

**praviṣṭe nāsikā-randhre harer nirmālya-saurabhe |**

**sadyo vilayam āyāti pāpa-pañjara-bandhanam ||**

agastya-saṁhitāyāṁ ca—

**āghrāṇaṁ gandha-puṣpāder arcitasya tapodhana |**

**viśuddhiḥ syād anantasya ghrāṇasyehābhidhīyate ||164 ||**

**śrī-jīvaḥ : _na vyākhyātam |_**|161-163|| arcitasyānantasya bhagavataḥ sambandhī yo gandha-puṣpādis tasyāghrāṇaṁ ghrāṇendriyasya iha jagati viśuddhis tad-dhetuḥ syād ity abhidhīyata iti ||164||

**mukundaḥ : _na vyākhyātam |_**|161-163|| āghrāṇam iti | iha jagati viśuddhis tad-dhetuḥ syād ity abhidhīyata ity arthaḥ ||164||

**viśvanāthaḥ : **tad-āgrhāṇaṁ saṁsāra-vyāla-daṣṭa-janānāṁ viṣāpahaṁ viṣa-nāśakaṁ nasya-karma-svarūpaṁ bhavati | ghrāṇena mahauṣadhīnāṁ gandha-grahaṇaṁ nasyaṁ karma | pañjareti prasiddhena pāpa-pañjareṇa bandhanam ||162-163|| arcitasya anantasya bhagavataḥ sambandhī yo gandha-puṣpādis tasya ghrāṇaṁ ghrāṇendriyasya iha jagati viśuddhis tad-dhetuḥ syād ity abhidhīyate ||161-164||

 —o)0(o—

**|| 1.2.165 ||**

40. atha **śrī-mūrteḥ sparśanaṁ**, yathā viṣṇu-dharmottare—

**spṛsṭvā viṣṇor adhiṣṭhānaṁ pavitraḥ śraddhayānvitaḥ |**

**pāpa-bandhair vinirmuktaḥ sarvān kāmān avāpnuyāt ||**

**śrī-jīvaḥ : **atha śrīmad-arcā-mātrasya sparśādhikāriṇāṁ sparśa-māhātmyam āha—spṛṣṭveti ||165||

**mukundaḥ, viśvanāthaḥ **: _na vyākhyātam |_

 —o)0(o—

**|| 1.2.166 ||**

41. atha **śrī-mūrter darśanam**, yathā vārāhe—

**vṛndāvane tu govindaṁ ye paśyanti vasundhare |**

**na te yama-puraṁ yānti yānti puṇya-kṛtāṁ gatim ||**

**śrī-jīvaḥ : **atha sarvān prati darśana-māhātmyaṁ ca sarvāsām arcānāṁ vadan bhakty-āveśa-viśeṣād upary upari parisphūrtyā śrīmad-arcā-viśeṣāyamānasya sākṣād-bhagavataḥ śrī-govinda-devasya darśane māhātmya-viśeṣam āha—vṛndāvana iti | yānti pūṇya-kṛtāṁ gatim iti sa vai puṁsāṁ paro dharmo yato bhaktir adhokṣaje [bhā.pu. 1.2.6] iti nyāyena suvicāravatāṁ sarva-sat-karmaṇām ekānta-gatiṁ bhakty-ākhya-parama-puruṣārtha-siddhim āpnuvantīty arthaḥ ||166||

**mukundaḥ **: _na vyākhyātam |_

**viśvanāthaḥ : **pūṇya-kṛtāṁ gatim ity ādau sarvatra phala-śravaṇaṁ bahirmukha-pravṛtty-artham eva | niṣkāmānāṁ tu ratir eva mukhya-phalam iti grantha-kṛd eva paścād vyākhyāsyate ||166||

 —o)0(o—

**|| 1.2.167 ||**

42. **ārātrika-darśanaṁ**, yathā skānde—

**koṭayo brahma-hatyānām agamyāgama-koṭayaḥ |**

**dahaty āloka-mātreṇa viṣṇoḥ sārātrikaṁ mukham ||167||**

**śrī-jīvaḥ : **punaḥ śrīmad-arcāmātrārātrika-darśana-phalam āha—koṭayaḥ koṭīr iti | mukhaṁ kartṛ ||167||

**mukundaḥ **: _na vyākhyātam |_

**viśvanāthaḥ : **koṭayaḥ koṭīr iti | mukhaṁ kartṛ ||167||

 —o)0(o—

**|| 1.2.168 ||**

**utsava-darśanaṁ**, yathā bhaviṣyottare—

**ratha-sthaṁ ye nirīkṣante kautukenāpi keśavam |**

**devatānāṁ gaṇāḥ sarve bhavanti śvapacādayaḥ ||**

**śrī-jīvaḥ : **rathastham ity utsavāntaropalakṣaṇaṁ, sarve śvapacādayo’pi | devatānāṁ pārṣadānām ||168||

**mukundaḥ **: rathastham ity utsavāntarasyopalakṣaṇam ||168||

 —o)0(o—

**|| 1.2.169-170 ||**

 ādi-śabdena **pūjā-darśanaṁ**, yathāgneye—

**pūjitaṁ pūjyamānaṁ vā yaḥ paśyed bhaktito harim |**

**śraddhayā modamānas tu so’pi yoga-phalaṁ labhet ||**

**śrī-jīvaḥ : **yogo'tra pañcarātrād uktaḥ kriyā-yogaḥ ||169||

**mukundaḥ **:_ na vyākhyātam |_

**viśvanāthaḥ : **pūjyamānaṁ pūjā-samāna-kālīnāṁ hariṁ yogo’tra pañcarātrādy-uktaḥ paricaryā-rūpa-yogaḥ ||16**9**||

43. atha **śravaṇam**

**śravaṇaṁ nāma-carita-guṇādīnāṁ śrutir bhavet ||**

_na vyākhyātam |_

—o)0(o—

**|| 1.2.171 ||**

tatra **nāma-śravaṇaṁ**, yathā gāruḍe—

saṁsāra-sarpa-daṣṭa-naṣṭa-ceṣṭaika-bheṣajam |

kṛṣṇeti vaiṣṇavaṁ mantraṁ śrutvā mukto bhaven naraḥ ||

_na vyākhyātam |_

—o)0(o—

**|| 1.2.172 ||**

**caritra-śravaṇaṁ**, yathā caturthe (4.29.401)— 

**tasmin mahan-mukharitā madhubhic-caritra-**

**pīyūṣa-śeṣa-saritaḥ paritaḥ sravanti |**

**tā ye pibanty avitṛṣo nṛpa gāḍha-karṇais**

**tān na spṛśanty aśana-tṛḍ-bhaya-śoka-mohāḥ ||**

**śrī-jīvaḥ :** tasminn iti | mahatāṁ sadasi mahadbhir mukharitāḥ śabdāyamānīkṛtāḥ tān prāpya svayam eva sva-vyañjaka-śabdaṁ kurvatya iva jātā ity arthaḥ | śeṣaḥ sāraḥ ||172||

**mukundaḥ : **śeṣaḥ sāraḥ ||172||

**viśvanāthaḥ : **tasmin mahatāṁ sadasi mahānta eva mukharitā mukharīkṛtā arthād vācālīkṛtā yābhis tathābhūtāḥ kṛṣṇasya caritra-rūpa-pīyūṣa-sāra-sarito nadyaḥ paritaḥ sravanti | tā nadīr ye’vitṛṣo janā gāḍha-karṇair āsakta-karṇais tān ete na spṛśanti, tṛṭ tṛṣṇā ||172||

—o)0(o—

**|| 1.2.173 ||**

**guṇa-śravaṇaṁ**, yathā dvādaśe (12.3.15)—

**yas tūttamaḥśloka-guṇānuvādaḥ**

**saṅgīyate’bhīkṣṇam amaṅgala-ghnaḥ |**

**tam eva nityaṁ śṛṇuyād abhīkṣṇaṁ**

**kṛṣṇe’malāṁ bhaktim abhīpsamānaḥ ||**

**śrī-jīvaḥ : **uttamaḥ-ślokānāṁ bhagavad-avatārāṇāṁ bhāgavatānāṁ ca guṇānuvādo mahadbhiḥ saṅgīyate | tam eva nityaṁ pratyahaṁ tatrāpy abhīkṣṇaṁ śṛṇuyāt | tatra tv atiśayenāgrahaṁ kuryād ity arthaḥ | śravaṇasya tasya parama-phalam āha kṛṣṇa iti | kṛṣṇas tu bhagavān svayam ity ādi prasiddheḥ śrī-gopāla ity arthaḥ ||173||

**mukundaḥ :** nityaṁ pratyahaṁ tatrāpy abhīkṣṇaṁ pratikṣaṇam ||173||

**viśvanāthaḥ : **yo guṇānuvādaḥ saṅgīyate tam eva ||173||

—o)0(o—

**|| 1.2.174 ||**

atha **tat-kṛpekṣaṇaṁ**, yathā daśame (10.14.8)—

**tat te’nukampāṁ su-samīkṣamāṇo**

**bhuñjāna evātma-kṛtaṁ vipākam |**

**hṛd-vāg-vapurbhir vidadhan namas te**

**jīveta yo mukti-pade sa dāya-bhāk ||**

**śrī-jīvaḥ :** tat te’nukampām ity atrānukampekṣaṇaṁ namaskāraś ceti pṛthag eva sādhana-dvayam | vaiśiṣṭyāya tv ekatra paṭhitam | tata ubhayam api samāna-phalam eva jñeyam iti bhāvaḥ | navama-padārthasya mukter apy āśraye daśama-padārthe tvayi sa dāya-bhāg bhavati | tvaṁ tasya dāyatvena vartasa ity arthaḥ ||174||

**mukundaḥ :** muktiḥ pade bhakti-yogākhye mārge yasya sa mukti-padas tasmin tvayi | athavā, mukter āśraye tvayi dāya-bhāg bhavati—tvaṁ tasya dāyatvena vartasa ity arthaḥ ||174||

**viśvanāthaḥ :** tad evam anyat sarvaṁ sādhanaṁ parityajya bhaktim eva kurvaṁs tvām labhate iti prakaraṇārtho’vagatas tatra kīdṛśaḥ san kuryād ity apekṣāyām āha—tat te iti | yasmād evaṁ tat tasmād ātma-kṛtaṁ vipākaṁ dharmasya hy āpavargasya nārtho’rthāyopakalpate ity atra pratipādayituṁ bhakter apy ananusaṁhitaṁ phalaṁ sukhaṁ, tad-aparādha-phalaṁ duḥkhaṁ ca bhuñjāna eva taṁ tavānukampāṁ suṣṭhu-samyag-īkṣamāṇaḥ samaye prāptaṁ sukhaṁ duḥkhaṁ ca bhagavad-anukampād-phalam evedam iti jānan | pitā yathā sva-putraṁ samaye samaye dugdhaṁ nimba-rasaṁ ca kṛpayaiva pāyayati | āśliṣya cumbati pāṇi-talena praharati cety evaṁ mama hitāhitaṁ putrasya piteva mat-prabhur eva jānāti na tv ahaṁ mayi tvad-abhakte nāsti kāla-karmādīnāṁ keṣām apy adhikāra iti sa eva kṛpayā sukha-duḥkhe bhojayati ca svaṁ sevayati ceti vimṛśya, yathā cared bāla-hitaṁ pitā svayaṁ tathā tvam evārhasi naḥ samīhitum [BhP 4.20.31] iti pṛthur iva pratyahaṁ bhagavantaṁ vijñāpayan hṛdādibhir namaskurvan nātīva kliṣyan yo jīveta sa muktiś ca padaṁ ca tayor dvandvaikyaṁ tasmin saṁsārān muktau tvac-caraṇa-sevāyāṁ cety ānuṣaṅgika-mukhya-phalayor dāya-bhāg bhavati, yathā putrasya dāya-prāptau jīvanam eva kāraṇaṁ tathā bhaktasya jīvanaṁ tac ceha bhakti-mārge sthitir eva dṛtaya iva śvasanty asu-bhṛto yadi te’nuvidhā [BhP 10.87.17] ity ukter iti bhāvaḥ ||174||

 —o)0(o—

**|| 1.2.175 ||**

atha **smṛtiḥ**—

**yathā kathañcin manasā sambandhaḥ smṛtir ucyate ||**

_na vyākhyātam |_

—o)0(o—

**|| 1.2.176 ||**


    yathā viṣṇu-purāṇe (5.17.17)—

**smṛte sakala-kalyāṇa-bhājanaṁ yatra jāyate |**

**puruṣaṁ tam ajaṁ nityaṁ vrajāmi śaraṇaṁ harim ||**

**viśvanāthaḥ :** yatra harau sati puruṣaḥ sakala-kalyāṇa-bhājanaṁ bhavati, taṁ hariṁ śaraṇaṁ vrajāmi ||176||

—o)0(o—

**|| 1.2.177 ||**

yathā ca pādme—

**prayāṇe cāprayāṇe ca yan-nāma smaratāṁ nṝṇām |**

**sadyo naśyati pāpaugho namas tasmai cid-ātmane ||**

**śrī-jīvaḥ :** prayāṇe maraṇa-daśāyāṁ, aprayāṇe jīvana-daśāyām | prayāṇa-kāle manasācaleneti śrī-gītātaḥ (8.10) ||177||

**mukundaḥ :** prayāṇe prāṇānāṁ dehād bahir niṣkramaṇe sati tan-niṣkramaṇa-manaya ity arthaḥ ||177||

**viśvanāthaḥ :** prayāṇe maraṇa-daśāyāṁ, aprayāṇe jīvana-daśāyām | prayāṇa-kāle manasācaleneti śrī-gītātaḥ (8.10) ||177||

—o)0(o—

**|| 1.2.178 ||**

atha **dhyānam**—

**dhyānam rūpa-guṇa-krīḍā-sevādeḥ suṣṭhu cintanam ||**

_na vyākhyātam |_

—o)0(o—

**|| 1.2.179 ||**

tatra **rūpa-dhyānaṁ**, yathā nārasiṁhe—

**bhagavac-caraṇa-dvandva-dhyānaṁ nirdvandvam īritam |**

**pāpino’pi prasaṅgena vihitaṁ suhitaṁ param**[^4]** ||**

**śrī-jīvaḥ :** nirdvandvaṁ śītoṣṇādi-maya-duḥkha-parasparātītam | īritaṁ śāstre maṅgalaṁ vihitaṁ, tac ca pāpino’pi prasaṅgenāpi param utkṛṣṭaṁ suhitaṁ vihitaṁ tatraivety arthaḥ ||179||

**mukundaḥ :** nirdvandvaṁ dvandvātītaṁ śītoṣṇādi-maya-duḥkha-parasparā-nivartakam ity arthaḥ | īritaṁ śāstre vihitaṁ, tasya pāpino’pi durvāsanā-grastasyāpi bhagavad-dhyāna-para-prasaṅgena yathā kathañcid anukūlatā-sambandhena paraṁ suhitaṁ bhagavat-prāpti-sādhanaṁ vihitaṁ tatraivety arthaḥ ||179||

**viśvanāthaḥ :** nirdvandvaṁ śītoṣṇādi-maya-duḥkha-parasparātītam | īritaṁ śāstre vihitaṁ pāpino’pi janasya prasaṅgenāpi jātaṁ tad-dhyānaṁ param utkṛṣṭaṁ suhitaṁ vihitaṁ tatraiva śāstra ity arthaḥ ||179||

—o)0(o—

**|| 1.2.180 ||**

**guṇa-dhyānaṁ**, yathā viṣṇudharme—

**ye kurvanti sadā bhaktyā guṇānusmaraṇaṁ hareḥ |**

**prakṣīṇa-kaluṣaughās te praviśanti hareḥ padam ||**

_na vyākhyātam |_

—o)0(o—

**|| 1.2.181 ||**

**krīḍā-dhyānaṁ**, yathā padme—

**sarva-mādhurya-sārāṇi sarvādbhutamayāni ca |**

**dhyāyan hareś caritrāṇi lalitāni vimucyate ||**

_na vyākhyātam |_

—o)0(o—

**|| 1.2.182 ||**

**sevā-dhyānaṁ**, yathā purāṇāntare—

**mānasenopacārena paricarya hariṁ sadā |**

**pare vāṅ-manasā’gamyaṁ taṁ sākṣāt pratipedire ||**

**śrī-jīvaḥ:** mānasenety atra brahma-vaivarta-kathā ca, yathā—pratiṣṭhāna-pure kaścid vipra āsīt | sa ca daridro’pi karmādhīnam ātmānaṁ manyamānaḥ śānta evāsīt | sa tu sarala-buddhiḥ kadācit viprendrāṇāṁ sadasi vaiṣṇavān dharmān śuśrāva | te ca dharmā manasāpi sidhyantīti śrutvā daridraḥ svayaṁ tathaivācaritum ārabdhavān | tataś ca godāvarī-snāna-pūrvakaṁ nitya-karma samāpya śānta-matir bhūtvā viviktāsanaḥ prāṇāyāmādi-karma-pūrvakaṁ sthirībhūya manasaivābhimatāṁ śrī-hari-mūrtiṁ sthāpayitvā svayaṁ dukūlādikaṁ paridhāya tāṁ praṇamya dṛḍhaṁ parikaraṁ baddhvā tat-sadanaṁ sammārjya tāṁ praṇamya rājata-sauvarṇa-ghaṭaiḥ sarveṣāṁ gaṅgādi-tīrthānāṁ jalam āhṛtya tathā nānā-paricaryā-dravyāṇy upānīya tadīyaṁ snapanādikam ārātrikāntaṁ mahārājopacāraṁ samāpya ca dinaṁ sukhātiśayam āpnuvann āsīt | tad evaṁ bahuṣu kāleṣu gateṣu kadācin manasaiva ghṛta-sahitaṁ paramānnaṁ nirmāya sauvarṇa-pātreṇa tad-bhojanārtham utthāpya sthitas taptatayā sphurite tasmin praviṣṭam aṅguṣṭha-yugalaṁ dagdhaṁ pratīyan hanta tad idaṁ duṣṭaṁ jātam iti duḥkhena tad dhitvā samādhi-bhaṅge’pi jāte dagdhāṅguṣṭhatayā bahir api pīḍito babhūva | tad avadhāya vaikuṇṭhe samupaviṣṭena śrī-vaikuṇṭha-nāthena hasatā śrī-prabhṛtibhis tat-kāraṇaṁ pṛṣṭhena ca satāṁ taṁ sva-nikaṭaṁ vimānena ānayāmāse | tathāvidhatayā darśayāmāse sva-nikaṭe yogyatayā sthāpayāmāseti ||182||

**mukundaḥ: **mānasenety atra brahma-vaivarta-kathā ca, yathā—pratiṣṭhāna-pure kaścid vipra āsīt | sa ca daridro’pi kamrādhīnam ātmānaṁ manyamānaḥ śānta evāsīt | sa tu sarala-buddhiḥ kadācit viprendrāṇāṁ sadasi vaiṣṇavān dharmān śuśrāva | te ca dharmā manasāpi sidhyantīti śrutvā daridraḥ svayaṁ tathaivācaritavān | tataś ca godāvarī-snāna-pūrvakaṁ nitya-karma samāpya śānta-matir bhūtvā viviktāsanaḥ prāṇāyāmādi-karma-pūrvakaṁ sthirībhūya manasaivābhimatāṁ hari-mūrtiṁ sthāpayitvā svayaṁ sukūlādikaṁ paridhāya dṛḍhaṁ parikaraṁ baddhvā tat-sadanaṁ saṁmārjya tāṁ praṇamya rājata-sauvarṇa-ghaṭaiḥ sarveṣāṁ gaṅgādi-tīrthānāṁ jalam āhṛtya tathā nānā-paricaryā-dravyāṇy upānīya tadīyaṁ snapanādikam ārātrikāntaṁ mahārājopacāraṁ samāpya dinaṁ dinaṁ sukhātiśayam āpnuvann āsīt | tad evaṁ bahuṣu kāleṣu gateṣu kadācin manasaiva ghṛta-sahitaṁ paramānnaṁ nirmāya sauvarṇa-pātreṇa tad-bhojanārtham utthāpya sthitas taptatayā sphurite tasmin praviṣṭam aṅguṣṭha-yugalaṁ dagdhaṁ pratīyan, “hanta tad idaṁ duṣṭaṁ jātam” iti duḥkhena tad dhitvā samādhi-bhaṅge’pi jāte dagdhāṅguṣṭhatayā bahir api pīḍito babhūva | tad avadhāya vaikuṇṭhe samupaviṣṭena śrī-vaikuṇṭha-nāthena hasatā śrī-prabhṛtibhis tat-kāraṇaṁ pṛṣṭhena ca satāṁ taṁ sva-nikaṭaṁ vimānenānināya | tathāvidhatayā darśayāmāsa sva-nikaṭa-yogyatayā sthāpayāmāsa ceti ||182||

**viśvanāthaḥ: **pare bhaktāḥ | mānasenety atra brahma-vaivarta-kathā ca, yathā—pratiṣṭhāna-pure kaścid vipra āsīt | sa ca daridro’pi kamrādhīnam ātmānaṁ manyamānaḥ śānta evāsīt | sa tu sarala-buddhiḥ kadācit viprendrāṇāṁ sadasi vaiṣṇavān dharmān śuśrāva | te ca dharmā manasāpi sidhyantīti śrutvā daridraḥ svayaṁ tathaivācaritavān | tataś ca godāvarī-snāna-pūrvakaṁ nitya-karma samāpya śānta-matir bhūtvā viviktāsanaḥ prāṇāyāmādi-karma-pūrvakaṁ sthirībhūya manasaivābhimatāṁ hari-mūrtiṁ sthāpayitvā svayaṁ sukūlādikaṁ paridhāya dṛḍhaṁ parikaraṁ baddhvā tat-sadanaṁ saṁmārjya tāṁ praṇamya rājata-sauvarṇa-ghaṭaiḥ sarveṣāṁ gaṅgādi-tīrthānāṁ jalam āhṛtya tathā nānā-paricaryā-dravyāṇy upānīya tadīyaṁ snapanādikam ārātrikāntaṁ mahārājopacāraṁ samāpya dinaṁ dinaṁ sukhātiśayam āpnuvann āsīt | tad evaṁ bahuṣu kāleṣu gateṣu kadācin manasaiva ghṛta-sahitaṁ paramānnaṁ nirmāya sauvarṇa-pātreṇa tad-bhojanārtham utthāpya sthitas taptatayā sphurite tasmin praviṣṭam aṅguṣṭha-yugalaṁ dagdhaṁ pratīyan, “hanta tad idaṁ duṣṭaṁ jātam” iti duḥkhena tad dhitvā samādhi-bhaṅge’pi jāte dagdhāṅguṣṭhatayā bahir api pīḍito babhūva | tad avadhāya vaikuṇṭhe samupaviṣṭena śrī-vaikuṇṭha-nāthena hasatā śrī-prabhṛtibhis tat-kāraṇaṁ pṛṣṭhena ca satāṁ taṁ sva-nikaṭaṁ vimānenānināya | tathāvidhatayā darśayāmāsa sva-nikaṭa-yogyatayā sthāpayāmāsa ceti ||182||

—o)0(o—

**|| 1.2.183 ||**

atha **dāsyam**—

**dāsyaṁ karmārpaṇaṁ tasya kaiṅkaryam api sarvathā ||**

**śrī-jīvaḥ: **karmārpaṇam ity anūdya dāsyam iti vidhīyate | tad etac cānya-matam | sva-mataṁ tu kaiṅkaryam iti | tac ca kiṅkaro’smīti abhimānaḥ | yathoktam itihāsa-samuccaye—


    janmāntara-sahasreṣu yasya syād buddhir īdṛśī |


    dāso’haṁ vāsudevasya sarvān lokān sa uddharet || iti |

tathaiva vyākhyātam tasyaiva me sauhṛda-sakhya-maitrī-dāsyaṁ punar-janmani syād [bhā.pu. 10.81.36] iti śrīdāma-viprasya vākye svāmibhir api dāsyam iti sevakatvam iti | etasya ca kārya-bhūtaṁ paricaryādikaṁ jñeyam | kevala-paricaryā-rūpatve bhedo na syāt ||183||

**mukundaḥ:** karmārpaṇam karmaṇāṁ svabhāva-prāptānāṁ bhakṣaṇādīnāṁ bhakty-aṅgānāṁ cārpaṇaṁ karmārpaṇam | kaiṅkaryaṁ tadīyatayā tat-paratvam ||183||

**viśvanāthaḥ : **karmārpaṇam ity anūdya dāsyam iti vidhīyate tad etac cānya-matam | sva-mataṁ tu kaiṅkaryam iti kiṅkaro’smīti abhimānaḥ | yathoktam itihāsa-samuccaye—


    janmāntara-sahasreṣu yasya syād buddhir īdṛśī |


    dāso’haṁ vāsudevasya sarvān lokān sa uddharet || iti |

etasya ca kārya-bhūtaṁ paricaryādikaṁ jñeyam | kevala-paricaryā-rūpatve bhedo na syāt ||183||

—o)0(o—

**|| 1.2.184 ||**

tatra **ādyaṁ **yathā skānde—

**tasmin samarpitaṁ karma svābhāvikam apīśvare |**

**bhaved bhāgavato dharmas tat-karma kim utārpitam ||**

**śrī-jīvaḥ: **tatrādyaṁ karmārpaṇam udāharati—tasminn iti ||184||

**mukundaḥ:** bhāgavataṁ tat-prāpakaṁ dāsya-lakṣaṇaṁ, tat karma japa-dhyānādi ||184||

**viśvanāthaḥ :** tatra karmārpaṇam udāharati—tatreti | tasmin bhagavati svābhāvikam api karmārpitaṁ sad bhāgavato dharmo bhavet | tasya bhagavataḥ karma-śravaṇa-kīrtanādikam arpitaṁ sat kim uta ||184||

—o)0(o—

** || 1.2.185 ||**

**karma svābhāvikaṁ bhadraṁ japa-dhyānārcanādi ca |**

**itīdaṁ dvividhaṁ kṛṣṇe vaiṣṇavair dāsyam arpitam ||**

**śrī-jīvaḥ: **tatraiva vidheyaṁ dāsyam api dvividhyenāha—karma svābhāvikam iti | svābhāvikaṁ tat-tad-varṇāśramādy-upādhi-svabhāva-prāptaṁ, tac ca bhadram eva | na tv anyat | tathā japeti | itīdaṁ dvividhaṁ karma vaiṣṇavaiḥ kṛṣṇo’rpitaṁ ced dāsyam ucyate ||185||

**mukundaḥ:** tasminn iti ślokaṁ vyācakṣate—karmeti | svābhāvikaṁ bhakṣaṇādi bhadram uttamaṁ na tv abhadraṁ nindyam api | nitya-naimittikāny api karmāṇi—


    naiṣkarmyam apy acyuta-bhāva-varjitaṁ


    na śobhate jñānam alaṁ nirañjanam |


    kutaḥ punaḥ śaśvad abhadram īśvare


    na cārpitaṁ karma yad apy akāraṇam || [bhā.pu. 1.5.12] 


    karmaṇāṁ jāty-aśuddhānām anena niyamaḥ kṛtaḥ |


    guṇa-doṣa-vidhānena saṅgānāṁ tyājenecchayā || [bhā.pu. 10.20.26]

ity ādi-vacanebhyo’bhadrāṇy eva teṣām arpaṇaṁ sāttvikaṁ karmaiva, na dāsyam ity abhiprāyo yathaikādaśe—mad-arpaṇaṁ niṣphalaṁ vā sāttvikaṁ nija-karma tat [bhā.pu. 11.25.23] iti tasmāt jñānam eva bhavati, na bhaktir, yathā tatraiva—


    asmin loke vartamānaḥ sva-dharma-stho’naghaḥ śuciḥ |


    jñānaṁ viśuddham āpnoti mad-bhaktiṁ vā yadṛcchayā || [bhā.pu. 11.20.11]

mad-bhaktiṁ ca tu yadṛcchayā kenāpi bhāgyodayenaivety arthaḥ | japa-dhyānāder arpaṇaṁ dāsyāṁ, yathā saptame—


    śravaṇaṁ kīrtanaṁ viṣṇoḥ smaraṇaṁ pāda-sevanam |


    arcanaṁ vandanaṁ dāsyaṁ sakhyam ātma-nivedanam ||


    iti puṁsārpitā viṣṇau bhaktiś cen nava-lakṣaṇā |


    kriyeta bhagavaty addhā tan manye’dhītam uttamam || [bhā.pu. 7.5.24]

anayor arthaḥ—iti śravaṇādīni nava lakṣaṇāni yasyāḥ sā nava-lakṣaṇā | tatra dāsyaṁ japa-dhyānādi-rūpaṁ dāsānāṁ karma | bhagavaty addhā sākṣād bhaktir yā puṁsā kriyeta, sā viṣṇau arpitā cet tan navadhā bhakty-arpaṇam uttamam adhītam dāsyaṁ manye dāsyam evādhīta-phalaṁ nānyad iti sottamādhītā śikṣeti praśnasyottaram iti ||185||

**viśvanāthaḥ :** svābhāvikam eva dvidhā vivṛṇoti—karma svābhāvikam iti svābhāvikam | catur varṇāśramādy-upādhi-prāptam | tac ca bhadram eva | na tv anyat mṛttikā-śaucādi | tathā japeti | itīdaṁ dvividhaṁ karma vaiṣṇavaiḥ kṛṣṇo’rpitaṁ ced dāsyam ucyate ||185||

—o)0(o—

**|| 1.2.186 ||**

**mṛdu-śraddhasya kathitā svalpā karmādhikāritā |**

**tad-arpitaṁ harau dāsyam iti kaiścid udīryate ||**

**śrī-jīvaḥ: **tatrottarasyārpaṇābhāvād dāsyatvābhāve’pi śuddha-bhakty-aṅgatvam asti | pūrvasya tu tad api nāstīti | sutarām eva na tat svamatam ity āha—mṛdu-śraddhasyeti | tena tasyārpitam arpaṇaṁ dāsyam | tad evaṁ pūrvatrāpy arpaṇa eva tātparyam | śravaṇa-kīrtanam ity ādau tu iti puṁsārpitā viṣṇau ity anena dāsyād anyad arpaṇaṁ pratīyate ||186||

**mukundaḥ:** mṛdv iti | kaiścit śrīdhara-svāmi-prabhṛtibhis tat svalpaṁ karma arpitaṁ sat ||186||

**viśvanāthaḥ **: tatrottarasya japa-dhyānārcanāder arpaṇābhāve’pi śuddha-bhaktitvam asti | pūrvasya varṇāśramācāra-karmaṇo’rpaṇe’pi na śuddha-bhaktitvam iti sutarām eva na tat svamatam | jñāna-karmādy-anāvṛtatvenoktatvād ity āha—mṛdu-śraddheti | śraddhāyā mṛdutvaṁ nāma bhagavad-bhaktyaiva sarvaṁ bhaviṣyati iti dṛḍha-viśvāsābhāva-viśiṣṭatvam ||186||

—o)0(o—

**|| 1.2.187 ||**

**dvitiyaṁ**, yathā nāradīye—

**īhā yasya harer dāsye karmaṇā manasā girā |**

**nikhilāsv apy avasthāsu jīvan-muktaḥ sa ucyate ||**

**śrī-jīvaḥ: **atha sva-mataṁ mahimnā darśayati—īhā yasyeti | dāsye nimitta īhā dāso bhavāmīti spṛhety arthaḥ ||187||

**mukundaḥ:** īheti dāsye nimitte tadīyo’ham iti buddhyā īhā ceṣṭā—sa vai manaḥ [bhā.pu. 9.4.18] ity ādi śloka-trayyoktā sā jñeyā ||187||

**viśvanāthaḥ **: atha sva-mataṁ mahimnā darśayati—īhā yasyeti | dāsye nimitte īhā dāso bhavāmīti spṛhety arthaḥ ||187||

—o)0(o—

**|| 1.2.188 ||**

atha **sakhyam**—

**viśvāso mitra-vṛttiś ca sakhyaṁ dvividham īritam ||**

**śrī-jīvaḥ: **viśvāsa iti pūrvavad anya-matam | mitra-vṛttir iti tu sva-matam | mitraṁ bandhu-mātram | yan-mitraṁ paramānandam [bhā.pu. 10.14.32] itivat tad-vṛttis tat tayābhimānaḥ ||188||

**mukundaḥ:** _na vyākhyātam _||188||

**viśvanāthaḥ **: viśvāsa iti pūrvavad anya-matam | mitra-vṛttir iti tu sva-matam | mitraṁ bandhu-mātram | yan-mitraṁ paramānandam [bhā.pu. 10.14.32] itivat tad-vṛttis tat tayābhimānaḥ ||188||

—o)0(o—

**|| 1.2.189 ||**

tatra **ādyaṁ, **yathā mahābhārate—

**pratijñā tava govinda na me bhaktaḥ praṇaśyati |**

**iti saṁsmṛtya saṁsmṛtya prāṇān saṁdhārayāmy aham ||**

**śrī-jīvaḥ: **pratijñeti śrī-draupadī-vākyam | tasmād asyā yadyapi prema-viśeṣa-maya-parikarāntargatatvena darśayiṣyamāṇāyā vākyam idaṁ prema-viśeṣa-kāryam eva, na tu sādhanaṁ, tathāpi parama-premātiśayānāṁ sādhanam api syād ity evam udāhṛtam | evam uttaratra ca śrī-bhāgavatottama-varṇana-maya-prakaraṇād uddhṛte padye jñeyam | praṇaya-rasanayā dhṛtāṅghri-padma [bhā.pu. 11.2.55] iti tad-upasaṁhārāt ||189||

**mukundaḥ:** pratijñeti śrī-draupadī-vākyam | yatra śloke yad-aṁśasya sphuṭopalabdhis tatra tad-aṁśasyaivodāhṛtir iti jñāpayituṁ tasyā vākyam sādhane udāhṛtam | evam eva kutrāpi pūrvatrāpy agre’pi parīkṣitādayo bhāvotpatti-mātre taṁ mopayātaṁ pratiyantu viprāḥ [bhā.pu. 1.19.15] ity ādi udāhariṣyanti ||189||

**viśvanāthaḥ **: _na vyākhyātam |_

—o)0(o—

**|| 1.2.190 ||**

tathā ekādaśe (11.2.53) ca—

**tri-bhuvana-vibhava-hetave’py akuṇṭha-**

**smṛtir ajitātma-surādibhir vimṛgyāt |**

**na calati bhagavat-padāravindāl**

**lava-nimiṣārdham api yaḥ sa vaiṣṇavāgryaḥ ||**

**śrī-jīvaḥ: **tribhuvana-vibhavāya kim uta tad-dhetava ity arthaḥ | sārvo’pi dvandvo vibhāṣaraikavad bhavatīti nyāyena eka-vacanam ||190||

**mukundaḥ:** tribhuvana-vibhava-hetave tribhuvana-vibhavasya siddhy-artham ||190||

**viśvanāthaḥ **: pratijñeti yadyapi siddha-bhaktāyā draupadyā idaṁ vākyam eva, na tu sādhana-rūpaṁ, evaṁ tribhuvana-vibhavety api uttama-bhakta-lakṣaṇatvena siddha-tad-bahktasyānubhāva-rūpam eva, na tu sādhana-rūpam, tathāpi sakhyātma-nivedanayor adhikārī siddha-bhakta eva, na tu sādhana-mātram | ata eva vakṣyate 


    duṣkaratvena virale dve sakhyātma-nivedane |


    keṣāṁcid eva dhīrāṇāṁ labhate sādhanārhatām || [bha.ra.si. 1.2.198] iti |

tasmāt siddha-tulyaḥ kaścid virala-pracāraḥ sādhaka-viśeṣa evānayor adhikārī, na tu sarve iti jñeyam | tribhuvana-vibhava-hetave’py akuṇṭha-smṛtir iti tvayā bhagavat-smṛtiḥ kṣaṇaṁ tyajyatāṁ tubhyaṁ tribhuvana-vibhavaṁ dāsyāmīṭi śravaṇe’pi yo’kuṇṭha-smṛtir ity arthaḥ | ata eva bhagavat-padāravindān na calati sa vaiṣṇavāgryaḥ | padāravindāt kathambhūtāt ? ajitendriyaiḥ surādibhir vimṛgyād eva, na tu prāpyāt ||190||

—o)0(o—

**|| 1.2.191 ||**

**śraddhā-mātrasya tad-bhaktāv adhikāritva-hetutā |**

**aṅgatvam asya viśvāsa-viśeṣasya tu keśave ||**

**śrī-jīvaḥ: **śraddhā-mātrasya iti | yadyapi śraddhā-viśvāsayor eka-paryāyatvam eva, tathāpi tat-pūrvottarāvasthayos tat-tac-chabda-prayoga-prācuryam iti pṛthak-śabda-prayogaḥ | phala-sāmānyāvaśyaka-sarvottama-sādhanatvena pratītir atra mātra-padārthaḥ | phala-viśeṣasya tādṛśa-sādhanatvena svataḥ sarvottama-phala-rūpatvena vā pratītiḥ viśeṣa-padārthaḥ | tatra prastutatvāt dvayaṁ krameṇa udāhṛtam iti bhāvaḥ ||191||

**mukundaḥ:** nanu pūrvaṁ tad-bhaktau śraddhāyā adhikāri-hetutoktā | adhunā tu śraddhā-viśvāsayor ekārthatvāt kathaṁ tasyā aṅgatvam ity atrāha—śraddheti tasya bhaktau tad-bhaktau bhajane śraddhā-mātrasyādhikāritva-hetutā | keśave bhakti-prāpye śrī-kṛṣṇe viśvāsa-viśeṣasyānubhava-valita-viśvāsasya tv aṅgam | śraddhā-viśvāsayoḥ pūrvottarāvasthābhyāṁ bhedo’pi jñeyaḥ ||191||

**viśvanāthaḥ **: śraddhā-mātrasya iti | yadyapi śraddhā-viśvāsayor eka-paryāyatvam eva, tathāpi tat-pūrvottarāvasthayos tat-tac-chabda-prayoga-prācuryam iti pṛthak-śabda-prayogaḥ ||191||

—o)0(o—

**|| 1.2.192 ||**

**dvitīyaṁ, **yathā agastya-saṁhitāyām—

**paricaryā parāḥ kecit prāsādeṣu ca śerate |**

**manuṣyam iva taṁ draṣṭuṁ vyāvahartuṁ ca bandhuvat ||**

_na vyākhyātaṁ kenāpi |_

—o)0(o—

**|| 1.2.193 ||**

**rāgānugāṅgatāsya syād vidhi-mārgānapekṣatvāt |**

**mārga-dvayena caitena sādhyā sakhya-ratir matā ||**

**śrī-jīvaḥ: **tad evaṁ yadyapi pūrvam udāharaṇaṁ vakṣyamāṇa-rāgānugāṅgatvam eva praviśati | tathāpy etad-anusāreṇa vaidhy-aṅgodāharaṇam api draṣṭavyam ity abhiprāyeṇa āha—rāgānugāṅgateti | sakhya-ratir bandhu-bhāva-ratir ity arthaḥ ||193||

**mukundaḥ:** mārga-dvayena caiteneti | ayaṁ bhāvaḥ—


        tat-tad-bhāvādi-mādhurye śrute dhīr yad apekṣate | \
nātra śāstraṁ na yuktiṁ ca tal-lobhotpatti-lakṣaṇaṁ || [bha.ra.si. 1.2.277] 

iti lakṣaṇena lobhena kṛtasyāsyāṅgasya rāgānugāṅgatā syāt | śāstrasya śāsanenaiva kṛtasya tu vaidhy-aṅgatā syāt | vidhi-mārgānapekṣaṇatvasya svarūpam eveti ||193||

**viśvanāthaḥ **: asya mitra-vṛtti-rūpa-sakhyasya | yadyapi vidhi-mārgānapekṣatvena pūrva-pūrvokta-sarveṣām api rāgānugāṅgatvam asty eva | tathāpi mitra-vṛtti-rūpa-sakhyasya viśiṣyātra kathanaṁ tu rāga-mārge prādhānya-dyotanāyeti jñeyam | etena vaidha-rāga-mārga-dvayena sādhanī-bhūta-sakhya-bhakteḥ sādhyā sakhya-ratir matā ||193||

—o)0(o—

**|| 1.2.194 ||**

atha **ātma-nivedanaṁ**, yathā ekādaśe (11.29.34)—

**martyo yadā tyakta-samasta-karmā**

**niveditātmā vicikīrṣito me |**

**tadāmṛtatvaṁ pratipadyamāno**

**mayātma-bhuūyāyā ca kalpate vai ||**

**śrī-jīvaḥ: **martya iti | yato niveditātmā atas tyaktaṁ samastaihikāmuṣmikaṁ karma ātmātmīya-poṣaṇādi-rūpaṁ yena saḥ | tarhi me mayā viśiṣṭaḥ kartum iṣṭo bhavati | amṛtatvam iti mṛtyu-paramparām aktikrāman ity arthaḥ | mayā saha mat-sāmyena ātma-bhūyāya kalpate | svarūpāvasthitiṁ mat-sārṣṭi-lakṣaṇāṁ muktiṁ prāpnotīty arthaḥ ||194||

**mukundaḥ:** martya iti | yato niveditātmatvāt tyaktāni samasta-vikarmāṇy ātmātmīya-poṣaṇodyamādi-rūpāṇi yena sa tathā | amṛtatvaṁ martya-dharma-rahitatvam | mayā hetunātma-bhūyāya mat-sāmyāya kalpate yogyo bhavati | yathocita-mad-guṇāś catatrāvirbhavantīty arthaḥ ||194||

**viśvanāthaḥ **: martya ity asya samam | yato niveditātmā atas tyaktaṁ samastam aihikāmuṣmikaṁ karma ātmātmīya-poṣaṇādi-rūpaṁ yena saḥ | tarhi me mayā viśiṣṭaḥ sarvotkṛṣṭaḥ kartum iṣṭo bhavati | amṛtatvam iti mṛtyu-paramparām aktikrāman ity arthaḥ | mayā saha mat-sāmyena ātma-bhūyāya kalpate | svarūpāvasthitiṁ prāpnoti mat-sārṣṭi-lakṣaṇāṁ muktiṁ prāpnotīty arthaḥ ||194||

—o)0(o—

**|| 1.2.195 ||**

**artho dvidhātma-śabdasya paṇḍitair upapāyate |**

**dehy-ahantāspadaṁ kaiścid dehaḥ kaiścin mamatva-bhāk ||**

**śrī-jīvaḥ: **dehaḥ kaiścit ity anukalpa eva ||195||

**mukundaḥ**: _na vyākhyātam |_

**viśvanāthaḥ:** ahantāspadaṁ dehī jīvaḥ ||195||

—o)0(o—

**|| 1.2.196 ||**

tatra **dehī**, yathā yāmunācārya-stotre (49)—

**vapur-ādiṣu yo’pi ko’pi vā**

**guṇato’sāni yathā tathā-vidhaḥ |**

**tad ayaṁ tava pāda-padmayor**

**aham adyaiva mayā samarpitaḥ ||196||**

**śrī-jīvaḥ:** yo’pi ko’pīti | vādi-bhedāt svarūpato’thavā guṇato yathā-tathāvidho deva-manuṣyādi-rūpaḥ asāni bhavāni kāma-cāre loṭ | tad ayam iti cāsāv ayaṁ ceti vigrahāt so’yam ity arthaḥ ||196||

**mukundaḥ: **yo’pi ko’pīti | vādi-bhedāt svarūpato guṇato yathā-tathāvidho deva-manuṣyādi-rūpo vā asāni bhavāni kāma-cāre loṭ | tad ayam iti cāsāv ayaṁ ceti vigrahāt so’yam ity arthaḥ ||196||

**viśvanāthaḥ:** vapur-ādiṣu manuṣyādiṣu guṇato yo’pi ko’pi vā paśuḥ pakṣī vā tatrāpi yathā-tathāvidho’ṅgādi-hīno vā asāni bhavāni | tad ayam iti sa cāsau ayaṁ ceti vigrahāt so’yam ahantāspadaṁ mayā samarpitaḥ ||196||

—o)0(o—

**|| 1.2.197 ||**

**deho**, yathā bhakti-viveke—

**cintāṁ kuryān na rakṣāyai vikrītasya yathā paśoḥ |**

**tathārpayan harau dehaṁ viramed asya rakṣanāt ||**

_na vyākhyātam_ |

—o)0(o—

**|| 1.2.198 ||**

**duṣkaratvena virale dve sakhyātma-nivedane |**

**keṣāṁcid eva dhīrāṇāṁ labhate sādhanārhatām ||**

**śrī-jīvaḥ:** duṣkaratvenety atrātma-nivedanasya kevalasya duṣkaratvena vairalyaṁ, na tu mahimādhikyena bhāva-śūnyatvāt | sakhyasya tu duṣkaratvena mahimādhikyena ca vairalyaṁ bhāvottama-rūpatvāt | yadi ca bhāva-miśram ātma-nivedanaṁ bhavati, tadā tu sutarāṁ mahimādhikyenāpi viralaṁ syāt | tatra kevalam ātma-nivedanaṁ dāna-samaye śrī-bali-rāje dṛśyate | śaraṇāpattiḥ khalu rakṣitṛtvena varaṇam | tad idaṁ tv ātmanas tadīyatā-sampādanam iti bhedaḥ | bhāva-miśreṣu dāsyenātma-nivedanaṁ śrīmad-ambarīṣe | tad-uktam—sa vai manaḥ kṛṣṇa-padāravindayor [bhā.pu. 9.4.20] ity ārabhya kāmaṁ ca dāsye na tu kāma-kāmyayā ity antena | tad evoktaṁ śrī-bhagavataikādaśe — dāsyenātma-nivedanam iti | tathā preyasī-bhāvena śrī-rukmiṇī-devyāṁ | yathoktaṁ tatrāiva—tan me bhavān khalu vṛtaḥ patir aṅgajāyām ātmārpitaś ca bhavato’tra vibho vidhehi [bhā.pu. 10.52.39] iti | evaṁ sakhyādīnām apīti jñeyam ||198||

**mukundaḥ:** durūhatvenety atra sakhyasya vidhy-ullaṅghanatvenātma-nivedanasya kṣut-pipāsāsahanāditayā viralatvam | dhīrāṇāṁ prauḍha-śraddhāvatām ||198||

**viśvanāthaḥ:** duṣkaratvenety atrātma-nivedanasya kevala-duṣkaratvenaiva vairalyaṁ, na tu mahimādhikyena bhāva-śūnyatvāt | sakhyasya duṣkaratvena vairalyaṁ bhāvottama-rūpatvāt mamatādhikyena ca | yadi ca kṛṣṇasya sevārthaṁ tasmai arpitam iti bhāva-pūrvakaṁ dīyate | tadā tu sutarāṁ mahimādhikyenāpi viralaṁ syāt | tatra kevalm ātma-nivedanaṁ dāna-samaye śrī-bali-rāje dṛśyate | śaraṇāpattiḥ khalu rakṣitṛtvena varaṇam | tad idaṁ tv ātmanā tadīyatā-sampādanam iti bhedaḥ | bhāva-miśraṁ dāsyenātma-nivedanaṁ śrīmad-ambarīṣeṇoktam | sa vai manaḥ kṛṣṇa-padāravindayor ity ārabhya kāmaṁ ca dāsye na tu kāma-kāmyayā ity ādy-antena | tathaivoktaṁ śrī-bhāgavate ekādaśe—dāsyenātma-nivedanam iti | tathā preyasī-bhāvena śrī-rukmiṇī-devyāṁ | yathoktaṁ tayāiva—tan me bhavān khalu vṛtam ity ādīti | evaṁ sakhyādīnām api jñeyam ||198||

—o)0(o—

**|| 1.2.199 ||**

50. atha **nija-priyopaharaṇaṁ**, yathā ekādaśe (11.11.41)—

**yad yad iṣṭatamaṁ loke yac cāti-priyam ātmanaḥ |**

**tat tan nivedayen mahyaṁ tad ānantyāya kalpate ||**

**śrī-jīvaḥ:** yad yad iti ca-kārāt mama priyaṁ ca ||199||

**mukundaḥ:** yad yad iti ca-kārāt mama priyaṁ guñjādi śikhi-piñchādikaṁ ca ||199||

**viśvanāthaḥ:** yad yad iti ca-kārāt mama priyaṁ ca yad vastu tad ānantyāya kalpate anantaṁ bhavati ||199||

—o)0(o—

**|| 1.2.200 ||**

51. atha **tad-arthe’khila-ceṣṭitaṁ**, yathā pañcarātre—

**laukikī vaidikī vāpi yā kriyā kriyate mune |**

**hari-sevānukūlaiva sā kāryā bhaktim icchatā ||**

**śrī-jīvaḥ:** _na vyākhyātam_ |

**mukundaḥ:** hari-sevānukulaiva, na tu sevāto’nya-parā laukikī vaidikī kriyāpi hari-sevā-parā kāryā ||200||

**viśvanāthaḥ:** _na vyākhyātam_ |

—o)0(o—

**|| 1.2.201 ||**

52. atha **śaraṇāpattiḥ**, yathā hari-bhakti-vilāse (11.677)—

**tavāsmīti vadan vācā tathaiva manasā vidan |**

**tat-sthānam āśritas tanvā modate śaraṇāgataḥ ||**

_na katamenāpi vyākhyātam |_

—o)0(o—

**|| 1.2.202 ||**

śrī-nārasiṁhe ca—

**tvāṁ prapanno’smi śaraṇaṁ deva-deva janārdana |**

**iti yaḥ śaraṇaṁ prāptas taṁ kleśād uddharāmy aham ||**

**śrī-jīvaḥ:** śaraṇaṁ prapanno’smi rakṣitṛtvena vṛtavān asmi | śaraṇaṁ tad āśrayaṁ prāptaḥ | śaraṇa-śabdena hi tad-dvayam apy ucyate iti ||202||

**mukundaḥ:** śaraṇaṁ prapanno’smi rakṣitṛtvena vṛtavān asmi | śaraṇam āśrayaṁ prāptaḥ | śaraṇa-śabdena hi tad-dvayam evocyate ||202||

**viśvanāthaḥ:** _na vyākhyātam_ | 

—o)0(o—

**|| 1.2.203-205 ||**

53— atha **tadīyānāṁ sevanam** | **tulāsyaḥ**, yathā skānde—

**yā dṛṣṭā nikhilāgha-saṅga-śamanī spṛṣṭā vapuḥ-pāvanī**

**rogāṇām abhivanditā nirasanī siktāntaka-trāsinī |**

**pratyāsatti-vidhāyinī bhagavataḥ kṛṣṇasya saṁropitā**

**nyastā tac-caraṇe vimukti-phaladā tasyai tulasyai namaḥ ||**

tathā ca tatraiva—

**dṛṣtā spṛṣṭā tathā dhyātā kīrtitā namitā stutā |**

**ropitā sevitā nityaṁ pūjitā tulasī śubhā ||**

**navadhā tulasīṁ devīṁ ye bhajanti dine dine |**

**yuga-koṭi-sahasrāṇi te vasanti harer gṛhe ||**

**śrī-jīvaḥ:** yā dṛṣṭeti | vapuḥ-pāvanī kujanmatvādi-śodhanī | rogāṇāṁ kleśa-mātrāṇāṁ, pratyāsattir manasa āsaṅgaḥ | vimuktir viśiṣṭā muktiḥ sā prema-bhaktir ity arthaḥ ||203||

**mukundaḥ:** vapuḥ-pāvanī durjāty-ādi-śodhanī | pratyāsattir manasa āsaṅgaḥ | vimuktiḥ sālokyādiḥ ||203||

**viśvanāthaḥ:** yā tulasī dṛṣṭā satī nikhila-pāpa-śamanī bhavati vapuḥ-pāvanī kujanmatvādi-śodhanī | rogāṇāṁ kleśa-mātrāṇāṁ | pratyāsattir manasa āsaṅgaḥ | vimuktir viśiṣṭā muktiḥ prema-bhaktir ity arthaḥ | ropiteti ruha janmani prādurbhāve ity asya ṇij-anta-rūpam | tathā ca pratidinaṁ tasyāḥ patra-mañjary-ādi-prādurbhāva-prayojako bhaviṣyatīti tātparyārthaḥ, na tu pratyaham utpādayiṣyatīty arthaḥ ||203-5||

—o)0(o—

**|| 1.2.206 ||**

54— atha **śāstrasya,** 

**śāstram atra samākhyātaṁ yad bhakti-pratipādakam ||**

_na vyākhyātam |_

—o)0(o—

**|| 1.2.207-209 ||**

yathā skānde—

**vaiṣṇavāni tu śāstrāṇī ye śṛṇvanti paṭhanti ca |**

**dhanyās te mānavā loke tesāṁ kṛṣṇaḥ prasīdati ||**

**vaiṣṇavāni tu śāstrāṇī ye’rcayanti gṛhe narāḥ |**

**sarva-pāpa-vinirmuktā bhavanti sura-vanditāḥ ||**

**tiṣṭhate vaiṣṇavaṁ śāstraṁ likhitaṁ yasya mandire |**

**tatra nārāyaṇo devaḥ svayaṁ vasati nārada ||**

**śrī-jīvaḥ, mukundaḥ : _na vyākhyātam |_**

**viśvanāthaḥ : **tiṣṭhate iti prakāśanārthe tv ātmanepadam | tathā ca yasya mandire svayam eva prakāśitaṁ bhavatīty arthaḥ ||209||

—o)0(o—

**|| 1.2.210 ||**

tathā śrī-bhāgavate dvādaśe (12.13.15) ca—

**sarva-vedānta-sāraṁ hi śrī-bhāgavatam iṣyate |**

**tad-rasāmṛta-tṛptasya nānyatra syād ratiḥ kvacit ||**

**śrī-jīvaḥ :_ na vyākhyātam |_**

**mukundaḥ : _na vyākhyātam |_**

**viśvanāthaḥ **:

—o)0(o—

**|| 1.2.211 ||**

55— atha **mathurāyāḥ**, yathā ādi-vārāhe—

**mathurāṁ ca parityajya yo’nyatra kurute ratim |**

**mūḍho bhramati saṁsāre mohitā mama māyayā ||**

**śrī-jīvaḥ, viśvanāthaḥ :_ na vyākhyātam |_**

**mukundaḥ : **anyatra anya-tīrthe ||211||

—o)0(o—

**|| 1.2.212 ||**

brahmāṇḍe ca—

**trailokya-varti-tīrthānāṁ sevanād durlabhā hi yā |**

**parānanda-mayī siddhir mathurā-sparṣa-mātrataḥ ||**

**śrī-jīvaḥ :_ _**parānanda-mayī prema-lakṣaṇā ||212||

**mukundaḥ : **parānanda-mayī rati-rūpā ||212||

**viśvanāthaḥ **: parānanda-mayī prema-lakṣaṇā ||212||

—o)0(o—

**|| 1.2.213 ||**

**śrutā smṛtā kīrtitā ca vāñchitā prekṣitā gatā |**

**spṛṣṭā śritā sevitā ca mathurābhīṣṭadā nṛṇām |**

**iti khyātaṁ purāṇeṣu na vistāra-bhiyocyate ||**

**śrī-jīvaḥ, mukundaḥ, viśvanāthaḥ :_ _**prekṣitā dūrād dṛṣṭā, gatā tat-samīpa-prāptā | śritā nijāśrayatvena vṛtā | sevitā tat-tat-sthāna-saṁskārādinā paricitā | abhīṣṭa-dety uttarottara-vaiśiṣṭyena jñeyam ||213||

—o)0(o—

**|| 1.2.214 ||**

56—atha **vaiṣṇavānāṁ sevanaṁ**, yathā pādme (6.253.176)—

**ārādhanānāṁ sarveṣāṁ viṣṇor ārādhanaṁ param |**

**tasmāt parataraṁ devi tadīyānāṁ samarcanam ||**

_na vyākhyātam katamenāpi |_

—o)0(o—

**|| 1.2.215 ||**

tṛtīye (3.7.19) ca—

**yat-sevayā bhagavataḥ kūṭa-sthasya madhu-dviṣaḥ |**

**rati-rāso bhavet tīvraḥ pādayor vyasanārdanaḥ ||**

**śrī-jīvaḥ:** eka-rūpatayā tu yaḥ kāla-vyāpī sa kūṭasthaḥ ity amaraḥ | madhudviṣaḥ pādayo rati-rāso rater ullāso bhavet ||215||

**mukundaḥ : **madhudviṣaḥ pādayo rati-rāso rater ullāso bhavet | tīvro dṛḍhaḥ ||215||

**viśvanāthaḥ: **eka-rūpatayā tu yaḥ kāla-vyāpī sa kūṭasthaḥ ity amaraḥ | madhudviṣaḥ pādayo rati-rāso rater ullāso bhavet | tīvro nitāntaḥ ||215||

—o)0(o—

**|| 1.2.216-219 ||**

skānde ca—

**śaṅkha-cakrāṅkita-tanuḥ śirasā mañjarī-dharaḥ |**

**gopī-candana-liptāṅgo dṛṣtaś cet tad-aghaṁ kutaḥ ||**

prathame (1.19.33) ca—

**yeṣāṁ saṁsmaraṇāt puṁsāṁ sadyaḥ śuddhyanti vai gṛhāḥ |**

**kiṁ punar darśana-sparśa-pāda-śaucāsanādibhiḥ ||**

ādī-purāṇe—

**ye me bhakta-janāḥ pārtha na me bhaktāś ca te janāḥ |**

**mad-bhaktānāṁ ca ye bhaktās te me bhaktatamā matāḥ ||**

**yāvanti bhagavad-bhakter aṅgāni kathitānīha |**

**prāyas tāvanti tad-bhakta-bhakter api budhā viduḥ ||**

_na vyākhyātam katamenāpi |_

—o)0(o—

**|| 1.2.220 ||**

57. atha **yathā-vaibhava-mahotsavo**, yathā pādme—

**yaḥ karoti mahīpāla harer gehe mahotsavam |**

**tasyāpi bhavati nityaṁ hari-loke mahotsava ||**

**śrī-jīvaḥ, mukundaḥ : _na vyākhyātaṁ |_**

**viśvanāthaḥ: **harer mandira-nimittaṁ mahotsavaṁ yaḥ karoti ||220||

—o)0(o—

**|| 1.2.221 ||**

58. atha **ūrjādaro**, yathā pādme—

**yathā dāmodaro bhakta-vatsalo vidito janaiḥ |**

**tasyāyaṁ tādṛśo māsaḥ svalpam apy uru-kārakaḥ ||**

**śrī-jīvaḥ :** yathā dāmodaro janair bhakta-vatsalo viditas tad-rūpaś ca san svalpam apy uru-kārakaḥ ṛṇa-niryātaka iva svalpam api uru kṛtvā dadātīty arthaḥ | tasya dāmodarasyāyaṁ māsaḥ kārttikākhyo’pi tādṛśaḥ san svalpam apy uru-kāraka iti pūrvavat | akenor bhaviṣyad-ādhamarṇyayoḥ [pā. 2.3.70] iti ṣaṣṭhī-niṣedhaḥ ||221||

**mukundaḥ : **yatheti tādṛśatve hetuḥ svalpam ity ādi | svalpam apy uru kariṣyatīty arthaḥ | akenor bhaviṣyad-ādhamarṇyayoḥ [pā. 2.3.70] | asyārthaḥ—bhaviṣyaty akasya bhaviṣyad-ādhamarṇyārthenaś ca yoge ṣaṣṭhī na syāt | iti bhaviṣyad-aka-yoge ṣaṣṭhī-niṣedhaḥ ||221||

**viśvanāthaḥ: **yathā dāmodaro bhakta-vatsalo viditaḥ | bhakta-vatsalaḥ san svalpam apy uru-kārakaḥ | ṛṇasya vyāja iti prasiddha-niryātaka iva svalpam api vastu uru kṛtvā dadātīty arthaḥ | tatra karma-sthāne ṣaṣṭhy-abhāva ārṣaḥ | yatra svalpam ay uru kartuṁ samartho bhavatīti tum-arthe ṇamul | tathā tasya dāmodarasyāyaṁ kārttikākhyo māsaḥ bhakta-vatsalaḥ san svalpam apy uru-kāraka iti pūrvavat ||221||

—o)0(o—

**|| 1.2.222-223 ||**

tatrāpi **mathurāyāṁ viśeṣo**, yathā tatraiva—

**bhuktiṁ muktiṁ harir dadyād arcito’nyatra sevinām |**

**bhaktiṁ tu na dadāty eva yato vaśyakarī hareḥ ||**

**sā tv añjasā harer bhaktir labhyate kārttike naraiḥ |**

**mathurāyāṁ sakṛd api śrī-dāmodara-sevanāt ||**

**śrī-jīvaḥ : **yato vaśyakarīti | vaśya-karītvam atra sukha-dānenaiva jñeyam, na tu duḥkha-dānena | ato bhakty-adāne na tad atra prayojakaṁ, kintu tena lakṣitaṁ paramotkṛṣṭatvam eva | tathāvidhā ca sā nāyogye sahasā dātuṁ yogyeti, yāvad ayogyatā tāvad bhagavatā na dīyata eva | yogyatā ca sarvānya-sva-hita-nirapekṣatvam eva | tasmād yogyatāyām eva satyāṁ dātavyatve’pi yadi mathurā-kārttikayoḥ saṅgame pūjanaṁ ghaṭate, tadā yogyatā-virahitenāpi vastu-prabhāvāt sahasaiva prāpyate eveti bhāvaḥ ||222-3||

**śrī-mukundaḥ : **anyatra sevināṁ śrī-mathurāyā anyatra deśe śrī-kṛṣṇe āsakti-śūnya-sādhana-sāhasravatām ity arthaḥ | yato vaśyakarī harer iti | āsakti-śūnye vaśī-bhāva ucito neti bhāvaḥ | yadā mathurāyāṁ kārttike śrī-dāmodara-pūjanaṁ ghaṭate, tadā tat-prabhāvād evānya-sādhana-śūnyair naraiḥ sahasā prāpyata iti bhāvaḥ | anyadā sevanāt kārttike sakṛd apīti viśeṣaḥ ||222-3||

**viśvanāthaḥ : **anyatra mathurāto’tirikta-sthale ||222-3||

—o)0(o—

**|| 1.2.224 ||**

59— atha **śrī-janma-dina-yātrā**, yathā bhaviṣyottare—

**yasmin dine prasūteyaṁ devakī tvāṁ janārdana |**

**tad-dinaṁ brūhi vaikuṇṭha kurmas te tatra cotsavam |**

**tena samyak-prapannānāṁ prasādaṁ kuru keśavaḥ ||**

_na vyākhyātaṁ katamenāpi |_

—o)0(o—

**|| 1.2.225 ||**

60— atha **śrī-mūrter-aṅghri-sevane prītiḥ**, yathā ādi-purāṇe—

**mama nāma-sadāgrāhī mama sevā-priyaḥ sadā |**

**bhaktis tasmai pradātavyā na tu muktiḥ kadācana ||**

**śrī-jīvaḥ, viśvanāthaḥ **:** **sevā-priyaḥ sevaika-puruṣārthaḥ san | muktir atra bhakti-śūnyā jñeyā ||225||

**mukundaḥ :** _na vyākhyātam _||

—o)0(o—

**|| 1.2.226 ||**

61— atha **śrī-bhāgavatārthāsvādo**, yathā prathame (1.1.3)—

**nigama-kalpa-taror galitaṁ phalaṁ**

**śuka-mukhād amṛta-drava-saṁyutam |**

**pibata bhāgavataṁ rasam ālayaṁ **

**muhur aho rasikā bhuvi bhāvukāḥ ||**

**śrī-jīvaḥ : **he bhāvukāḥ ! parama-maṅgalāyanāḥ ! he rasikā bhagavat-prīti-rasajñāḥ ! ity arthaḥ | te yūyaṁ vaikuṇṭhāt krameṇa bhuvi pṛthivyām eva galitam avatīrṇaṁ nigama-kalpa-taroḥ sarva-phalotpatti-bhuvaḥ śākhopaśākhābhir vaikuṇṭham apy adhyārūḍhasya veda-rūpa-taror yat khalu rasa-rūpaṁ śrī-bhāgavatākhyaṁ phalaṁ tat bhuvy api sthitāḥ pibata āsvādyāntargataṁ kuruta | aho ity alabhya-lābha-vyañjanā; bhāgavatākhyaṁ yac chāstraṁ tat khalu rasavad api rasaikamayatā-vivakṣayā rasa-śabdena nirdiṣṭam | bhāgavata-śabdenaiva tasya rasasyānyadīyatvaṁ ca vyāvṛttam | bhāgavatasya tadīyatvena rasasyāpi tadīyatvākṣepāt  śabda-śleṣeṇa ca bhagavat-sambandhi-rasam iti gamyate | sa ca raso bhagavat-bhakti-maya eva | yasyāṁ vai śrūyamāṇāyām [bhā.pu. 1.7.7] ity-ādi-phala-śruteḥ | yan-mayatvenaiva śrī-bhagavati rasa-śabdaḥ śrutau prayujyate | raso vai saḥ [ṭaittū 2.7.1] iti | sa eva ca praśasyate rasaṁ hy evāyaṁ labdhvānandī bhavati iti | tatra rasikā ity anena prācīnārvācīna-saṁskārāṇām eva tad-vijñatvaṁ darśitam | 

galitam ity anena tasya supaktrimatvam uktvā śāstra-pakṣe suniṣpannārthatvam adhika-svādutvaṁ ca darśitam | rasam ity anena phala-pakṣe tvag-aṣṭy-ādi-rāhityaṁ vyajyātra ca pakṣe heyāṁśa-rāhityaṁ darśitam | tathā nigama-taror parama-phalatvoktyā tasya parama-puruṣārthatvaṁ darśitam | 

evaṁ tasya rasātmaka-phalasya svarūpato’pi vaiśiṣṭye sati paramotkarṣa-bodhanārthaṁ vaiśiṣṭyāntaram āha śuketi | atra phala-pakṣe kalpa-taru-vāsitvād alaukikatvena śuko’py amṛta-mukho’bhipreyate | tatas tan-mukhaṁ prāpya yathā tat phalaṁ viśeṣataḥ svādu bhavati tathā parama-bhāgavata-mukha-sambandhaṁ bhagavad-varṇanam api | tatas tādṛśa-parama-bhāgavata-vṛnda-mahendra-śrī-śukadeva-mukha-sambandhaṁ kim uteti bhāvaḥ | ataeva parama-svāda-parama-kāṣṭhā-prāptatvāt svato’nyataś ca tṛptir api na bhaviṣyatīty ālayaṁ mokṣānandam apy abhivyāpya pibatety uktam | tathā ca vakṣyate—pariniṣṭhito’pi nairguṇye [bhā.pu. 2.1.9] ity ādi | anenāsvādyāntaravan nedaṁ kālāntare’py āsvādaka-bāhulye’pi vyayiṣyatīty api darśitam | 

yad vā, tatra tasya rasasya bhagavat-prītimayatve’pi dvaividhyam | tat-prīty-upayuktatvaṁ tat-prīti-pariṇāmatvaṁ ceti | yathoktaṁ dvādaśe—


    kathā imās te kathitā mahīyasāṁ


    vitāya lokeṣu yaśaḥ pareyuṣām |


    vijñāna-vairāgya-vivakṣayā vibho


    vaco-vibhūtīr na tu pāramārthyam || 


    yat tūttamaḥ-śloka-guṇānuvādaḥ


    saṅgīyate’bhīkṣṇam amaṅgala-ghnaḥ |


    tam eva nityaṁ śṛṇuyād abhīkṣṇaṁ


    kṛṣṇe’malāṁ bhaktim abhīpsamānaḥ || [bhā.pu. 12.3.14-15] iti |

tataḥ sāmānyato rasatvam uktvā viśeṣato’py āha amṛteti | amṛtaṁ tal-līlā-rasaḥ | hari-līlā-kathā-vrātāmṛtānandita-sat-suram [bhā.pu. 12.13.11] iti dvādaśe śrī-bhāgavata-viśeṣaṇāt | līlā-kathā-rasa-niṣevaṇam [bhā.pu. 12.4.40] iti tasyaiva rasatva-nirdeśāc ca | sat-suram iti santo’trātmārāmāḥ | itthaṁ satām [bhā.pu. 10.12.11] ity ādivat | ta eva surāḥ | amṛta-mātra-svāditvāt, tena samavetaṁ tatrāpi tādṛśa-śuka-mukhād galitaṁ pravāha-rūpeṇa vahantam ity arthaḥ | 

tad evaṁ bhagavat-prīteḥ parama-rasatvāpattiḥ śabdopāttaiva | anyatra ca sarva-vedānta-sāraṁ hi [bhā.pu. 12.13.15] ity ādau tad-rasāmṛta-tṛptasya ity ādi | evam evābhipretya bhāvukā ity atra rasa-viśeṣa-bhāvanā-caturā iti ṭīkā | tathā smaran mukundāṅghry-upagūhanaṁ punar vihātum icchen na rasa-graho janaḥ [bhā.pu. 1.5.19] ity ādi ||226||

**mukundaḥ :** rasikā bhāvukā ity anayor upādānaṁ tad-āsvāda-viśeṣārtham | na tv adhikāriṇāṁ viśeṣaṇārtham | ābhyāṁ rathitānām api yasyāṁ vai śrūyamāṇāyām ity ādinā śravaṇenaiva bhāvotpatteḥ | rasavad iti vaktavye’pi rasa-tādātmya-vivakṣayā rasam ity uktam ||226||

**viśvanāthaḥ **:** **evam asya śāstra-śiromaṇeḥ pūrva-śloke īśvarāvarodhakatvādi-mayam aiśvaryam uktvā mādhuryaṁ cāha—nigameti | nigamo vedaḥ | sa eva kalpa-tarus tasya svāśritebhyo vāñchita-vividha-puruṣārtha-rūpa-phala-dāyitve’pi tarutvād yat sāhajikaṁ tad idaṁ bhāgavataṁ phalam | śleṣeṇa bhagavat-svāmikam idam | tenaiva sva-bhaktebhyo dattam iti tān vinā na kasyāpy anyasyātra svatvārope śaktir iti bhāvaḥ | galitam iti vṛkṣa-pakvatayā svayam eva patitaṁ, na tu balāt pātitam iti svāda-sampūrṇatvam | 

na cocca-nipātanena sphuṭitam, nāpy anatimadhuraṁ cety āha—śuketi | paramordhva-cūḍataḥ śrī-nārāyaṇāt brahma-śākhāyāṁ, tato’dhastān nārada-śākhyāyāṁ, tato vyāsa-śākhāyāṁ, tataḥ śuka-mukhaṁ prāpyātapāt madhv ivāmṛta-drava-saṁyutam | śukenaiva tena sva-cañcv-amṛta-niṣkramaṇārthaṁ dvāram api kṛtam | atha ca tenāsvāditatvād atimadhuraṁ, tataḥ sūtādi-śākhātaḥ śanaiḥ śanaiḥ patanād akhaṇḍitam | tena guru-paramparāṁ vinā sva-buddhi-balenāsvādane śrī-bhāgavatasyākhaṇḍitatve pānāśaktiḥ sūcitā |

nanu kathaṁ phalam eva pātavyam ity ata āha—rasam iti | rasa-svarūpam evedaṁ phalaṁ, nātra tvag-aṣṭhy-ādi-heyāṁśo’stīti bhāvaḥ | layo mokṣaḥ sālokyādir jīvan-muktatvaṁ vā, tam abhivyāpya tatra tatra bhagaval-līlā-gāna-prasiddheḥ | muhur iti pītasyāpi punaḥ pāne svādādhikyam eveti | aho iti vismaye | rasikā he rasajñā iti bhaktānām eva jāta-ratitvād rater eva sthāyi-bhāvatvāt sthāyina eva rasyamānatvāt nātra jñāni-karmi-yogināṁ ko’pi dāya iti bhāvaḥ | he bhāvukās tata eva yūyam eva kuśalino’nye’maṅgalā eveti bhāvaḥ ||226||

—o)0(o—

**|| 1.2.227 ||**

tathā dvitīye (2.1.9) ca—

**pariniṣṭhito’pi nairguṇye uttamaḥśloka-līlayā |**

**gṛhita-cetā rājarṣe ākhyānaṁ yad adhītavān ||**

**śrī-jīvaḥ : **nirguṇam eva nairguṇyaṁ svārthe ṣyañ | tasmin brahmaṇy apīty arthaḥ ||227||

**mukundaḥ :** _na vyākhyātam _||

**viśvanāthaḥ **:** **nanu tvam atiprasiddhaḥ śuko janmata eva brahmānubhavī gṛhāt parivrajya gato’nuvrajas taṁ pitaram api naiva paryacaiṣīḥ | samprati katham evaṁ brūṣe ity ata āha—pariniṣṭhita iti | gṛhīta-cetā ākṛṣṭa-cittaḥ | brahmānubhavād api līlāyā mādhuryādhikye’ham eva pramāṇam iti bhāvaḥ ||227||

—o)0(o—

** || 1.2.228 ||**

(62) atha **sa-jātīyāśaya-snigdha-śrī-bhagavad-bhakta-saṅgo**, yathā prathame (1.18.13)—

**tulayāma lavenāpi na svargaṁ nāpunar-bhavam |**

**bhagavat-saṅgi-saṅgasya martyānāṁ kim utāśiṣaḥ ||**

**śrī-jīvaḥ :** bhagavad iti | bhagavati saṅga āsaktiḥ | sa nityaṁ vidyate yasya tasya yaḥ saṅgas tasya lavenāpi svargādikaṁ na tulayāmeti | tat-praśaṁsayā svasya tat-samāna-vāsanatvaṁ darśitam | tac cānyeṣām api śikṣaṇāya jāyata iti tad etad atrodāhṛtam | etad upalakṣaṇatvena snigdhatvādikam api dṛśyam | atra kṣaṇārdhenāpi tulaye na svargam [bhā.pu. 4.24.57] ity ādikaṁ caturthasya padyam apy anusandheyam ||228||

**mukundaḥ : **tulayāma [bhā.pu. 4.30.34] ity ādi caturtha-skandha-gataṁ pracetasāṁ ca vacanam | kṣṇārdhenāpi lulaye na svargam [bhā.pu. 4.24.57] ity ādi tu rudrasya | bhagavati saṅga āsaktiḥ | sa nityaṁ vidyate yasya tasya yaḥ saṅgas tasya lavenāpi svargādikaṁ na tulayāmeti praśaṁsayā svasya tat-samāna-vāsanatvaṁ darśitam | etad upalakṣaṇatvena snigdhatvādikam api uktam ||228||

**viśvanāthaḥ : **tasmāt tādṛśa-sādhu-saṅga-mahā-nidher māhātmyam asmad-anubhava-gocarī-kṛtaṁ kiyad bruma ity āhuḥ | bhagavat-saṅgino bhaktās teṣāṁ saṅgasya yo lavo’tyalpaḥ kālas tena svargaṁ karma-phalaṁ apunarbhavaṁ mokṣaṁ ca jñāna-phalaṁ na tulayāma, martyānāṁ tucchā āśiṣo rājyādyāḥ kim uta vaktavyaṁ na tulayāmeti | yataḥ sādhu-saṅgena parama-durlabhāyā bhakter aṅkuro hy udbhavatīti bhāvaḥ | tatra bhakteḥ sādhanasyāpi sādhu-saṅgasya lavenāpi karma-jñānādeḥ phalaṁ sampūrṇam api na tulayāma, kimuta bahu-kāla-vyāpinā sādhu-saṅgena, kimutatarāṁ tat-phala-bhūtayā bhaktyā, kimutatamāṁ bhakti-phalena premneti ca kaimutyātiśayo dyotito bhavati | tathātra sambhāvanārhta-kaloṭātolane sambhāvanām eva na kurmaḥ | na hi meruṇā sarṣapaṁ kaścit tulayatīti dyotyate | bahu-vacanena bahūnāṁ sammatyā naiṣo’rthaḥ kenacid apramāṇīkartuṁ śakyata iti vyajyāte | bhagavat-saṅgi-saṅgasya ity anena—


    na tathāsya bhavet kleśo bandhaś cānya-prasaṅgataḥ | 


    yoṣit-saṅgād yathā puṁsas tathā tat-saṅgi-saṅgataḥ ||

iti yoṣit-saṅgād api yoṣit-saṅgināṁ saṅgo yathātinindya uktaḥ, tathaiva bhagavat-saṅgād api bhagavat-saṅgināṁ saṅgo’tivandyo’tipraśasyo’tyabhilaṣaṇīya iti bodhyate ||228||

—o)0(o—

**|| 1.2.229 ||**

	hari-bhakti-sudhodaye ca—


    **yasya yat-saṅgatiḥ puṁso maṇivat syāt sa tad-guṇaḥ |**


    **sva-kula-rddhyai tato dhīmān sva-yūthyān eva saṁśrayet ||**

**śrī-jīvaḥ:** tatra sajātīya-saṅgasya prabhāvaṁ dṛṣṭāntena spaṣṭayati yasyeti | prahlādaṁ prati hiraṇyakaśipor vākyam | tatra tasyābhiprāyāntare’pi sāmānya-vacanatvena svābhiprāye’pi tad yojayituṁ śakyata iti grantha-kṛtām abhiprāyaḥ | maṇivat sphaṭika-maṇivad iti sannihita-guṇa-grahaṇa-mātrāṁśe sa dṛṣṭāntaḥ | na tu tad asthairyāṁśenāpi | sva-yūthyān sajātīyān ||229||

**mukundaḥ:** yasya yat-saṅgatir iti śrī-prahlādaṁ prati hiraṇyakaśipor vākyam | maṇivat sphaṭika-maṇivad iti sannihita-guṇa-grahaṇa-mātrāṁśe dṛṣṭāntaḥ | na tu tad asthairyāṁśe’pi | sva-yūthān sajātīyān ||229||

**viśvanāthaḥ: **tatra sajātīya-saṅgasya prabhāvaṁ dṛṣṭāntena spaṣṭayati | yasya yat-saṅgatir iti prahlādaṁ prati hiraṇyakaśipor vākyam | yasya puṁso yena saha saṅgatiḥ sa tad-guṇaḥ | tad-guṇa-sajātīya-guṇavān maṇivat sphaṭika-maṇivad iti sannihita-guṇa-grahaṇa-mātrāṁśe dṛṣṭāntaḥ | na tu tad-asthairyāṁśe’pi | sva-yūthyān sva-yūthe bhavān sajātīyān iti yāvat ||229||

—o)0(o—

**|| 1.2.230 ||**

63. atha **śrī-nāma saṁkīrtanaṁ**, yathā dvitīye (2.1.11)—

**etan nirvidyamānānām icchatām akuto-bhayam |**

**yogināṁ nṛpa nirṇītaṁ harer nāmānukīrtanaṁ ||**

**śrī-jīvaḥ :** icchatāṁ kāmināṁ, nirvidyamānānāṁ mumukṣūṇāṁ, yogināṁ muktānāṁ caitad akuto-bhayaṁ na kutaścid api bhayaṁ yatra tad-rūpaṁ sādhanaṁ sādhyaṁ ca nirṇītam ity arthaḥ ||230||

**mukundaḥ :** nirvidyamānānāṁ mumukṣūṇāṁ, icchatāṁ kāmināṁ, yogināṁ muktānāṁ caitad akuto-bhayaṁ na kutaścid api bhayaṁ yatra tad-rūpaṁ sādhanaṁ sādhyaṁ ca nirṇītam ity arthaḥ ||230||

**viśvanāthaḥ : **nanv atra śāstre bhaktir abhidheyety avagamyata eva | tatrāpi bhakty-aṅgeṣu madhye mahārāja-cakravartivat kim ekaṁ mukhyatvena nirṇīyate, tatrāha—nāmānukīrtanam iti | sarveṣu bhakty-aṅgeṣu madhye śravaṇa-kīrtana-smaraṇāni mukhyāni tasmād bhārata sarvātmā [bhā.pu. 2.1.6] iti ślokenoktāni | teṣu triṣv api madhye kīrtanam | kīrtane’pi nāma-līlā-guṇādi-sambandhini tasmin nāma-kīrtanam | tatrāpy anukīrtanaṁ sva-bhakty-anurūpa-nāma-kīrtanaṁ nirantara-kīrtanaṁ vā | nirṇītaṁ pūrvācāryair api, na kevalaṁ mayaivādhunā nirṇīyata iti | tenātra pramāṇaṁ na praṣṭavyam iti bhāvaḥ | kīdṛśam ? akuto-bhayam iti | kāla-deśa-pātropakaraṇādi-śuddhy-aśuddhi-gata-bhayābhāvasya kā vārtā ? bhagavat-sevādikam asahamānā mlecchā api yatra naiva vipratipadyante iti bhāvaḥ | kiṁ ca, sādhakānāṁ siddhānāṁ ca nātaḥ param adhikaṁ śreya ity āha—nirvidyamānānām arthāt mokṣa-paryanta-sarva-kāmebhya iti | icchatām ity arthāt tān eva kāmān iti labhyate, tataś ca nirvidyamānānām ekānta-bhaktānām | icchatāṁ svarga-mokṣādi-kāmināṁ yoginām ātmārāmāṇāṁ ca | etad eva nirṇītaṁ yathā-yogyaṁ sādhanatvena phalatvena ceti bhāvaḥ ||230||

—o)0(o—

**|| 1.2.231-2 ||**

ādi-purāṇe ca—

**gītvā ca mama nāmāni vicaren mama sannidhau |**

**iti bravīmi te satyaṁ krīto’haṁ tasya cārjuna ||**

pādme ca—

**yena janma-sahasrāṇi vāsudevo niṣevitaḥ |**

**tan-mukhe hari-nāmāni sadā tiṣṭhanti bhārata ||**

**śrī-jīvaḥ :** yena janmeti | etādṛśasyāpy asya punaḥ punar janma—samutkaṇṭhā-maya-bhakti-vardhanārthaṁ parameśvarecchayaiva jñeyam ||232||

**mukundaḥ : **yeneti | janma-sahasrāṇi vāsudevasya sevayā nāmasu parama-śraddhāvān yas tasya jihvāyāṁ tāni sadā svayaṁ tiṣṭhantīti ||232||

**viśvanāthaḥ : _na vyākhyātam |_**

—o)0(o—

**|| 1.2.233 ||**

	yatas tatraiva—


    **nāma cintāmaṇiḥ kṛṣṇaś caitanya-rasa-vigrahaḥ |**


    **pūrṇaḥ śuddho nitya-mukto bhinnatvān nāma-nāminoḥ ||**

**śrī-jīvaḥ:** nāmaiva cintāmaṇiḥ sarvābhīṣṭa-dāyakaṁ, yatas tad eva kṛṣṇaḥ kṛṣṇasya svarūpam ity arthaḥ | kṛṣṇasya viśeṣaṇāni caitanyety ādīni | tasya kṛṣṇatve hetuḥ abhinnatvād iti | ekam eva sac-cid-ānanda-rasādi-rūpaṁ tattvaṁ dvidhāvirbhūtam ity arthaḥ | viśeṣa-jijñāsā cet śrī-bhāgavata-sandarbhasya śrī-bhagavat-sandarbho dṛśyaḥ ||233||

**mukundaḥ:** nāmaiva kṛṣṇa-svarūpaṁ, tatra hetuḥ abhinnatvād iti | cintāmaṇiḥ sarvābhīṣṭa-dātā, cintāmaṇy-ādīni kṛṣṇasya viśeṣaṇāni ||233||

**viśvanāthaḥ: **nāmaiva cintāmaṇiḥ sarvābhīṣṭa-dātā, yatas tad eva kṛṣṇaḥ kṛṣṇa-svarūpam ity arthaḥ | kṛṣṇa-viśeṣaṇāni caitanyādīni | tasya kṛṣṇatve hetuḥ—abhinnatvād iti | ekam eva sac-cid-ānanda-rūpaṁ tattvaṁ dvidhāvirbhūtam ity arthaḥ ||233||

—o)0(o—

**|| 1.2.234 ||**

**ataḥ śrī-kṛṣṇa-nāmādi na bhaved grāhyaṁ indriyaiḥ |**

**sevonmukhe hi jihvādau svayam eva sphuraty adaḥ ||**

**śrī-jīvaḥ :** sevonmukhe hīti | sevonmukhe bhagavat-svarūpa-tan-nāma-grahaṇāya pravṛtta ity arthaḥ | hi prasiddhau | yathā mṛga-śarīraṁ tyajato bharatasya varṇitam—nārāyaṇāya haraye nama ity udāraṁ hāsyan mṛgatvam api yaḥ samudājahāra [bhā.pu. 5.14.45] iti | yathā ca gajendrasya jajāpa paramaṁ jāpyaṁ prāg-janmany anuśikṣitam [bhā.pu. 8.3.1] ity ādi ||234||

**mukundaḥ :** yataḥ kṛṣṇa-svarūpam ataḥ | ādi-śabdāc chravaṇa-nati-pūjādy-ātmikā bhaktir grāhyā | jihvādāv ity anyendriyāṇāṁ cādi-padena grahaṇam ||234||

**viśvanāthaḥ : **sevonmukhe hīti | sevonmukhe bhagavat-svarūpa-tan-nāma-grahaṇāya pravṛtta ity arthaḥ | anyat samam ||234||

**siddhānta-sarasvatī (2.17.136) :** ataḥ śrī-kṛṣṇa-nāmādinā saha kṛṣṇasya prākṛta-bhedābhāvāt śrī-kṛṣṇa-nāma-rūpa-guṇa-līlā-parikara-vaiśiṣṭyam indriyaiḥ prākṛta-bhoga-parair netra-karṇa-nāsā-jihvā-tvag-ādibhiḥ grāhyaṁ rūpa-śabda-gandha-rasa-sparśādi-viṣayī-kṛtaṁ na bhavet, karhicit na syāt | nanu asyaivādhokṣajatvāt sarvathedaṁ jaḍa-bhoga-parendriyāṇām alabhyaṁ ca, tarhi katham etat kīdṛśānāṁ jīvānām āśrayitavyam ? iti cet, tatrāha—sevonmukhe aprākṛta-buddhyā śuddha-kṛṣṇa-bhajana-pravṛtte jihvādau śuddha-sattva-maye indriye hi khalu adaḥ kṛṣṇa-nāmādi svayam eva sphurati prakaṭayati ||234||

—o)0(o—

**|| 1.2.235-237 ||**

64—atha **śrī-mathurā-maṇḍale sthitiḥ**, yathā pādme—

**anyeṣu puṇya-tīrtheṣu muktir eva mahā-phalam |**

**muktaiḥ prārthyā harer bhaktir mathurāyāṁ tu labhyate ||**

**tri-vargadā kāmināṁ yā mumukṣūṇāṁ ca mokṣadā |**

**bhaktīcchor bhaktidā kas tāṁ mathurāṁ nāśrayed budhaḥ ||**

**aho madhu-purī dhanyā vaikuṇṭhāc ca garīyasī |**

**dinam ekaṁ nivāsena harau bhaktiḥ prajāyate ||**

**śrī-jīvaḥ : _na vyākhyātam_** ||235-7||

**mukundaḥ : **anyeṣv iti bhaktiḥ rati-rūpā yā ||235|| vaikuṇṭhād golokākhyāt śrī-kṛṣṇasya vaikuṇṭhāt, golokasya gokula-vaibhavatvaṁ darśayadbhir etaṁ ślokam | evaṁ sapta-purīṇāṁ ceti codāhṛtya vaikuṇṭhād golokād iti vyākhyā grantha-kṛdbhir eva bhāgavatāmṛte darśitāsti | tad yathā— yat tu goloka-nāma syāt tac ca gokula-vaibhavam [la.bhā.1.5.498] iti | sa goloko yathā brahma-saṁhitāyāṁ śrutaḥ—


    goloka-nāmni nija-dhāmni tale ca tasya


    devi maheśa-hari-dhāmasu teṣu teṣu |


    te te prabhāva-nicayā vihitāś ca yena


    govindam ādi-puruṣaṁ tam ahaṁ bhajāmi || [Brahmaṣ 5.43]

tathā cāgre (Brahmaṣ 5.56)—


    śriyaḥ kāntāḥ kāntaḥ parama-puruṣaḥ kalpa-taravo


    drumā bhūmiś cintāmaṇi-gaṇa-mayi toyam amṛtam |


    kathā gānaṁ nāṭyaṁ gamanam api vaṁśī priya-sakhi


    cid-ānandaṁ jyotiḥ param api tad āsvādyam api ca ||


    sa yatra kṣīrābdhiḥ sravati surabhībhyaś ca su-mahān


    nimeṣārdhākhyo vā vrajati na hi yatrāpi samayaḥ |


    bhaje śvetadvīpaṁ tam aham iha golokam iti yaṁ


    vidantas te santaḥ kṣiti-virala-cārāḥ katipaye || iti |


    tad-ātma-vaibhavatvaṁ ca tasya tan-mahimonnateḥ || [la.bhā.1.5.502]

yathā pātāla-khaṇḍe—


    aho madhupurī dhanyā vaikuṇṭhāc ca garīyasī |


    dinam ekaṁ nivāsena harau bhaktiḥ prajāyate ||


    evaṁ sapta-purīṇāṁ tu sarvotkṛṣṭaṁ tu māthuram |


    śrūyatāṁ mahimā devi vaikuṇṭha-bhuvanottamaḥ || iti |

eṣām arthaḥ | śriyaḥ kāntāḥ kāntaḥ parama-puruṣa iti vivāhābhāve’pi svakīyātvam eva tatra paryavasānam, na parakīyātvam | kalpa-taravo drumā ity ādinaiśvaryasya ca pradhānatā ca | tad-ātma-vaibhavatvaṁ ca tasya tan-mahimonnater iti tasya golokasya tad-ātma-vaibhavatvam |


    āmnāyādhvara-tīrtha-mantra-tapasāṁ svargākhila-svargiṇāṁ


    siddhīnāṁ mahatāṁ dvayor api tayoś cicchakti-vaikuṇṭhayoḥ |


    vīryaṁ yat prathate tato’pi gahanaṁ śrī-māthure maṇḍale

dīvyat tatra tato’pi tundilataraṁ vṛndāvane sundari || [dā.ke.kau. 77] 

ity ādinā svayaṁ varṇitaiśvaryasya gokulasyaiśvarya-svarūpa-vilāsatvam | tatra hetuḥ tan-mahimonnates tasmād golokān mahimni ādhikyād iti | tad eva pramāṇam iti yathā pātāla-khaṇḍe ity ādibhyām aho madhupurī dhanyeti dvābhyām | vaikuṇṭhād golokāt | madhupurī viṁśa-yojanātmikā | māthuraṁ mathurā-maṇḍalaṁ gokula-rūpaṁ pura-rūpaṁ ca | yathā tatraiva— māthuraṁ ca dvidhā prāhur gokulaṁ puram eva ca [la.bhā.1.5.497] iti | 


    vaikuṇṭhāj janito varā madhu-purī tatrāpi rāsotsavād


    vṛndāraṇyam udāra-pāṇi-ramaṇāt tatrāpi govardhanaḥ |


    rādhā-kuṇḍam ihāpi gokula-pateḥ premāmṛtāplāvanāt


    kuryād asya virājato giri-taṭe sevāṁ vivekī na kaḥ || [upadeśāmṛta 9]

ity atrāpi vaikuṇṭhād golokād ity eva yujyate | kṛṣṇa-janma-prasaṅge’nya-vaikuṇṭhe taj-janmābhāva-kathanasyānaucityāt | tarhi kiṁ goloke rāso nāsti ? naiva | sva-strībhiḥ rāsa-karaṇasyāyogyatvāt | ato dvārakāyāṁ tad-aśravaṇāc ca | 


    loko ramyaḥ ko’pi vṛndāṭavīto


    nāsti kvāpīty añjasā bandhu-vargam |


    vaikuṇṭhaṁ yaḥ suṣṭhu sandarśya bhūyo


    goṣṭhaṁ ninye pātu sa tvāṁ mukundaḥ || [chando’ṣṭādaśakam 29]

ity atrāpi golokasya vaikuṇṭha-padenoktiḥ | goloke śrī-kṛṣṇena tat-parikaraiḥ rāsa-dānādi-līlāṁ vinānya-tat-tal-līlā-karaṇe’pi na tathā sphūrtiḥ | tad yathā ca bṛhad-bhāgavatāmṛte—


    tarhy eva sarvajña-śiromaṇiṁ prabhuṁ


    vaikuṇṭha-nāthaṁ kila nanda-nandanam |


    lakṣmy-ādi-kāntāḥ kalayāmi rādhikā-


    mukhāś ca dāsādi-gaṇān vrajārbhakān ||


    tathāpy asyāṁ vraja-kṣamāyāṁ prabhuḥ sapari-vārakam | 


    viharantaṁ tathā nekṣe khidyate smeti man-manaḥ ||


    kadāpi tatropavaneṣu līlayā 


    tathā lasantaṁ niciteṣu go-gaṇaiḥ |


    paśyāmy amuṁ karhy api pūrvavat sthitaṁ 


    nijāsane sva-prabhuvac ca sarvathā ||


    tathāpi tasmin parameśa-buddher


    vaikuṇṭha-lokāgamanaṁ smṛteś ca |


    sañjāyamānādara-gauraveṇa 


    tat-prema-hānyā sva-mano na tṛpyet || [bṛ.bhā. 2.4.110-113] iti |

lakṣmī-sahasra-śata-sambhrama-sevyamānam [bra.saṁ. 5.29] ity ādāv api tathā | śrī-dāsa-gosvāmy-abhipretaṁ yathā—


    vaikuṇṭhād api sodarātmaja-vṛtā dvāravatī sā priyā 


    yatra śrī-śata-nindi-paṭṭa-mahiṣī-vṛndaiḥ prabhuḥ khelati |


    prema-kṣetram asau tato’pi mathurā śreṣṭhā harer janmato 


    yatra śrī-vraja eva rājatitarāṁ tām eva nityaṁ bhaje || [vraja-vilāsa 5] iti |

śrī-kṛṣṇa-sarveśvara-buddhīnāṁ śravaṇa-kīrtanādi-rūpāṁ vaidha-bhaktiṁ kurvatāṁ premṇā tatra prāptiḥ | ata eva tatraiva—


    yasya vāsaḥ purāṇādau khyātaḥ sthāna-catuṣṭaye |


    vraje madhupure dvāra-vatyāṁ goloka eva ca || [la.bhā.1.5.39] 

iti yathottara-nyūnatve nirdeśaḥ | golokasyaiśvarya-pradhānatvād eva varṇanam atra na kṛtaṁ taiḥ | anyac ca, tatra pādmoktim udāhṛtya siddhāntitam | yathā—


    atha tatrasthā nanda-gopādayaḥ sarve janāḥ putra-dārādi-sahitāḥ paśu-pakṣi-mṛgādayaś ca vāsudeva-prasādena divya-rūpadharā vimānam ārūḍhāḥ paramaṁ vaikuṇṭha-lokam avāpuḥ [pa.pu. 6.279.27] || iti 

atra kārike—


    vrajeśāder aṁśa-bhūtā ye droṇādyā avātaran |


    kṛṣṇas tān eva vaikuṇṭhe prāhiṇod iti sāmpratam ||


    preṣṭhebhyo’pi ity anyā ca [la.bhā.1.5.488-9] 

paramaṁ vaikuṇṭha-lokaṁ golokaṁ pūrvam aho madhupurī dhanyā ity ādinā vaikuṇṭhasya golokatayā darśitatvād atra tan _na vyākhyātam_ | parama-padena golokasya sutarāṁ prāptiḥ | putra-dārādi-sahitās tad-ucita-śrī-kṛṣṇa-rūpādi-sahitā iti cārtho bodhyaḥ ||


    gūḍhārtha-vivṛtiṁ kāṁcit kurvataś cāpalaṁ mama | 


    sahajāṁ śrī-prabhoḥ pāriṣadā jaladhi-mānasāḥ ||237||

**viśvanāthaḥ : _na vyākhyātam _**||235-7||

—o)0(o—

**|| 1.2**.**238 ||**

**durūhādbhuta-vīrye’smin śraddhā dūre’stu pañcake |**

**yatra svalpo’pi sambandhaḥ sad-dhiyāṁ bhāva-janmane ||**

**śrī-jīvaḥ : **sad-dhiyāṁ niraparādha-cittānām ||238||

**mukundaḥ : **nanu mama nāma-sadā-grāhī ity ādikam aṅga-pañcakaṁ rateḥ premṇaś ca prāpakam uktam | 


    sādhanaughair anāsangair alabhyā sucirād api |


    hariṇā cāśvadeyeti dvidhā sā syāt sudurlabhā || [bha.ra.si. 1.1.35] 

iti kārikayoḥ pratīyamānaṁ virodhaṁ pariharati durūheti | sad-dhiyāṁ niraparādha-cittānāṁ svalpa-sambandhas taṭastheṣu jātatvāt ābhāsa-rūpa eka-bāra-sambandhaḥ | śraddhā-hīnā bhāgyavantas taṭasthā jñeyāḥ | yadi śraddhā-rahitās teṣv asya svalpa-sambandho rateḥ prāpakas tarhi yatra sambandhas tu śraddhāvatsu rateḥ premṇaś ca prāpako bhavaty evety arthaḥ ||238||

**viśvanāthaḥ :** sad-dhiyāṁ niraparādha-cittānām | teṣāṁ tu śraddhādi-bhūmikā nāvaśyam apekṣaṇīyeti bhāvaḥ ||238||

**siddhānta-sarasvatī (anubhāṣya 1.2.128):** asmin durūhādbhuta-vīrye duḥsādhye apūrve ca prabhāva-maye pañcake sādhu-saṅgādy-aṅgeṣu pañcasu śraddhā dūre’stu, yatra sādhana-śreṣṭhāṅga-pañcake svalpaḥ sambandho’pi sad-dhiyāṁ sad-buddhimatāṁ sucaturāṇāṁ vaiṣṇavānāṁ bhāva-janmane bhāvasya abhivyaktaye samartho bhavatīti śeṣaḥ ||238||

—o)0(o—

**|| 1.2.239 ||**

tatra **śrī-murtiḥ **yathā—

**smerāṁ bhaṅgī-traya-paricitāṁ sāci-vistīrṇa-dṛṣṭiṁ**

**vaṁśī-nyastādhara-kiśalayām ujjvalāṁ candrakeṇa |**

**govindākhyāṁ hari-tanum itaḥ keśi-tīrthopakaṇṭhe**

**mā prekṣiṣṭhās tava yadi sakhe bandhu-saṅge’sti raṅgaḥ ||**

**śrī-jīvaḥ :** sva-vākya-mādhurī-dvārā pūrvam evārtha-pañcakam anubhāvayann āha—smerām ity ādi pañcabhiḥ | mā prekṣiṣṭhā niṣedha-vyājenāvaśyaka-vidhir ayaṁ, tad etan-mādhurye’nubhūyamāne sarvam eva tucchaṁ maṁsyase | tasmād enām eva paśyer ity abhiprāyāt ||239||

**mukundaḥ : **śraddhā-rahiteṣv asya svalpa-sambandhena rateḥ prāptiḥ sva-vākyair darśyate—smerām ity ādi pañcabhiḥ | sāci vakrā, vaṁśyāṁ nyastam adhara-kiśalayaṁ yayā sā tathā | sakha iti prīti-sambandhenaiva vaśīkaraṇāt | śraddhā-rahitatvaṁ bodhayati—mā prekṣiṣṭhā iti | virodhi-vilakṣaṇayā taṭasthasya parama-sundara-darśane kautukārthaṁ preraṇam | vṛndāvana-prāptir bhāgya-sūcikā | agre’pi śrī-bhāgavatādi-saṅgo bhāgyenaiva | bandhu-saṅge prīter abhāvāt bhāvo jñeyaḥ ||239||

**viśvanāthaḥ :** pūrvoktaṁ sarvebhyaḥ pradhānaṁ nāma-saṅkīrtanādi-pañcakaṁ sva-kṛta-padyena anubhāvayitum āha—smerām ity ādi pañcabhiḥ | itaḥ sakāśād gacchatas tava yadi bandhu-saṅge raṅgo vartate, tadā hari-tanuṁ mā prekṣiṣṭhā iti | niṣedha-vyājenāvaśyaka-vidhir ayaṁ, tad etan-mādhurye’nubhūyamāne sarvam eva tucchaṁ maṁsyase | tasmād enām eva paśyety abhiprāyāt | hari-tanuṁ kīdṛśīm ? smerāṁ punaś ca vakrā vistīrṇā ca dṛṣṭir yasyās tām ||239||

**siddhānta-sarasvatī (anubhāṣya 1.5.224) : **he sakhe, yadi tava bandhu-saṅge putra-kalatrādi-viṣayiṇāṁ saṅge raṅgaḥ kautūhalam asti vidyate, tadā itaḥ asmin keśī-tīrthopakaṇṭhe yāmuna-taṭastha-keśī-tīrthe smerāṁ smitānvitāṁ bhaṅgī-traya-paricitāṁ grīvā-kaṭi-jānu-bhaṅgī-trayeṇa yuktāṁ sāci-vistīrṇa-dṛṣṭiṁ tiryak-praśastāvalokanāt vaṁśī-nastādhara-kiśalayāṁ vaṁśyāṁ veṇau nyastaḥ dattaḥ adhara eva kiśalayaḥ nava-pallavaḥ yayā tāṁ candrakeṇa mayūra-picchena ujjvalāṁ parama-śobhā-mayīṁ govindākhyāṁ hari-tanuṁ nanda-sūnu-mūrtiṁ mā prekṣiṣṭhāḥ avalokaya | iti niṣedha-vyājena parama-saundarya-dhāra-vigraham avaśyam eva draṣṭavyam abhipretam | tan-mādhurye anubhūyamāne sarvam eva tucchaṁ maṁsyase, tasmād enām eva paśyety abhiprāyaḥ ||239||

—o)0(o—

**|| 1.2.240 ||**

**śrī-bhāgavataṁ **yathā—

**śaṅke nītāḥ sapadi daśama-skandha-padyāvalīnāṁ**

**varṇāḥ karṇādhvani pathikatām ānupurvyād bhavadbhiḥ |**

**haṁho ḍimbhāḥ parama-śubhadān hanta dharmārtha-kāmān**

**yad garhantaḥ sukhamayam amī mokṣam apy ākṣipanti ||**

**śrī-jīvaḥ :** śaṅke nītā iti upālambha-vyājena stutir iyam | śloka-dvayīyam aprastuta-praśaṁsālaṅkāra-mayī | sā ca—


    kārye nimitte sāmanye viśeṣe prastute sati |


    tad anyasya vacas tulye tulyasyeti ca pañcadhā || [kā.pra. 10.99] ity uktatvāt |

sāmānye prastute viśeṣa-prastāva-mayy api syāt | tad evam atra śrī-mūrti-śrī-bhāgavata-mātrayoḥ prastutayos tat-tad-viśeṣaḥ prastāvaḥ kṛtaḥ | sa hi tāvat tat-paryanta-mahima-jñānana-prayojaka iti | kiṁ ca pūrva-padye smerām ity ādinā tasyā hari-tanoḥ praśaṁsanāt tat-prekṣaṇa-niṣedhe tātparyaṁ nāstīti, tadvat tad-uttara-padye dharmādīnāṁ parama-śubhadānāṁ mokṣasya ca sukhamayasya daśama-skandha-śravaṇaja-bhāvenātikramāt tasya parama-sukha-rūpatva-prāptyā | haṁho ḍimbhāḥ ity atrādhikṣepe tātparyaṁ nāstīti padya-dvaye’sminn atyanta-tiraskṛta-vācya-dhvaninā stutāv eva nayanāt | stutiś ca sā nindā-vyājeneti vyāja-stuti-nāmālaṅkāro’yaṁ gamyate ||240||

**mukundaḥ : **nītāḥ prāptāḥ | gaty-arthatvāt kartari niṣṭhā | ḍimbhā iti śraddhāyā abhāvaḥ | karṇādhvani pathikatām iti svalpa-sambandhaḥ | mokṣākṣepeṇa bhāvaḥ ||240||

**viśvanāthaḥ : **varṇā eva karṇādhvani pathikatāṁ nītā, na tv artha-jñānam | he ḍimbhā ajñāḥ ! yad yasmāt varṇa-śravaṇād dharmādīn garhayantaḥ santaḥ sukha-mayaṁ mokṣam apy ākṣipanti | padya-dvaye’sminn atyanta-tiraskṛta-vācya-dhvaninā stutāv eva paryavasānād vyāja-stuti-nāmālaṅkāro’yaṁ gamyate ||240||

—o)0(o—

**|| 1.2.241 ||**

**kṛṣṇa-bhakto **yathā—

**dṛg-ambhobhir dhautaḥ pulaka-patalī maṇḍita-tanuḥ**

**skhalann antaḥ-phullo dadhad atipṛthuṁ vepathum api |**

**dṛśoḥ kakṣāṁ yāvan mama sa puruṣaḥ ko’py upayayau**

**na jāte kiṁ tāvan matir iha gṛhe nābhiramate ||**

**śrī-jīvaḥ :** iha mad-antaḥ-sphurati kasmiṁścid apy anirvacanīye śyāmasundare mama matir abhiramate, gṛhe tu nābhiramate ity arthaḥ ||241||

**mukundaḥ : **iha sākṣād vartamāne gṛhe kiṁ nābhiramate—āsaktā na bhavati | dṛśoḥ kakṣāṁ yāvad iti svalpa-sambandhaḥ, puruṣa-darśane hetau saty api kim ity uktis tatra śraddhābhāva-bodhikā | iha gṛhe nābhiramate iti bhāvotpattiḥ ||241||

**viśvanāthaḥ :** _na vyākhyātam _||

—o)0(o—

**|| 1.2.242 ||**

**nāma **yathā—

**yadavadhi mama śītā vaiṇikenānugītā**

**śruti-patham agha-śatror nāmā-gāthā prayātā |**

**anavakalita-pūrvāṁ hanta kām apy avasthāṁ**

**tadavadhi dadhad-antar-mānasaṁ śāmyatīva ||**

**śrī-jīvaḥ :** śītā karṇayos tāpa-śamanī | vaiṇikenety ajñāta-nāmatvāt śrī-nāradasya tādṛśatā-mātreṇoddeśaḥ | tadvat kām apy avasthām iti premṇa evoddeśaḥ | iveti vākyālaṅkāre | śāmyati sarvaṁ bahir upadravaṁ parihṛtya nirvṛtaṁ bhavatīty arthaḥ ||242||

**mukundaḥ : **śītā karṇayos tāpa-nivṛtti-pūrvaka-sukhadety arthaḥ | vaiṇikenety ajñāta-nāmatvāt śrī-nāradasya tādṛśatā-mātreṇoddeśaḥ | yad vā, anyenaiva vīṇāvādakena yad avadhīti svalpa-sambandhaḥ | kām apy avasthāṁ dadhac chāmyatīveti bhāvotpattiḥ | saṁsārād viramad api śyāmasundara-viṣaye’bhilāṣād iveti nāma-gāthā-śravaṇe hetau saty api hanteti vismaya-vācakam aśraddhā-bodhakam ||242||

**viśvanāthaḥ :** śītā karṇayos tāpa-śamanī | vaiṇikenety ajñāta-nāmatvāt śrī-nāradasya tādṛśatā-mātreṇoddeśaḥ | tadvat kām apy avasthāṁ dadhat sat antar mānasaṁ śāmyati sarvaṁ bahir upadravaṁ parihṛtya nirvṛtaṁ bhavatīty arthaḥ | iveti vākyālaṅkāre ||242||

—o)0(o—

**|| 1.2.243 ||**

**śrī mathurā-maṇḍalaṁ **yathā—

**taṭa-bhuvi kṛta-kāntiḥ śyāmalā yās taṭinyāḥ**

**sphuṭita-nava-kadambālambi-kūjad-dvirephā |**

**niravadhi-madhurimṇā maṇḍiteyaṁ kathaṁ me**

**manasi kam api bhāvaṁ kānana-śrīs tanoti ||**

**śrī-jīvaḥ :** kam api bhāvaṁ śyāmasundara-viśeṣa-viṣayam ||243||

**mukundaḥ : **iyaṁ kānana-śrīr bhāvaṁ darśana-mātrāt tanotīti svalpa-sambandhaḥ | kam api śyāmasundara-viśeṣa-viṣayam | śyāmalāyā yamunāyāḥ sakṛd yad aṅga-pratimāntar āhitā manomayī bhāgavatīṁ dadau gatim [bhā.pu. 10.12.39] iti | kiṁ vā parair īśvaraḥ sadyo hṛdy avarudhyate’tra kṛtibhiḥ śuśrūṣubhis tat-kṣaṇāt [bhā.pu. 1.1.2] iti | yat-sevayā [bhā.pu. 3.7.19] ity ādau rati-rāsa iti | padyāvalī (24)—


    viṣṇor nāmaiva puṁsāḥ śamalam apaharat puṇyam utpādayac ca


    brahmādi-sthāna-bhogād viratim atha guroḥ śrī-pada-dvandva-bhaktim |


    ṭattva-jñānaṁ ca viṣṇor iha mṛti-janana-bhrānti-bījaṁ ca dagdhvā


    saṁpūrṇānanda-bodhe mahati ca puruṣaṁ sthāpayitvā nivṛttam || iti |

paramānanda-mayī siddhir mathurā-sparśa-mātrataḥ ity ādi pramāṇāt smerāṁ bhaṅgī ity ādi vacaneṣu kutrāpi śraddhā-vṛtty-ādeḥ śravaṇaṁ tu sāparādha iti jñeyam ||243||

**viśvanāthaḥ :** śyāmalāyās taṭinyā yamunāyās taṭa-bhuvi kṛtā kāntir yayā tathā-bhūtā kāmana-śrīr vṛndāvana-śrīḥ kam api bhāvaṁ śyāmasundara-viśeṣa-viṣayakam ||243||

—o)0(o—

**|| 1.2.244 ||**

**alaukika-padārthānām acintyā śaktir īdṛśī |**

**bhāvaṁ tad-viṣayaṁ cāpi yā sahaiva prakāśayet ||**

**śrī-jīvaḥ : **alaukiketi teṣāṁ pañcānām iti prakaraṇāl labhyate, yathā, sakṛd yad-aṅga-pratimāntar-āhitā manomayī bhāgavatīṁ dadau gatim [bhā.pu. 10.12.39] iti, dharmaḥ projjhita ity ādau, kiṁ vā parair īśvaraḥ sadyo hṛdy avarudhyate’tra kṛtibhiḥ śuśrūṣubhis tat-kṣaṇāt [bhā.pu. 1.1.2] iti, bhavāpavargo bhramata [bhā.pu. 10.51.53] iti, nāma-vyāharaṇaṁ viṣṇor yatas tad-viṣayā matiḥ [bhā.pu. 6.2.10] iti, parānanda-mayī siddhir mathurā-sparṣa-mātrataḥ [bha.ra.si. 1.2.212] iti pañcasv api darśanāt ||244||

**śrī-mukundaḥ:** nanu śravaṇādinā pūrvānubhūta eva paścāt tad-guṇānubhavena bhāvaḥ sambhavet | sveṣām ity ādi-pañcasu yāvad upayayau tāvan nābhiramate ity ādinā bhāva-tad-viṣayayoḥ sahaiva katham udayaḥ | tatrāha—alaukika-padārthānāṁ pañcānām aṅgānām ||244||

**viśvanāthaḥ: **ālaukiketi teṣāṁ prakaraṇāl labhyate | tathā, sakṛd yad-aṅga-pratimāntar-āhitā manomayī bhāgavatīṁ dadau gatim [bhā.pu. 10.12.39] iti śrī-vigrahasya | dharmaḥ projjhita ity ādau, kiṁ vā parair īśvaraḥ sadyo hṛdy avarudhyate’tra kṛtibhiḥ śuśrūṣubhis tat-kṣaṇāt [bhā.pu. 1.1.2] iti śrī-bhāgavatasya | bhavāpavargo bhramata [bhā.pu. 10.51.53] iti śrī-kṛṣṇa-bhaktasya | nāma-vyāharaṇaṁ viṣṇor yatas tad-viṣayā matiḥ [bhā.pu. 6.2.10] iti nāma-grahaṇasya | parānanda-mayī siddhir mathurā-sparṣa-mātrataḥ [bha.ra.si. 1.2.212] iti mathurā-maṇḍalasyeti pañcasv api darśanāt | bhāvaṁ tasya bhāvasya viṣayaṁ kṛṣṇaṁ ca sahaiva ekadaiva prakāśayet ||244||

—o)0(o—

**|| 1.2.245 ||**

**keṣāṁcit kvacid aṅgānāṁ yat kṣudraṁ śrūyate phalaṁ |**

**bahir-mukha-pravṛttyaitat kintu mukhyaṁ phalaṁ ratiḥ ||**

**śrī-jīvaḥ : **mukhyaṁ phalam iti akāmaḥ sarva-kāmo vā [bhā.pu. 2.3.10] ity ādeḥ | satyaṁ diśaty arthitam arthito nṛṇāṁ naivārthado yat punar arthitā yataḥ [bhā.pu. 5.19.26] ity ādeḥ | sa vai manaḥ kṛṣṇa-padāravindayor ity ādau, kāmaṁ ca dāsye na tu kāma-kāmyayā [bhā.pu. 9.4.18] ity asmāc ca | yad vā, bahirmukha-pravṛttyā iti | antarmukhānāṁ tu tat-tad-anāyāsa-bhajane’pi karmādi-durlabha-phala-prāpaka-tat-tad-guṇa-śravaṇena raty-utpādanād ratir eva mukhyaṁ phalam iti | tad evaṁ rati-phalatve’py aśāṁsi-bhagavad-rūpa-bhedena rater api bhedo jñeyaḥ ||245||

**mukundaḥ : **bahirmukha-pravṛttyā iti | viṣayiṇām api bhaktau pravṛtty-artham anya-kāmanayāpi kṛtā bhaktiḥ kṛpā-hetuḥ | kṛpayānya-kāmanā-nivṛttir iti bhāvaḥ | yathā—svayaṁ vidhatte bhajatām anicchatām icchāpidhānaṁ nija-pāda-pallavam [bhā.pu. 5.19.26] ity ādi ||245||

**viśvanāthaḥ :** bahirmukha-pravṛttyā ity antarmukhānāṁ tu tat-tad-anāyāsa-bhajane’pi karmādi-durlabha-phala-prāpaka-tad-guṇa-śravaṇena raty-utpādanād ratir eva mukhyaṁ phalam iti  ||245||

—o)0(o—

**|| 1.2.246 ||**

**sammataṁ bhakti-vijñānāṁ bhakty-aṅgatvaṁ na karmaṇām ||**

**śrī-jīvaḥ : **nanu sarvāsāṁ kevalānām eva bhaktīnāṁ māhātmyaṁ khalu tādṛśam eva, kintu parāśareṇa yad idam uktaṁ—


    varṇāśramācaravatā puruṣeṇa paraḥ pumān |


    viṣṇur ārādhyate panthā nānyat tat-toṣa-kāraṇam || iti |

tatra tu karmaṇāṁ bhakty-aṅgatvaṁ pratīyate | varṇāśramācāra-saṁyogenaiva viṣṇor ārādhane sammati-pratīteḥ | tatrāha—sammatam iti | bhakti-vijñānāṁ bhaktiṁ viśeṣato jānatāṁ śuddha-bhaktānāṁ śrī-parāśarādīnām evety arthaḥ | tad uktaṁ tair eva—


    yajñeśācyuta govinda mādhavānanta keśava |


    kṛṣṇa viṣṇo hṛṣīkeśety āha rājā sa kevalam |


    nānyad jagāda maitreya kiñcit svapnāntareṣv api || iti |

varṇāśramācara ity ādikaṁ tv ajāta-dṛḍha-śraddhān śuddha-bhakty-anadhikāriṇaḥ praty evoktam iti bhāvaḥ ||246||

**mukundaḥ : **nanu karmaṇām api bhakty-aṅgatvaṁ kecid vadanti, tatrāha—sammatam iti ||246||

**viśvanāthaḥ : **nanu sarvāsāṁ kevalānām eva bhaktīnāṁ māhātmyaṁ khalu tādṛśam eva, kintu parāśareṇa yad idam uktaṁ—


    varṇāśramācaravatā puruṣeṇa paraḥ pumān |


    viṣṇur ārādhyate panthā nānyat tat-toṣa-kāraṇam || iti |

tat-tat-karmaṇāṁ bhakty-aṅgatvaṁ pratīyate | varṇāśramācāra-saṁyogenaiva viṣṇor ārādhane sammati-pratīteḥ | tatrāha—sammatam iti | bhakti-vijñānāṁ bhaktiṁ viśeṣato jānatāṁ śuddha-bhaktānāṁ śrī-parāśarādīnām evety arthaḥ | tad uktaṁ tair eva—


    yajñeśācyuta govinda mādhavānanta keśava |


    kṛṣṇa viṣṇo hṛṣīkeśety āha rājā sa kevalam |


    nānyad jagāda maitreya kiñcit svapnāntareṣv api || iti |

varṇāśramācara ity ādikaṁ tu śuddha-bhakty-anadhikāriṇaḥ praty evoktam iti bhāvaḥ ||246||

** **

—o)0(o—

**|| 1.2.247 ||**

yatha caikādaśe (11.20.9)—

**tāvat karmāṇi kurvīta na nirvidyeta yāvatā |**

**mat-kathā-śravaṇādau vā śraddhā yāvan na jāyate ||**

**śrī-jīvaḥ:** tad evopapādayati yatheti | tasmād varṇāśramety asya cāyam evārthaḥ | varṇāśramācāravatāpi yad viṣṇur ārādhyate, so’yaṁ panthās tat-toṣa-kāraṇaṁ nānyat kim api | ataevoktaṁ tenaiva 


    sā hānis tan mahac chidraṁ sa mohaḥ sa ca vibhramaḥ |


    yan muhūrtaṁ kṣaṇaṁ vāpi vāsudevaṁ na kīrtayet || iti ||247||

**mukundaḥ:** _na vyākhyātam |_

**viśvanāthaḥ:** karmāṇi nitya-naimittikādīni iti ṭīkā ca | atra—


    śruti-smṛtī mamaivājñe yas te ullaṅghya vartate |


    ājñā-cchedī mama dveṣī mad-bhakto’pi na vaiṣṇavaḥ ||[^5]

ity ukta-doṣo’py atra nāsti | ājñā-karaṇāt, pratyuta jātayor api nirveda-śraddhayos tat-karaṇa evājñā-bhaṅgaḥ syat ||247||

—o)0(o—

**|| 1.2.248 ||**

**jñāna-vairāgyayor bhakti-praveśāyopayogitā |**

**īṣat prathamam eveti nāṅgatvam ucitaṁ tayoḥ ||**

**śrī-jīvaḥ:** jñānam atra tvam-padārtha-viṣayaṁ tat-padārtha-viṣayaṁ tayor aikya-viṣayaṁ ceti tribhūmikaṁ brahma-jñānam ucyate | tatreṣad iti aikya-viṣayaṁ tyaktvety arthaḥ | vairāgyaṁ cātra brahma-jñānopayogy eva | tatra ceṣad iti bhakti-virodhitvaṁ tyaktvety arthaḥ | tac ca tac ca prathamam evety anyāveśa-parityāga-mātrāya te upādīyete | tat-parityāgena jāte ca bhakti-praveśe tayor akiṁcitkaratvāt | tat-tad-bhāvanāyā bhakti-vicchedakatvāc ca ||248||

**mukundaḥ**: jñāneti | jñānam ādhyātmikaṁ vairāgyaṁ sarvatraudāsīnyaṁ tayoḥ | bhakti-praveśāya bhaktau dhṛtir vaiṣṇava-cihnānāṁ harer nāmākṣarasya cety ādi catuścatvāriṁśad-aṅgikāyāṁ praveśāya prathamaṁ, guru-pādāśraya ity ādi-viṁśad-aṅgikāyāṁ dvāra-bhaktau evopayogitā | tatrāpīṣat | anyāveśa-parityāga-mātrāya te upādeye | etad evādhikāra-lakṣaṇe uktaṁ nātisakta ity anena | na tu aikya-viṣayakam api jñānam | bhagavat-sambandhiny api bhogādau vairāgyam api ||248||

**viśvanāthaḥ: **jñānam atra tat-tvam-padārtha-viṣayaṁ tayor aikya-viṣayaṁ ceti tribhūmika-brahma-jñānam ucyate | tatreṣad iti aikya-viṣayaṁ tyaktvety arthaḥ | vairāgyaṁ cātra brahma-jñānopayogy eva | tatreṣad iti bhakti-virodhi tyaktvety arthaḥ | tac ca tac ca prathamam evety anyāveśa-parityāga-mātrāya te upādīyete | tat-parityāgena jāte ca bhakti-praveśe tayor akiṁcitkaratvāt tat-tad-bhāvanāyā bhakti-vicchedakatvāc ca ||248||

—o)0(o—

**|| 1.2.249 ||**

**yad ubhe citta-kāṭhinya-hetū prāyaḥ satāṁ mate |**

**sukumāra-svabhāveyaṁ bhaktis tad-dhetur īritā ||**

**śrī-jīvaḥ:** uttaratas tu tayor anugatau doṣāntaram ity āha yad ubhe iti | kāṭhinya-hetutvaṁ ca nānā-vāda-nirasana-pūrvaka-tattva-vicārasya duḥkha-sahanābhyāsa-pūrvaka-vairāgyasya ca rukṣa-svarūpatvāt | tarhi sahāyaṁ vinottarottara-bhakti-praveśaḥ kathaṁ syāt ? tatrāha bhaktīti | tasya bhakti-praveśasya hetur bhaktir īritā | uttarottara-bhakti-praveśasya hetuḥ pūrva-pūrva-bhaktir evety arthaḥ | 

nanu bhaktir api tat-tad-āyāsa-sādhyatvāt kāṭhinye hetuḥ syāt tatrāha sukumāra-svabhāveyam iti śrī-bhagavan-madhura-rūpa-guṇādi-bhāvanā-mayatvād iti | tasmād bhagavati nija-cittasya sārdratāṁ kartum icchunā bhaktir eva kāryeti bhāvaḥ | prādhānyena ca tathoktaṁ śrī-prahlādena—


    naite guṇā na guṇino mahad-ādayo ye


    sarve manaḥ-prabhṛtayaḥ saha-deva-martyāḥ |


    ādy-antavanta urugāya vidanti hi tvām


    evaṁ vimṛśya sudhiyo viramanti śabdāt ||


    tat te’rhattama namaḥ-stuti-karma-pūjāḥ


    karma-smṛtiś caraṇayoḥ śravaṇaṁ kathāyām |


    saṁsevayā tvayi vineti ṣaḍ-aṅgayā kiṁ

bhaktiṁ janaḥ paramahaṁsa-gatau labheta || [bhā.pu. 7.9.49-50] iti |

atra karma paricaryā, karma-smṛtiḥ līlā-smaraṇaṁ | caraṇayor iti bhakti-vyañjakaṁ tac ca ṣaṭsv apy anvitam | tathā saṁsevayā vineti vairāgyādikam api nādṛtam ||249||

**mukundaḥ**: atra hetum āha yad ubhe ity ardhakam | dvāra-bhaktīṣad-aucityāt prāya iti | tarhi sahāyaṁ vinottara-bhakti-praveśaḥ kathaṁ syāt ? tatrāha bhaktir īriteti bhaktir aṅga-viṁśati-rūpā | tad-dhetuś catvāriṁśad-aṅga-bhakti-praveśasya hetuḥ | īritāsyās tatrety atroktau | sukumārau viṣayaudāsye jāgarūko’pi hari-sambandhi-vastuni komalaḥ sādaraḥ svabhāvo yasyāḥ sā sukumāra-svabhāvā kaṭhina-citte’syā apraveśo’pi sūcitaḥ ||249||

**viśvanāthaḥ: **bhakti-praveśānantaraṁ tayoḥ karaṇe doṣam āha yad ubhe iti | kāṭhinya-hetutvaṁ ca nānā-vāda-nirasana-pūrvaka-tattva-vicārasya | evaṁ duḥkha-sahanābhyāsa-pūrvaka-vairāgyasya ca rukṣa-svarūpatvāt | tarhi jñāna-vairāgya-rūpa-sahāyaṁ vinā uttarottara-bhakti-praveśaḥ kathaṁ syāt ? tatrāha bhaktis tad-dhetur īriteti | tasya praveśasya hetur bhaktir īritā | uttarottara-bhakti-praveśasya hetuḥ pūrva-pūrva-bhaktir evety arthaḥ | 

nanu bhaktir api tat-tad-āyāsa-sādhyatvāt kāṭhinya-hetuḥ syāt tatrāha sukumāreti | śrī-bhagavan-madhura-rūpa-guṇādi-bhāvanā-mayatvād iti | tathā ca bhagavati nija-cittasya sārdratāṁ kartum icchunā bhaktir eva kāryeti bhāvaḥ | yathoktaṁ prahlādena—


    naite guṇā na guṇino mahad-ādayo ye


    sarve manaḥ-prabhṛtayaḥ saha-deva-martyāḥ |


    ādy-antavanta urugāya vidanti hi tvām


    evaṁ vimṛśya sudhiyo viramanti śabdāt ||


    tat te’rhattama namaḥ-stuti-karma-pūjāḥ


    karma-smṛtiś caraṇayoḥ śravaṇaṁ kathāyām |


    saṁsevayā tvayi vineti ṣaḍ-aṅgayā kiṁ


    bhaktiṁ janaḥ paramahaṁsa-gatau labheta || [bhā.pu. 7.9.49-50] iti |

atra karma paricaryā, karma-smṛtiḥ līlā-smaraṇaṁ | caraṇayor iti bhakti-vyañjakam | tac ca ṣaṭsv apy anvitam | tat tu saṁsevayā vineti vairāgyādikam api nādṛtam ||249||

—o)0(o—

**|| 1.2**.**250 ||**

yathā tatraiva (11.20.31)—

**tasmān mad-bhakti-yuktasya yogino vai mad-ātmanaḥ |**

**na jñānaṁ na ca vairāgyaṁ prāyaḥ śreyo bhaved iha ||**

**śrī-jīvaḥ:** _nāsti vyākhyānam _||250||

**mukundaḥ**: prāyaḥ śreyo nety uktābhiprāyam eva ||250||

**viśvanāthaḥ:** _nāsti vyākhyānam _||250||

—o)0(o—

**|| 1.2.251 ||**

**kintu jñāna-virakty-ādi-sādhyaṁ bhaktyaiva sidhyati ||**

**śrī-jīvaḥ:** jñāna-sādhyaṁ mukti-lakṣaṇaṁ | vairāgya-sādhyaṁ jñānam | tat tac ca bhaktyaiva sidhyati ||251||

**mukundaḥ**: bhaktyaiveti na tābhyāṁ prayojanam ity eva-kārārthaḥ ||251||

**viśvanāthaḥ: **jñāna-sādhyaṁ mukti-lakṣaṇam | vairāgya-sādhyaṁ jñānam | tat tac ca bhaktyaiva sidhyati ||251||

—o)0(o—

**|| 1.2.252-3 ||**

yathā tatraiva (11.20.32-33)—

**yat karmabhir yat tapasā jñāna-vairāgya taś ca yat |**

**yogena dāna dharmeṇa śreyobhir itarair api ||**

**sarvaṁ mad-bhakti-yogena mad-bhakto labhate’ñjasā |**

**svargāpavargaṁ mad-dhāma kathañcid yadi vāñchati ||**

**śrī-jīvaḥ:** itaraiḥ sālokyādi-kāmanām-maya-bhakty-ādibhiḥ kathaṁcid bhakty-upayogitvena | yathā citraketor vimāna-cāritve, garbhastha-śukadevasya māyā-tyāge, prahlādasya bhagavat-pārśva-gamane vāñchā | yathoktaṁ ṣaṣṭhe reme vidyādhara-strībhir gāpayan harim īśvaram [bhā.pu. 6.17.3] iti | brahma-vaivarte śrī-kṛṣṇaṁ prati śukadevasya prārthanā—


    tvaṁ brūhi mādhava jagan-nigaḍopameyā 


    māyākhilasya na vilaṅghyatamā tvadīyā |


    badhnāti māṁ na yadi garbham imaṁ vihāya


    tad yāmi samprati muhuḥ pratibhūs tvam atra || iti |

saptame śri-prahlāda-vākyam—


    trasto’smy ahaṁ kṛpaṇa-vatsala duḥsahogra-


    saṁsāra-cakra-kadanād grasatāṁ praṇītaḥ |


    baddhaḥ sva-karmabhir uśattama te’ṅghri-mūlaṁ


    prīto’pavarga-śaraṇaṁ hvayase kadā nu || [bhā.pu. 7.9.16] iti |

duḥsahaṁ yad ugraṁ saṁsāra-cakra-kadanaṁ duḥkham | tasmād ahaṁ trasto’smi | duḥsaheti tvad-bahirmukhatāmayatvād iti bhāva | tatrāpi grasatāṁ tvad-bhakteḥ sarvaṅgilānām asurāṇāṁ madhye svakarmabhir baddhaḥ san, praṇīto nikṣipto’smi | tato he uśattama, prītaḥ san te tavāṅghri-mūlaṁ caraṇāravindayor nityādhiṣṭhānaṁ prati śrī-vaikuṇṭhaṁ prati kadā nu hvayase ||252-3||

**mukundaḥ**: itarair jñāna-miśra-bhaktyādibhiḥ | mad-dhāma vaikuṇṭhākhyaṁ tatra prāpyāṁ sālokyādi-caturvidhāṁ muktim ity arthaḥ | añjasā tat-tat-sādhanaṁ vinaiva kathaṁcid yadi vāñchati iti tal-loke bhagavat-sevāṁ kartuṁ vāñchatītyarthaḥ | bṛhad-bhāgavatāmṛte yathā gopa-kumārasya sā sā vāñchā ||252-3||

 

**viśvanāthaḥ: **itaraiḥ sālokyādi-kāmanām-maya-bhakty-ādibhiḥ kathaṁcid bhakty-upayogitvena yadi vājchati yathā citraketor vimānacāritve, garbhasthasya śukadevasya māyā-tyāge, prahlādasya bhagavat-pārśva-gamane vāñchā | yathoktaṁ ṣaṣṭhe reme vidyādhara-strībhir gāpayan harim īśvaram [bhā.pu. 6.17.3] iti | brahma-vaivarte śrī-kṛṣṇaṁ prati śukadeva-prārthanā—


    tvaṁ brūhi mādhava jagan-nigaḍopameyā 


    māyākhilasya na vilaṅghyatamā tvadīyā |


    badhnāti māṁ na yadi garbham imaṁ vihāya


    tad yāmi samprati muhuḥ pratibhūs tvam atra || iti |

saptame śri-prahlāda-vākyam—


    trasto’smy ahaṁ kṛpaṇa-vatsala duḥsahogra-


    saṁsāra-cakra-kadanād grasatāṁ praṇītaḥ |


    baddhaḥ sva-karmabhir uśattama te’ṅghri-mūlaṁ


    prīto’pavarga-śaraṇaṁ hvayase kadā nu || [bhā.pu. 7.9.16] iti ||252-3||

—o)0(o—

**|| 1.2.254 ||**

**rucim udvahatas tatra janasya bhajane hareḥ |**

**viṣayeṣu gariṣṭho’pi rāgaḥ prāyo vilīyate ||**

**śrī-jīvaḥ:** nanu pūrvaṁ bhakti-praviṣṭasya vairāgyaṁ citta-kāṭhinya-hetutayā heyatvenoktam | tarhi tasya viṣaya-bhoga eva vihitaḥ | tac ca—


    viṣayāviṣṭa-cittasya kṛṣṇāveśaḥ sudūrataḥ |


    vāruṇī-dig-gataṁ vastu vrajan naindrīṁ kim āpnuyāt || ity ādi śāstra-viruddham |

atrocyate—bhaktau ruci-mātram eva tasya viṣaya-rāga-vilāpakaṁ, tasmād vairāgyābhyāsa-kāṭhinyaṁ na yuktam ity āha rucim iti | atra rucim udvahataḥ prāyo vilīyata iti | pariṇāmatas tu kārtsnyenaiva vilīyata ity arthaḥ | tad etad upalakṣaṇam uktaṁ jñānaṁ ca bhavatīty asya—


    vāsudeve bhagavati bhakti-yogaḥ prayojitaḥ |


    janayaty āśu vairāgyaṁ jñānaṁ ca yad ahaitukam || [bhā.pu. 1.2.7] ity ādeḥ ||254||

**mukundaḥ: **bhakti-svabhāvena viṣaya-rāga-nivṛtter avadhim āha rucim iti | rucim ādau śraddhā tataḥ sādhu-saṅga ity atra vakṣyamāṇāṁ niṣṭhānantarāṁ sādhana-niṣṭhatām | prāya iti harau jātāsaktes tu kārtsnyenaiva vilīyata ity arthaḥ ||254||

**viśvanāthaḥ: **nanu, pūrvaṁ bhakti-praviṣṭasya vairāgyaṁ citta-kāṭhinya-hetutayā heyatvenoktaṁ, tarhi tasya viṣaya-bhoga eva vihitaḥ | tac ca—


    viṣayāviṣṭa-cittasya viṣṇv-āveśaḥ sudūrataḥ |


    vāruṇī-dig-gataṁ vastu vrajan naindrīṁ kim āpnuyāt || ity ādi śāstra-viruddham |

atrocyate—bhaktau ruci-mātram eva tasya viṣaya-rāga-vilāpakaṁ, tasmād vairāgyābhyāsa-kāṭhinyaṁ na yuktam ity āha rucim iti | tatra bhajane rucim udvahato janasyety atra ruci-padaṁ bhakti-praveśottara-kālotpanna-śraddhā-viśeṣa-param | prāyo vilīyata iti bhaktau praveśānantaraṁ viṣaye kiṁcid rāga-sattve’pi na doṣaḥ | bhakte paripākāt tad api sāmastyena yāsyatīti bhāvaḥ ||254||

—o)0(o—

**|| 1.2.255 ||**

**anāsaktasya viṣayān yathārham upayuñjataḥ |**

**nirbandhaḥ kṛṣṇa-sambandhe yuktaṁ vairāgyam ucyate ||**

**śrī-jīvaḥ:** tat prāg uktaṁ bhakti-praveśa-yogyam eva vairāgyaṁ vyanakti anāsaktasyeti | anāsaktasya sataḥ yathārhaṁ sva-bhakty-upayukta-mātraṁ yathā syāt tathā viṣayān upayuñjato bhuñjānasya puruṣasya yad vairāgyaṁ tad yuktam ucyate | atra kṛṣṇa-sambandhe nirbandhaḥ syād ity arthaḥ ||255||

**mukundaḥ**: bhakti-svabhāvaṁ vairāgyaṁ lakṣayati anāsaktasyeti | yathārhaṁ svādhikāropayukta-mātraṁ yathā syāt viṣayān upayuñjato bhuñjānasya janasya yaḥ kṛṣṇa-sambandhe mahā-prasāda-srak-candanādau nirbandha āgrahaḥ sa yuktaṁ vairāgyaṁ ucyate | etat svayaṁ bhagavatā vivṛtaṁ, yathā—


    jāta-śraddho mat-kathāsu nirviṇṇaḥ sarva-karmasu |


    veda duḥkhātmakaṁ kāmān parityāge’py anīśvaraḥ ||


    tato bhajeta māṁ prītaḥ śraddhālur dṛṭha-niścayaḥ |


    juṣamāṇaś ca tān kāmān duḥkhodarkāṁś ca garhayan || [bhā.pu. 11.20.28| iti ||255||

**viśvanāthaḥ: **prāg uktaṁ bhakti-praveśa-yogyam eva vairāgyaṁ vyanakti | anāsaktasya sataḥ yathārhaṁ sva-bhakty-upayuktaṁ yathā syāt tathā viṣayān upayuñjato bhuñjānasya puruṣasya yad vairāgyaṁ tad yuktam ucyate | yatra vairāgye sati kṛṣṇa-sambandhe nirbandhaḥ syād ity arthaḥ ||255||

—o)0(o—

**|| 1.2.256 ||**

**prāpañcikatayā buddhyā hari-sambandhi-vastunaḥ |**

**mumukṣubhiḥ parityāgo vairāgyaṁ phalgu kathyate ||**

**śrī-jīvaḥ:** atha phalgu vairāgyaṁ tu bhakty-anupayuktaṁ yat tad eva jñeyam | tac ca bhagavad-bahirmukhānām aparādha-paryantaṁ syād ity āha prāpañcikatayeti | hari-sambandhi vastv atra tat-prasādādi | tasya parityāgo dvividhaḥ | aprārthanā prāptānaṅgīkāraś ca | tatrottaras tu sutarām aparādha eva jñeyaḥ | viṣṇu-yāmale—prasādāgrahaṇaṁ viṣṇor ity ādi-vacaneṣu tac-chravaṇāt ||256||

**mukundaḥ**: citta-kāṭhinya-hetukaṁ vairāgyaṁ darśayati prāpañcikatayeti ||256||

**viśvanāthaḥ: **phalgu vairāgyaṁ tu bhakty-anupayuktaṁ yat tad eva jñeyam | tac ca bhagavad-bahirmukhānām aparādha-paryantaṁ syād ity āha prāpañcikatayeti | hari-sambandhi vastv atra tat-prasādādi | tasya parityāgo dvividhaḥ | aprārthanā prāptānaṅgīkāraś ca | tatrottaras tu sutarām aparādha eva jñeyaḥ | prasādāgrahaṇaṁ viṣṇor ity ādi-vacaneṣu tac-chravaṇāt ||256||

—o)0(o—

**|| 1.2.257-8||**

**proktena lakṣaṇenaiva bhakter adhikṛtasya ca |**

**aṅgatve suniraste’pi nityādy-akhila-karmaṇām ||**

**jñānasyādhyātmikasyāpi vairāgyasya ca phalgunaḥ |**

**spaṣṭatārthaṁ punar api tad evedaṁ nirākṛtam ||**

**śrī-jīvaḥ:** prokteneti | dvayor apy anvayaḥ | adhikṛtasya bhakti-śāstrādhikāreṇa vyāptasya vairāgyasya vairāgya-mātrasya | viśeṣataḥ phalguna ity arthaḥ ||257-8||

**mukundaḥ: **prokteneti | jñāna-karmādy-anāvṛtam ity anena vairāgya-bhāg ity anena ca ||257-8||

**viśvanāthaḥ:** prokteneti | dvayor apy anvayaḥ | tathā ca śuddha-bhakter evam adhikṛtasya bhakti-śāstrādhikāreṇa prāptasya ca proktena lakṣaṇena jñāna-karmādy-anāvṛtatvādi-viśeṣaṇa-ghaṭita-lakṣaṇena nityādy-akhila-karmaṇām asaṅgatve niraste’pi spaṣṭatārthaṁ punar apy atra nirākṛtam | vairāgyasya yuktāyukta-vairāgya-sāmānya-viśeṣataḥ phalguna ity arthaḥ ||257-8||

—o)0(o—

**|| 1.2.259-264 ||**

**dhana-śiṣyādibhir dvārair yā bhaktir upapādyate |**

**vidūratvād uttamatā-hānyā tasyāś ca nāṅgatā ||**

**viśeṣaṇatvam evaiṣāṁ saṁśrayanty adhikāriṇām |**

**vivekādīnyato’mīṣām api nāṅgatvam ucyate ||**

**kṛṣṇonmukhaṁ svayaṁ yānti yamāḥ śaucādayas tathā |**

**ity eṣāṁ ca na yuktā syād bhakty-aṅgāntara-pātitā ||**

yathā skānde—

**ete na hy adbhutā vyādha tavāhiṁsādayo guṇāḥ |**

**hari-bhaktau pravṛttā ye na te syuḥ para-tāpinaḥ ||**

tatraiva—

**antaḥ-śuddhir bahiḥ-śuddhis tapaḥ-śānty-adayas tathā |**

**amī guṇāḥ prapadyante hari-sevābhikāminām ||**

**sā bhaktir eka-mukhyāṅgāśritānaikāṅgikātha vā |**

**sva-vāsanānusāreṇa niṣṭhātaḥ siddhi-kṛd bhavet ||**

**śrī-jīvaḥ : **dhaneti | jñāna-karmādy-anāvṛtam ity ādi-grahaṇena śaithilyasyāpi grahaṇād iti bhāvaḥ | nāṅgatety atrottamāyām iti śeṣaḥ ||259|| yamānāṁ śaucādīnāṁ ca svayaṁ prāptiṁ sandarśya bhakty-aṅgatvaṁ nirākaroti kṛṣṇonmukham ity ādinā hari-sevābhikāminām ity antena | yamāḥ— 

ahiṁsā satyam asteyam 

asaṅgo hrīr asañcayaḥ |

āstikyaṁ brahmacaryaṁ ca 

maunaṁ sthairyaṁ kṣamābhayam || [bhā.pu. 11.19.33] iti dvādaśa |

śāntādaya ity atra ādi-padāt sūnṛtatva-sama-darśanādayaḥ ||261-3||

**mukundaḥ:** lakṣaṇopāttādi-śabdārtham āha ||259|| yamānāṁ śaucādīnāṁ ca svayaṁ prāptiṁ sandarśya bhakty-aṅgatvaṁ nirākaroti kṛṣṇonmukham ity ādinā hari-sevābhikāminām ity antena | yamāḥ— 


    ahiṁsā satyam asteyam 


    asaṅgo hrīr asañcayaḥ |


    āstikyaṁ brahmacaryaṁ ca 


    maunaṁ sthairyaṁ kṣamābhayam || [bhā.pu. 11.19.33] iti dvādaśa |

śāntādaya ity atra ādi-padāt sūnṛtatva-sama-darśanādayaḥ ||261-3||

**viśvanāthaḥ:** dhaneti | jñāna-karmādy-anāvṛtam ity ādi-grahaṇenaiva śaithilyasyāpi grahaṇād iti bhāvaḥ | nāṅgatety atrottamāyām iti śeṣaḥ | bhakty-aṅgānāṁ madhye śravaṇa-kīrtanāder dhanādi-dvāratvam prāyo na sambhavati, kintu paricaryā-ghaṭakī-bhūta-yāvad-vyāpārasya ekadā kartum asādhyatvena yasya yasya dhana-śiṣyādi-dvāratvaṁ, tasya tasyaiva mukhyatva-hāniḥ | na tu sarveṣām iti bodhyam | gītokta-vivekādīny eṣāṁ bhakty-adhikāriṇāṁ daśā-viśeṣe viśeṣaṇatvam eva saṁśrayanti | na tv amīṣāṁ vivekādīnām aṅgatvam ucitam ity arthaḥ | yato yamādayaḥ kṛṣṇomukhaṁ janaṁ svayam eva prāpnuvanti, teṣāṁ svataḥ-siddhā eva yamādayo bhavantīty arthaḥ |

nanu yeṣāṁ bhaktānāṁ svataḥ-siddhā yamādayo na bhavanti, te kiṁ kṛṣṇa-bahirmukhā eva ? tatrāha—unmukhaṁ kṛṣṇa utkṛṣṭa-mukham ity arthaḥ | hari-sevāyām abhi sarvato-bhāvena kāminaṁ janam amī guṇāḥ prapadyante svayam eva prapannā bhavantīty arthaḥ || 

śravaṇa-kīrtanādīnāṁ madhye mukhyatayā kriyamāṇam ekam aṅgaṁ yasyāḥ sā | tathā cānyāṅgāni tu gauṇatayā kriyamānānīti labhyante | āśritāny anekāṅgāni yasyāḥ sā | atra kalpa-dvayam eva śreṣṭham ity āha sva-vāsaneti ||259-264||

—o)0(o—

**|| 1.2.265 ||**

tatra **ekāṅgā**, yathā granthāntare[^6]—

**śrī-viṣṇoḥ śravaṇe parīkṣid abhavad vaiyāsakiḥ kīrtane**

**prahlādaḥ smaraṇe tad-aṅghri-bhajane lakṣmīḥ pṛthuḥ pūjane |**

**akrūras tv abhivandane kapi-patir dāsye’tha sakhye’rjunaḥ**

**sarvasvātma-nivedane balir abhūt kṛṣṇāptir eṣāṁ parā ||**

**śrī-jīvaḥ:** tad-aṅghri-bhajana ity atra tathāṅghri-bhajana ity eva yuktam ||265||

**mukundaḥ:** tad ity avyayaṁ tasya prasiddhasya śrī-viṣṇor iti ||265||

**viśvanāthaḥ: **tad-aṅghri-bhajana ity atra tathāṅghri-bhajana ity eva yuktam ||265||

—o)0(o—

**|| 1.2.266-268 ||**

**anekāṅgā**, yathā navame (9.4.18-20)—

**sa vai manaḥ kṛṣṇa-padāravindayor**

**vacāṁsi vaikuṇṭha-guṇānuvarṇane |**

**karau harer mandira-mārjanādiṣu**

**śrutiṁ cakārācyuta-sat-kathodaye ||**

**mukunda-liṅgālaya-darśane dṛśau**

**tad-bhṛtya-gātra-sparśe’ṅga-saṅgamaṁ |**

**ghrāṇaṁ ca tat-pāda-saroja-saurabhe**

**śrīmat-tulasyā rasanāṁ tad-arpite ||**

**pādau hareḥ kṣetra-padānusarpaṇe**

**śiro hṛṣīkeśa-padābhivandane |**

**kāmaṁ ca dāsye na tu kāma-kāmyayā**

**yathottamaḥśloka-janāśraya ratiḥ ||**

**śrī-jīvaḥ: **liṅgāni pratimāḥ | śrīmatyās tulasyā yas tasya pāda-sarojayor arpitatvāt tayoḥ saurabha-viśeṣa-yogaḥ syāt tasminn ity arthaḥ | kṣetraṁ śrī-mathurādi | padaṁ tad-ālayādi | tad etac ca sarvaṁ tathā cakāra yathottamaḥ-śloka-janāśrayā ratiḥ syāt teṣām abhiruciḥ syāt tathaivety arthaḥ ||266-269||

**mukundaḥ:** liṅgāni pratimāḥ | śrīmatyās tulasyā yas tasya pāda-sarojayor arpitatvāt tayoḥ saurabha-viśeṣa-yogas tasminn ity arthaḥ | kṣetraṁ śrī-mathurādi | padaṁ tad-ālayam | kāmaṁ srak-candanādi-sevāṁ dāsye nimitte tat-prasāda-svīkārāyety arthaḥ | na tu kāma-kāmyayā viṣayecchayā | etat sarvaṁ tathā cakāra yathottamaḥ-śloka-janāśrayā ratiḥ syāt teṣām abhiruciḥ syāt tathaivety arthaḥ | anena bhagavad-bhajanād api teṣu bhakter ādhikyaṁ darśitam ||266-269||

**viśvanāthaḥ:** mukundasya liṅgānāṁ pratimānāṁ cālayānaṁ mandirāṇāṁ ca mathurādi-nitya-siddha-dhāmnāṁ ca vaiṣṇavānāṁ ca darśane, tulasyās tulasī-sambandhini pāda-saroja-saurabhe, tathā ca caraṇāravindārpitāyāṁ tulasyāṁ ghrāṇa-saṁyoge sati caraṇāravinda-tulasyor dvayor eva sākṣātkāro bhavatīti bhāvaḥ | tad-arpite mahā-prasādānne rasanāṁ jihvām | hareḥ kṣetraṁ mathurādi | padam anyatrāpi tan-mandirādi, tad-anusarpaṇe tatra tatra punaḥ punar gamane hṛṣīkeśasya padayoś caraṇayoḥ padānāṁ bhaktānāṁ cābhivandane | etat sarvaṁ tathā cakāra yathā uttama-śloka-janāḥ prahlādādayas tatra tatra evāśrayo yasyās tathā-bhūtā niṣkāmaiva ratiḥ syāt | na tu kāma-kāmyayā kāmya-vastunaḥ kāmanayā tat sarvaṁ na cakārety arthaḥ ||266-268||

—o)0(o—

**|| 1.2.269 ||**

**śāstroktayā prabalayā tat-tan-maryādayānvitā |**

**vaidhī bhaktir iyaṁ kaiścan maryādā-mārga ucyate ||**

**śrī-jīvaḥ, mukundaḥ: _na vyākhyātam |_**

**viśvanāthaḥ: **śāstroktā maryādā yadi prabalā bhavati, prathamato bhakti-pravṛttau prayojikā bhavati | tadā tayā maryādayānvitā iyaṁ vaidhī bhaktiḥ kaiścij janair maryādā-mārga iti saṁjñayocyate ||269||

—o)0(o—


#### atha rāgānugā

**|| 1.2.270-273 ||**

**virājantīm abhivyaktāṁ vraja-vāsī janādiṣu | \
rāgātmikām anusṛtā yā sā rāgānugocyate ||**

**rāgānugā-vivekārtham ādau rāgātmikocyate ||**

**iṣṭe svārasikī rāgaḥ paramāviṣṭatā bhavet | \
tan-mayī yā bhaved bhaktiḥ sātra rāgātmikoditā ||**

**sā kāma-rūpā sambandha-rūpā ceti bhaved dvidhā ||**

**śrī-jīvaḥ**: **iṣṭe** svānukūlya-viṣaye **svārasikī** svābhāvikī **paramāviṣṭatā,** tasyā hetuḥ prema-maya-tṛṣṇety arthaḥ, **sā rāgo bhavet**, tad-ādhikya-hetutayā tad-abhedoktir “āyur ghṛtam” itivat | evam uttaratrāpi, **tan-mayī** tad-eka-preritā | tat-prakṛta-vacane mayaṭ ||272||

kāmena rāga-viśeṣa-rūpeṇa rūpyate kriyata iti | tathā sambandhena tad-dhetukena rāga-viśeṣeṇa rūpyate kriyata iti tat-tat-preritety arthaḥ | yadyapi kāma-rūpāyām api sambandha-viśeṣo’sty eva tathāpi pṛthag-upādānaṁ sambandha-prādhānya-vivakṣayā sarve samāyānti rājā cetivat ||273||

**mukundaḥ**: atha rāgānugā—virājantīm iti | ādi-śabdena go-mṛga-śukādayo gṛhītāḥ ||270|| 

**iṣṭe svārasikī** svabhāvajā **paramāviṣṭatā rāgo** bhavet | tanmayī rāga-mayī yā bhaktiḥ sā rāgātmikā ||272||

**viśvanāthaḥ**: **vraja-vāsi-janādiṣu abhivyaktiṁ** yathā syāt, tathā **virājantīṁ rāgātmikāṁ** bhaktim **anusṛtā** yā, sā rāgānugocyate ||270||

rāgātmikā—iṣṭe svānukūlya-viṣaye svārasikī svābhāvikī yā parmāviṣṭatā āveśaḥ | atra āviṣṭatāpadaṁ tad-dhetu-param | tathā cāveśa-janakī-bhūta-prema-maya-tṛṣṇety arthaḥ | sā tṛṣṇā rāgo bhavet | tan-mayī tad-eka-pracurā tat-prakṛta-vacane mayaṭ | tathā ceṣṭe svārasikāveśa-janakī-bhūtā yā prema-maya-tṛṣṇā tat-preritā yā mālya-gumphanādi-paricaryā, sā rāgātmiketi samudāyārthaḥ | evaṁ sati tṛṣṇā-rūpa-rāgasyānusaraṇāsambhave’pi na kṣatir iti bodhyam | sā rāgātmikā kāma-rūpā kāmena rāga-viśeṣa-svarūpeṇa rūpyate kriyata iti tathā | evaṁ sambandhena tad-dhetuka-rāga-viśeṣeṇa rūpyate kriyata iti | tathā ca kāma-preritā paricaryā evaṁ sambandha-preirtā paricaryeti dvividhā rāgātmikety arthaḥ | yadyapi kāma-rūpāyām api sambandha-viśeṣo’sty eva tathāpi pṛthag-upādānaṁ sambandhānāṁ madhye kāmasya prādhānya-pratipādanāya | yathā sarvaḥ samāyāti rājā cety atra rājñaḥ sarvāntaḥ-pātitve’pi punas tasya kathanaṁ prādhānya-pratyupādānārtham ||271-273||

**siddhānta-sarasvatī **: yā vraja-vāsi-janādiṣu abhivyaktāṁ suprakāśitāṁ yathā syāt tathā virājantīṁ śobhamānāṁ rāgātmikāṁ nitya-siddha-vraja-jana-svabhāva-gatāṁ bhaktim anusṛtā anugatā sā rāgānugocyate (anubhāṣya 2.22.149) ||271||

jāta-ruci-mahā-bhāgavata-guru-mukhāt śrīmad-bhāgavata-padma-purāṇādi-siddha-śāstrād vā tat-tad-bhāvādi-mādhurye vraja-vāsināṁ śānta-dāsya-sakhya-vātsalya-madhura-rasāśrita-bhāvādīnāṁ mādhurye śrute śravaṇena anubhūte sati yat yasya dhīḥ buddhiḥ atra iha śāstraṁ vidhi-vākyaṁ na yuktiṁ vicāraṇaṁ ca na apekṣate parantu svataḥ svabhāvata eva pravartate, tad eva lobhotpatti-lakṣaṇaṁ rāgodaya-lakṣaṇam (anubhāṣya 2.22.150) ||272||

—o)0(o—

**|| 1.2.274-275 ||**

tathā hi saptame (7.1.29-30)—

 \
**kāmād dveṣād bhayāt snehād yathā bhaktyeśvare manaḥ | \
āveśya tad aghaṁ hitvā bahavas tad-gatiṁ gatāḥ || \
gopyaḥ kāmād bhayāt kaṁso dveṣāc caidyādayo nṛpāḥ | \
sambandhād vṛṣṇayaḥ snehād yūyaṁ bhaktyā vayaṁ vibho || iti ||**

**śrī-jīvaḥ:** kāmād iti | atra svarasata evotpadyamānānāṁ kāmādīnāṁ vidhātum aśakyatvāt tan-mayīnāṁ katham āpa na vaidhītvam | yaś ca—tasmād vairānubandhena nirvaireṇa bhayena vā | snehāt kāmena vā yuñjyāt [bhā.pu. 7.1.25] iti liṅ-pratyayaḥ śrūyate | so’pi sambhāvanāyāṁ sambhavati | tasmāt kenāpy upāyena [bhā.pu. 7.1.31] iti tu abhyanujñā-mātram | yathā yathāvat tad-gatiṁ tad-rūpaṁ gamyaṁ prāptāḥ | tad-agham iti teṣāṁ madhye yad-dveṣa-bhayayor aghaṁ bhavati, tad api tad-āveśa-prabhāveṇa hitvety arthaḥ | na tu kāme’pīti mantavyam | dviṣann api hṛṣīkeśaṁ kim utādhokṣaja-priyāḥ [bhā.pu. 10.29.13] iti tasya kāmasya dveṣādi-gaṇa-pātitām ullaṅghya stutatvāt ||274||

gopya iti—pūrva-rāgāvasthā jñeyāḥ | evaṁ vṛṣṇy-ādayo’pi ||275||

**mukundaḥ:** tad-gatiṁ tasya prapañcāgocarāvasthāṁ gatāḥ prāptā vartante | ayam arthaḥ—caidya-kaṁsādīnāṁ pūrva-janmani bhagavad-dhasta-mṛtyu-prabhāvād veṇavad dveṣa-phala-naraka-bhogo na, kintu parama-bhoga-prāptiḥ | janma-janmābhyāsād vardhamānena sva-dehādi-sambandhatayā bhakti-yogād api tīvreṇa dveṣeṇa mano’bhiniveśān muktiḥ | etad api vāco yukti-mātram | śrī-kṛṣṇa-hasta-mṛtyu-prabhāva eva baky-ādivan mukti-kāraṇam | gopy-ādīnāṁ svabhāva-siddhaḥ parama-premā janma-līlāyāṁ navīna iva bhāsamāno’bhiniveśa-kāraṇam antardhāna-līlāpekṣayā tat-prāpakaś cokta iti ||274-275||

**viśvanāthaḥ :** kāmād iti | atra svayam evotpadyamānānāṁ kāmānāṁ vidhātum aśaktyatvāt tan-mayīnāṁ katham api na vaidhītvam | yaś ca tasmād vairānubandhena nirvaireṇa bhayena vā | snehāt kāmena vā yuñjyād iti liṅ-pratyayaḥ śrūyate | so’pi sambhāvanāyāṁ sambhavati | tathā ca kāmād ity ādinā mano-yogaḥ sambhavatīty arthaḥ | tasmāt kenāpy upāyena manaḥ kṛṣṇe niveśayet [bhā.pu. 7.1.31] iti vākyaṁ tu pūrvoktasyānuvāda-param eva, na tu svatantra-vidhi-vākyam | yathā yathāvad bhaktyā vaidha-bhakti-sādhāraṇa-bhakti-sāmānyena tad-gatiṁ tad-rūpāṁ gatiṁ gamyaṁ prāpyam iti yāvat, gatāḥ prāptāḥ | tad-agham iti teṣāṁ madhye yad dveṣa-bhayayor aghaṁ tat tad āveśa-prabhāveṇa hitvety arthaḥ | na tu kāme’py aghaṁ mantavyam | dviṣann api hṛṣīkeśaṁ kim utādhokṣaja-priyāḥ [bhā.pu. 10.29.13] iti tasya kāmasya dveṣādi-gaṇa-pātitām ullaṅghya stutatvāt ||274||

gopya iti—na ca nitya-siddhānāṁ gopī-prabhṛtīnāṁ kathaṁ kāmādeḥ prāptir ity ucyate iti vācyam | kṛṣṇāvatāra-prākaṭya-samaye pūrva-rāgāvatīnāṁ tāsāṁ kāmādhīnānāṁ prāptir itivivakṣitatvāt | evaṁ vṛṣṇy-ādayo’pi ||275||

—o)0(o—

**|| 1.2.276-277 ||**

**ānukūlya-viparyāsād bhīti-dveṣau parāhatau | \
snehasya sakhya-vācitvād vaidha-bhakty-anuvartitā ||**

**kiṁ vā premābhidhāyitvān nopayogo’tra sādhane | \
bhaktyā vayam iti vyaktaṁ vaidhī bhaktir udīritā ||**

**śrī-jīvaḥ:** tad evaṁ bahv-aṅgatve prāpte kāmādi-dvaya-mātrasyopādāne kāraṇāny āha—ānukūlyeti dvābhyām | śrī-nāradena tu anayor bhīti-dveṣayor upādānaṁ bhaktau kaimutyopapādanāyaiva | tad uktaṁ—


    vaireṇa yaṁ nṛpatayaḥ śiśupāla-pauṇḍra-


    śālvādayo gati-vilāsa-vilokanādyaiḥ |


    dhyāyanta ākṛta-dhiyaḥ śayanāsanādau


    tat-sāmyam āpur anurakta-dhiyāṁ punaḥ kim || [bhā.pu. 11.5.48] iti |

tathā ca vyākhyātam— sā bhaktiḥ saptama-skandhe bhaṅgyā devarṣiṇoditā [bha.ra.si. 1.2.3] iti | evam api—


    yathā vairānubandhena martyas tan-mayatām iyāt |


    na tathā bhakti-yogena iti me niścitā matiḥ || [bhā.pu. 7.1.26] ity uktam |

tad api bhāva-maya-kāmādy-apekṣayā vinimayasya cittāveśa-hetutve’tyanta-nyūnatvam iti vyañjanārtham eva | yeṣu bhāva-mayeṣu upayeṣu nindito’pi vairānubandhas tad-āveśāya vidhi-maya-bhakti-yogāc chreṣṭha iti | tan-mayatā hy atra tad-āviṣṭatā | strī-mayaḥ kāmuka itivat | snehasyeti ayam arthaḥ | pāṇḍavānāṁ yaḥ snehaḥ sa sakhya-maya-rāgātmikāyām eva paryavasyati—tādṛśa-vyavahāra-śravaṇāt | tathāpy aiśvarya-jñāna-pradhānatvāt teṣāṁ vidhi-mārge pradhānatvam eva syād iti śuddha-rāgānugāyāṁ nopayogaḥ | yad ca sneha-śabdena prema-sāmānyam ucyate, tadā tad-viśeṣānabhidhānāt tat-tat-kriyā-nirdhāraṇā-bhāvenānukaraṇāsambhava ity evam atra rāgānugākhye sādhane tasyopajīvyatvābhāvena nopayogo vidyata iti | prema-viśeṣe tu vācye sambandha-rūpāyām eva paryavasānāt punaruktatvam iti ca jñeyam | bhaktyeti pāriśeṣya-prāmāṇyena vaidhatva eva paryavasānāt | vaidhī bhaktiś cāsya pūrva-janmāni mahad-upāsanā-lakṣaṇā jñeyā | kāmād dveṣād iti pūrva-padyānusāreṇa pañcatayatve prāpte’py atra ṣaṭtayatvena vyākhyā śrī-svāmy-anurodhenaiva | vastutas tu sambandhādyaḥ snehas tasmād vṛṣṇayo yūyaṁ cety ekam iti vopadevānusāreṇa jñeyam | ubhayatra sambandha-snehayor aviśeṣāt | evam eva— katamo’pi na venaḥ syāt pañcānāṁ puruṣaṁ prati [bhā.pu. 7.1.31] iti suṣṭhu saṅgacchate | puruṣaṁ bhagavantaṁ pratīty asminn evārthe sārthakatā syād iti ||276-277||

 

**mukundaḥ:** evaṁ ṣoḍā svabhāvān mano’bhiniveśa-kāraṇatayā sandarśya kāma-sambandhāv eva dvidhā rāgātmikayoḥ svarūpe, nānye svabhāvā ity āha—ānukūlyeti dvābhyām | bhayena niruddha-karaṇād bhīter viparyāsatā premābhidhāyitvād ity atrāpi premṇa aiśya-jñāna-mayatvāt vaidha-bhakty-anuvartitvaṁ bodhyam | yadā yadā tu śuddha-sambandhātmakaḥ sa udeti | tadā rāgātmikāyāṁ praviśatīti ca jñeyam | atra rāgānugākhye ||276-277||

**viśvanāthaḥ:** nanu kāmād dveṣād iti śloke śrī-kṛṣṇa-prāptau rāga-dveṣādīnāṁ bahūnām aṅgatve prāpte, anyat samam | tad api bhāva-maya-kāma-dveṣādīnāṁ yādṛśātiśaya-cittāveśa-hetutvaṁ tad-apekṣayā nyūnāveśa-hetutvaṁ vaidha-bhakter iti vyañjanārtham eva | anyat samam | kiṁ punaḥ sarvair vandyamāno rāgātmikā-bhakti-yoga iti | nanu, bhakti-dveṣayor nirāse’pi tac-chlokastha-snehaḥ kathaṁ śuddha-rāgātmikā-madhye na gaṇitas tatrāha—snehasyeti | anyat samam ||276|| 

bhaktyeti | pāriśeṣya-prāmāṇyena vaidhītve eva paryavasānāt | ato na tasyā apy atra upayoga iti bhāvaḥ | nāradasyaiśvarya-jñāna-prādhānyāt pūrva-janmani vaidhī-bhaktir eva mahadbhir upadiṣṭeti jñeyam ||277||

—o)0(o—

**|| 1.2.278 ||**

**yad-arīṇāṁ priyāṇāṁ ca prāpyam ekam ivoditam | \
tad brahma-kṛṣṇayor aikyāt kiraṇārkopamā-juṣoḥ ||**

**śrī-jīvaḥ:** atra tad-gatiṁ gatāḥ [bha.ra.si. 1.2.274] ity uktau sandehāntaraṁ nirasyati—yad arīṇām iti | priyāṇāṁ śrī-gopī-vṛṣṇy-ādīnām | anayoḥ kiraṇārkopamāne brahma-saṁhitā, yathā—


    yasya prabhā prabhavato jagad-aṇḍa-koṭi-


    koṭiṣv aśeṣa-vasudhādi vibhūti-bhinnam |


    tad brahma niṣkalam anantam aśeṣa-bhūtaṁ


    govindam ādi-puruṣaṁ tam ahaṁ bhajāmi || (5.40)

śrī-bhagavad-gītā ca—brahmaṇo hi pratiṣṭhāham iti | pratiṣṭhā āśrayaḥ | tathaiva svāmi-ṭīkā ca dṛśyā | tac ca yuktam | ekasyāpi tasyādhikāri-viśeṣaṁ prāpya sa-viśeṣākāra-bhagavattvenodayād ghanatvam | nirviśeṣākāra-brahmatvenodayād aghanatvam iti | prabhā-sthānīyatvāt prabhā iti jñeyam | ata evātmārāmāṇām api bhagavad-guṇenākarṣaṇam upapadyate | viśeṣa-jijñāsā cet śrī-bhagavat-sandarbho dṛśyaḥ ||278||

**mukundaḥ: **priyāṇāṁ gopy-ādīnāṁ caturvidha-bhaktānāṁ prāpyam ekam ivoditaṁ bahavas tad-gatiṁ gatāḥ ity atra ||278||

**viśvanāthaḥ: **tatra bahavas tad-gatiṁ gatāḥ [bha.ra.si. 1.2.274] ity uktau sandehāntaraṁ nirasyati—yad arīṇām iti | arīṇāṁ priyāṇāṁ ca prāpyam ekam iva muninā yad uktaṁ, tad brahma-kṛṣṇayor aikyāt | vastutas tu svarūpa-dvayābhāvena dvayor aikye’pi rasamayasya kṛṣṇasya mādhuryādhikyād eva brahmaṇaḥ sakāśād ādhikyam asty eva | ata evāreḥ sakāśād api priyāṇām ādhikyaṁ svayam eva siddham etad evābhinnayor api sūrya-tat-kiraṇayoḥ kiraṇārkopamāne brahma-saṁhitā, yathā—


    yasya prabhā prabhavato jagad-aṇḍa-koṭi-


    koṭiṣv aśeṣa-vasudhādi vibhūti-bhinnam |


    tad brahma niṣkalam anantam aśeṣa-bhūtaṁ


    govindam ādi-puruṣaṁ tam ahaṁ bhajāmi || (5.40)

asyārtho, yathā—prabhavato yasya govindasya tad brahma prabhā | brahma kīdṛśam ? brahmāṇḍa-koṭi-koṭiṣu aśeṣa-pṛthvī-jalādi-vibhūteḥ sakāśād bhinnam | tad api aśeṣa-bhūtam aśeṣa-vibhūti-svarūpam | niṣkalaṁ kalā aṁśas tad-rahitam | śrī-bhagavad-gītā ca—brahmaṇo hi pratiṣṭhāham [gītā 14.27] iti | tathaiva svāmi-ṭīkā ca dṛśyā | prabhā-sthānīyatvāt prabheti jñeyam | ata evātmārāmāṇām api bhagavad-guṇair ākarṣaṇam upapadyate ||278||

—o)0(o—

**|| 1.2.279 ||**

**brahmaṇy eva layaṁ yānti prāyeṇa ripavo hareḥ | \
kecit prāpyāpi sārūpyābhāsaṁ majjanti tat-sukhe ||**

**śrī-jīvaḥ:** arīṇāṁ brahma-gatim eva vivṛṇoti—brahmaṇy eveti ||279||

**mukundaḥ: **arīṇāṁ brahma-gatim eva vivṛṇoti—brahmaṇy eveti | prāyeṇety asya vivaraṇaṁ kecid ity ardhakena | kecit pūtanādayaḥ tat-sukhe brahma-sukhe ||279||

**viśvanāthaḥ:** arīṇāṁ brahma-gatim eva vivṛṇoti—arīṇāṁ madhye kecid dhareḥ ripavaḥ brahmaṇy eva layaṁ yānti | kecic chṛgāla-vāsudevādayaḥ sārūpyābhāsaṁ prāpyāpi tat-sukhe majjanti ||279||

—o)0(o—

**|| 1.2.280 ||**

tathā ca brahmāṇḍa purāṇe—

**siddha-lokas tu tamasaḥ pāre yatra vasanti hi | \
siddhā brahma-sukhe magnā daityāś ca hariṇa hatāḥ ||**

**śrī-jīvaḥ: **atra pūrvasya pramāṇaṁ nibhṛta-marud ity ādy-ardhaṁ vakṣyata ity abhiprāyeṇottarasyāha tathā ceti | tamasaḥ prakṛteḥ ||280||

**mukundaḥ: **tamasaḥ prakṛteḥ ||280||

**viśvanāthaḥ: **atra brahmaṇi laya-prāptānāṁ pramāṇaṁ nibhṛta-marud ity ardha-ślokena vakṣyate ity abhiprāyeṇa prāpta-sālokyānāṁ pramāṇam āha— tathā ceti | tamasaḥ prakṛteḥ | siddhā munayaḥ | tathā daityāś ca brahma-sukhe magnāḥ santas tatra vasanti ||280||

—o)0(o—

**|| 1.2.281 ||**

**rāga-bandhena kenāpi taṁ bhajanto vrajanty amī | \
aṅghri-padma-sudhāḥ prema-rūpās tasya priyā janāḥ ||**

**śrī-jīvaḥ:** tatra priyāṇāṁ gopīnāṁ viśeṣam āha—rāga-bandheneti ||281||

**mukundaḥ: **caturṇāṁ madhye śrī-gopīnāṁ śrī-kṛṣṇa-prāptim āha—rāga-bandheneti ||281||

**viśvanāthaḥ:** tatra gopīnāṁ viśeṣam āha—rāga-bandheneti | tasya priyā janās taṁ bhajanataḥ santas tad-aṅghri-padma-sudhā vrajanti prāpnuvanti ||281||

—o)0(o—

**|| 1.2.282 ||**

tathā hi śrī-daśame (10.87.23)—

**nibhṛta-marun-mano’kṣa-dṛḍha-yoga-yujo hṛdi yan \
munaya upāsate tad-arayo’pi yayuḥ smaraṇāt | \
striya uragendra-bhoga-bhuja-daṇḍa-viṣakta-dhiyo \
vayam api te samāḥ sama-dṛśo’ṅghri-saroja-sudhāḥ ||**

**śrī-jīvaḥ:** tatra brahmaṇy eveti padyārdhena rāga-bandheneti padyena ca daśama-stha-śruti-vākyaṁ tulayati—nibhṛteti | pratiyugmāntaḥsthasyāpi-śabdasya dvayena yugma-dvayaṁ pṛthag avagamyate | tataś ca hṛdi yad brahmākhyaṁ tattvaṁ munaya upāsate, tad-arayo’pi smaraṇād yayuḥ | striyaḥ śrī-gopa-sundaryaḥ, tāsām eva tathā prasiddheḥ | tā aṅghri-saroja-sudhās tat-prema-maya-mādhuryāṇi yayur vayam api sama-dṛśas tābhiḥ sama-bhāvāḥ satyaḥ samās tābhis tulyatāṁ prāptā vyūhāntareṇa gopyo bhūtvā te tavāṅghri-saroja-sudhā yayimety arthaḥ | artha-viśeṣas tv asya daśama-ṭippanyāṁ vaiṣṇava-toṣaṇī-nāmnyāṁ dṛśyaḥ | tathā ca bṛhad-vāmana-purāṇe śrutibhiḥ prārthya-gopikātvaṁ prāptam iti prasiddhiḥ | kārikāyāṁ bhajanta ity ādinā jana-sāmānya-nirdeśas tu etad-upalakṣaṇatayā kṛtaḥ | tad evaṁ striya ity anena vakṣyamāṇā kāma-rūpā vayam ity anena kāmānugā ca uṭṭaṅkitā | tad etad-anusāreṇa vṛṣṇy-ādīnām api tat-prāpti-viśeṣo jñeyaḥ ||282||

**mukundaḥ:** nibhṛteti | striyas tava nitya-preyasyaḥ śrī-rādhādayaḥ te tavāṅghri-saroja-sukdhās tadīya-sparśa-mādhuryāṇi yānti, vayam api sama-dṛśaḥ śrīman-nanda-vraja-gopī-bhāvānugata-bhāvāḥ satyaḥ samās tu tulya-rūpāḥ satyo yayima ||282||

**viśvanāthaḥ: **tatra brahmaṇy eva layam iti padyārdhena rāga-bandheneti padyena ca saha daśama-skandha-śruti-vākyaṁ tulayati—nibhṛteti | pratiyugmāntasthasyāpi-śabdasya dvayena yugma-dvayaṁ pṛthag avagamyate | tataś ca nibhṛtair nitarāṁ dhṛtair arthād dhāraṇādinā vaśīkṛtair marun-mano’kṣaiḥ karaṇair dṛḍha-yoga-yuktā munayaḥ yad brahmākhyaṁ tattvam upāsato mātraṁ | prāptau tu sambhāvanā eva, tad-vayo’pi smaraṇād yayuḥ prāpuḥ | uraga-śarīra-tulye kṛṣṇasya bhuja-daṇḍe viṣakta-dhiyaḥ | anyat samam ||282||

—o)0(o—

**|| 1.2.283 ||**

tatra **kāmarūpā—**

**sā kāmarūpā sambhoga-tṛṣṇāṁ yā nayati svatām | \
yad asyāṁ kṛṣṇa-saukhyārtham eva kevalam udyamaḥ ||**

**śrī-jīvaḥ: **tatra kāma-rūpeti | kāmo’tra sveṣṭa-viṣaya-rāgātmaka-prema-viśeṣatvenāgre nirūpaṇīyaḥ | tad evāha—seti | sā prasiddhā prema-rūpaivātra kāma-rūpā, na tv anyety arthaḥ | yā sambhoga-tṛṣṇāṁ prasiddhaṁ kāmam api sva-svarūpatāṁ nayati | tatra prema-rūpatve hetuḥ—yad asyāṁ kṛṣṇa-saukhyārtham eva kevalam udyama iti ||283||

**mukundaḥ:** sambhoge aṅga-saṅgādau tṛṣṇāṁ sva-sukhābhilāṣaṁ svatāṁ rāgātmikatāṁ, yat yato hetoḥ ||283||

**viśvanāthaḥ:** atra kāma-rūpeti | kāmo’tra sveṣṭa-viṣayaka-rāgātmika-prema-viśeṣatvenāgre nirūpaṇīyaḥ | kāmasya vyakṣyamāṇa-prema-rūpatvam evātrāha—sā prasiddhā prema-rūpaivātra kāma-rūpā, na tv anya-vidhā iti kāma-rūpāyā lakṣaṇaṁ jñeyam | tasyāḥ kāryam āha—yā kāmatvena prasiddhāṁ sambhoga-tṛṣṇāṁ svatāṁ svarūpatām arthāt prema-mayatāṁ nayati | tasyāḥ prema-rūpatve hetuḥ—yad yasmād asyāṁ sambhoga-tṛṣṇāyāṁ satyāṁ kṛṣṇa-saukhyārtham eva kevalaṁ vraja-sundarīṇāṁ sarvatrodyamaḥ ||283||

—o)0(o—

**|| 1.2.284 ||**

**iyaṁ tu vraja-devīṣu suprasiddhā virājate | \
āsāṁ prema-viśeṣo’yaṁ prāptaḥ kām api mādhurīṁ | \
tat-tat-krīḍā-nidānatvāt kāma ity ucyate budhaiḥ ||**

**śrī-jīvaḥ:** tad eva darśayati—iyaṁ tv iti | suprasiddhatvaṁ ca—yat te sujāta-caraṇāmburuhaṁ staneṣu [bhā.pu. 10.31.19] ity ādi tad-vākya-darśanāt | nanv atra kāma-rūpā-śabdena kāmātmikaivocyate, sā ca kriyaiva, na tu bhāvaḥ | tatas tasyās tṛṣṇāyāḥ svarūpatā-nayane sāmarthyaṁ na syāt | ucyate—kriyāpīyaṁ mānasa-kriyā-rūpeṇa svāṁśena tatra samarthā syāt, sā ca matto’sya sukhaṁ syād iti bhāvanā-rūpeti jñeyam | evam eva ca svatānayanaṁ sidhyati ||284||

**mukundaḥ: **nanu gopyaḥ kāmādityādibhis tāsāṁ prema-viśeṣaḥ kāma-śabdena kathaṁ nāradādibhir mṛgyate ity atrāha āsām iti ||284||

**viśvanāthaḥ:** tad eva darśayati—iyaṁ tv iti | nanu tādṛśa-premā kathaṁ śāstra-kāraiḥ kāma-śabdenocyate ? tatrāha tat tad iti | kāma-janya-tat-tat-krīḍāyā nidānatvāt kāraṇatvād budhaiḥ kāma-śabdenocyate || 284||

—o)0(o—

**|| 1.2.285-287 ||**

tathā ca tantre—

**premaiva gopa-rāmāṇāṁ kāma ity agamat prathām ||**

**ity uddhavādayo’py etaṁ vāñchati bhagavat-priyāḥ ||**

**kāma-prāyā ratiḥ kintu kubjāyām eva sammatā ||**

**śrī-jīvaḥ:** etāḥ paraṁ tanubhṛtaḥ [bhā.pu. 10.47.58] ity anusṛtya tatra hetum āha itīti | etam etādṛśena kāntatvābhimāna-rūpeṇa bhāvenopalakṣito yaḥ premātiśayas tam eveti jñeyam | tādṛśena viśiṣṭaṁ tam iti tu na jñeyam | mumukṣu-mukta-bhaktānām aikamatye bhāva-bheda-vyavasthānupapatteḥ | tādṛśa-premātiśaya-prāpakaṁ tad-bhāvaṁ vinaiva hi tat-premātiśayaṁ vāñchatīty evoktvā tat-prāptir nābhimateti ||286||

kāma-prāyeti yat te sujāta [bhā.pu. 10.31.19] ity ādi śuddha-prema-rīty-adarśanāt | pratyuta uttarīyāntam ākṛṣya [bhā.pu. 10.42.9] ity ādi-kāma-rīti-mātra-darśanāt | tathāpi ratis tad-upādhitayāṁśena jñeyā ||287||

**mukundaḥ:** prathāṁ khyātim ||285|| iti sambhoga-tṛṣṇāyāḥ svatānayanād dhetoḥ ||286|| kāma-prāyā sambhogecchā-bahulā | sākṣāt kṛṣṇāt sukhābhilāṣo ratyā na virudhyeta | ataḥ kāma-prāyeti rater viśeṣaṇaṁ kubjāyām eva, na tu kāma-śabda-bhramāt tāsv ity arthaḥ ||287||

**viśvanāthaḥ: **etāḥ paraṁ tanubhṛtaḥ [bhā.pu. 10.47.58] iti daśamastha-padyam anusṛtya kāmasya prema-rūpatve hetum āha itīti | iti hetor bhagavat-priyā uddhavādayo’pi ||286||

kāma-prāyeti yat te sujāta [bhā.pu. 10.31.19] ity-ādi-śuddha-prema-rīty-adarśanāt | pratyuta uttarīyāntam ākṛṣya [bhā.pu. 10.42.9] ity ādi-kāma-rīti-mātra-darśanāt | tathāpi ratiḥ kṛṣṇa-viṣayakatvād aṁśena jñeyā ||287||

—o)0(o—

**|| 1.2.288 ||**

tatra **sambandha-rūpā—**

**sambandha-rūpā govinde pitṛtvādy-ābhimānitā | \
atropalakṣaṇatayā vṛṣṇīnāṁ bvallavā matāḥ | \
yadaiśya-jñāna-śūnyatvād eṣāṁ rāge pradhānatā ||**

**śrī-jīvaḥ:** pitṛtvādy-abhimāniteti tat-prabhava-rāga-preritety arthaḥ | sambandhād vṛṣṇayaḥ [bha.ra.si. 1.2.275] ity atra | vṛṣṇīnām upalakṣaṇatayā ye bvallavāḥ prāptās ta eva ajahal-lakṣaṇayā matāḥ | aṭ-kupvāṅ-num vyavāye’pi [pāṇ 8.4.2] iti sūtre yathā numa upalakṣaṇatvenānusvāra-mātraṁ gṛhyate, tadvad iti bhāvaḥ | tatra hetum āha—yad iti | eṣāṁ bvallavānām ||288||

**mukundaḥ: **pitṛtvādy-abhimānitā—ahaṁ govindasya pitā, ādi-śabdāt sakhā dāsa ity abhimānitvam | lālanādayas tv anubhāvāḥ | atra sambandhād vṛṣṇayaḥ [bha.ra.si. 1.2.275] ity atra vṛṣṇīnām upalakṣaṇatayā ye bvallavāḥ prāptās ta eva ajahal-lakṣaṇayā matāḥ | aṭ-kupvāṅ-num vyavāye’pi [pāṇ 8.4.2] iti sūtre yathā numa upalakṣaṇatvenānusvāra-mātraṁ gṛhyate, tadvad iti bhāvaḥ | yad yasmāt | eṣāṁ bvallavānāṁ rāge pradhānatā vṛṣṇibhyaḥ śreṣṭhyam | vṛṣṇīnāṁ sambandhasyaiśya-jñānena madhye madhye āvaraṇāt ||288||

**viśvanāthaḥ: **atropalakṣaṇatayeti sambandhād vṛṣṇayaḥ [bha.ra.si. 1.2.275] ity atra vṛṣṇīnām upalakṣaṇatayā bvallavā matāḥ prāptāḥ | atra vṛṣṇi-padasya vṛṣṇi-bvallavobhaya-para-lakṣaṇāyāṁ bījam āha—yad iti | ayaṁ bhāvaḥ—bhaktyā vayam ity atra pāriśeṣyād vaidhī-bhaktir eva vyākhyātā | tad-vyatirikta-bhaktau vaktum ucitāyāṁ prathamato yathā rāga-viśeṣa-kāmātmikānām udāharaṇe pradhānatvāt gopya uktās tathaiva rāga-viśeṣasya sambandhasyāpy udāharaṇe pradhānatvād bvallavā niveśanīyāḥ | anyathā krama-bhaṅgo nyūnatāpattiś ca ||288||

—o)0(o—

**|| 1.2.289 ||**

**kāma-sambandha-rūpe te prema-mātra-svarūpake | \
nitya-siddhāśrayatayā nātra samyag vicārite ||**

**śrī-jīvaḥ:** prema-mātraṁ svarūpaṁ kāaraṇaṁ yayoḥ | nitya-siddhāḥ śrī-vrajeśvarādaya eva āśrayā mūla-sthānāni yayos tayor bhāvas tattā tayā hetunā | atra sādhana-prakaraṇe, na samyag vicārite kintu tat-prakaraṇa eva vicārayiṣyate ity arthaḥ ||289||

**mukundaḥ: **svarūpam ātmā nitya-siddhāḥ śrī-rādhādayaḥ śrī-nandādayaś ca | atra sādhana-prakaraṇe ||289||

**viśvanāthaḥ: **nanu, kāma-sambandhayor bahavo bhedāḥ santi | teṣāṁ bhedaḥ kathaṁ noktas tatrāha—kāmeti | te dve kāma-sambandha-rūpe prema-mātra-svarūpike prema-mātra-svarūpaṁ yayos tathābhūte | nitya-siddhāḥ śrī-vrajeśvarādaya evāśrayā mūla-sthānāni yayos tayor bhāvas tattā tayā hetunā | atra sādhana-prakaraṇe na samyag vicārite, kintu tat-prakaraṇa eva vicaryiṣyete ity arthaḥ ||289||

—o)0(o—

**|| 1.2.290-291 ||**

**rāgātmikāyā dvaividhyād dvidhā rāgānugā ca sā | \
kāmānugā ca sambandhānugā ceti nigadyate ||**

tatra **adhikārī—**

**rāgātmikāika-niṣṭhā ye vraja-vāsi-janādayaḥ | \
teṣāṁ bhāvāptaye lubdho bhaved atrādhikāravān ||**

**śrī-jīvaḥ:** _na vyākhyātam |_

**mukundaḥ:** rāgātmikaika-niṣṭhā | atra eka-śabdena mahima-jñāna-bhidyamāna-snehā dvārakādi-nitya-siddha-bhaktā nirastāḥ ||291||

**viśvanāthaḥ:** prasaṅgato rāgātmikāyā lakṣaṇam uktvā prastutāyā rāgānugāyā lakṣaṇam āha—rāgātmikāyā iti | rāgātmikā-bhaktau eka-niṣṭhā yeṣāṁ teṣāṁ vraja-vāsināṁ śrī-kṛṣṇe yo bhāvas tat-sajātīya-bhāvāptaye lubdha ity arthaḥ ||291||

—o)0(o—

**|| 1.2.292 ||**

**tat-tad-bhāvādi-mādhurye śrute dhīr yad apekṣate | \
nātra śāstraṁ na yuktiṁ ca tal-lobhotpatti-lakṣaṇaṁ ||**

**śrī-jīvaḥ: **tat-tad-bhāvādi-mādhurye śrī-bhāgavatādiṣu siddha-nirdeśa-śāstreṣu śrute śravaṇa-dvārā yat kiṁcid anubhūte sati yac chāstraṁ vidhi-vākyaṁ nāpekṣate | yuktiṁ ca, kintu pravartata evety arthaḥ | tad eva lobhotpatter lakṣaṇam iti ||292||

**mukundaḥ:** tat-tad-bhāvasya ādi-grahaṇād rūpa-guṇādeś ca mādhurye śrī-kṛṣṇa-sarvendriya-prīti-hetutve śrute śrī-bhāgavatādiṣu tad-artha-maya-rasika-bhakta-kṛta-tat-tal-līlādy-ātmaka-grantheṣu ca śravaṇa-dvārā yat kiṁcid anubhūte sati | śruta iti prācuryād uktiḥ | sambhogecchāmayyāṁ kāmānugāyāṁ śrī-mūrti-mādhurī-darśanam api jñeyam | yad apekṣate atrāpekṣaṇe śāstraṁ vidhi-vākyaṁ yuktim anukūla-tarkaṁ ca nāpekṣate | tac-chāstra-yukti-nirapekṣa-tat-tad-bhāvādi-mādhuryābhilaṣaṇaṁ lobhotpatter lakṣaṇam ity arthaḥ ||292||

**viśvanāthaḥ:** tat-tad-bhāvādi-mādhurye śrī-bhāgavatādi-prasiddhāvatāra-līlā-varṇana-maya-śāstra-sāmānye śrute śravaṇa-dvārā yat kiṁcid anubhūte sati yac chāstraṁ vidhi-vākyaṁ nāpekṣate | yuktiṁ ca na, kintu pravartata evety arthaḥ | tad eva lobhotpatter lakṣaṇam anumāpakaṁ tādṛśa-hetu-jñānād eva lobhotpattir anumīyate ity arthaḥ | na tv atra lakṣaṇaṁ lobhotpatteḥ svarūpam iti vyāhyātuṁ śakyaṁ śāstra-yuktāpekṣā-bhāvasya svarūpatvābhāvāt ||292||

—o)0(o—

**|| 1.2.293 ||**

**vaidha-bhakty-adhikārī tu bhāvāvirbhavanāvadhi | \
atra śāstraṁ tathā tarkam anukūlam apekṣate ||**

**śrī-jīvaḥ:** nanu, rāgānugādhikāriṇo rāgātmikānugāmitvāt niravadhir eva tādṛśī bhaktiḥ, vaidha-bhakty-adhikāriṇas tu kim avadhir vaidhī bhaktis tatrāha vaidha-bhaktīti | bhāvo ratiḥ | tad uktaṁ śrī-bhagavatā—na mayy ekānta-bhaktānāṁ guṇa-doṣodbhavā guṇāḥ [bhā.pu. 11.20.36] iti ||293||

**mukundaḥ: _na vyākhyātam |_**

**viśvanāthaḥ:** atra sādhana-prakaraṇe vaidha-bhakty-adhikārī tu bhāvasya rater āvirbhāva-paryantaṁ śāstraṁ tathānukula-tarkaṁ cāpekṣate | raty-uttaraṁ tu nāpekṣate | rāga-bhaktau tu prathama-pravṛttim ārabhya lobhotpattau kadāpi nāpekṣate iti mahān utkarṣaḥ | kintu yatra lobho jātas tat-prāpty-arthaṁ śāstrādy-anusandhānam | evaṁ śāstrokta-sādhanānusandhānaṁ cāvaśya-kartavyam eva ||293||

—o)0(o—

**|| 1.2.294-296||**

**kṛṣṇaṁ smaran janaṁ cāsya preṣṭhaṁ nija-samīhitam | \
tat-tat-kathā-rataś cāsau kuryād vāsaṁ vraje sadā ||**

**sevā sādhaka-rūpeṇa siddha-rūpeṇa cātra hi | \
tad-bhāva-lipsunā kāryā vraja-lokānusārataḥ || \
śravaṇotkīrtanādīni vaidha-bhakty-uditāni tu | \
yāny aṅgāni ca tāny atra vijñeyāni manīṣibhiḥ ||**

**śrī-jīvaḥ**: atha rāgānugāyāḥ paripāṭīm āha kṛṣṇam ity ādinā | sāmarthye sati vraje śrīman-nanda-vrajāvāsa-sthāne śrī-vṛndāvanādau śarīreṇa vāsaṁ kuryāt | tad-abhāve manasāpīty arthaḥ ||294|| sādhaka-rūpeṇa yathāvasthita-dehena | siddha-rūpeṇa antaś-cintitābhīṣṭa-tat-sevopayogi-dehena | tasya vrajasthasya nijābhīṣṭasya śrī-kṛṣṇa-preṣṭhasya yo bhāvo rati-viśeṣas tat-lipsunā | vraja-lokās tv atra kṛṣṇa-preṣṭha-janās tad-anugatāś ca tad-anusārataḥ ||295|| vaidha-bhakty-uditāni sva-sva-yogyānīti jñeyam ||296||

**mukundaḥ**: atha rāgānugāṅgāny āha kṛṣṇam iti tribhiḥ | kṛṣṇasya viśeṣaṇaṁ preṣṭhaṁ, jñānasya ca nija-samīhitam iti | [nija-samīhitam iti kṛṣṇa-taj-janayor viśeṣaṇam iti kvacit] vraje śrīman-nanda-vrajāvāsa-sthāne śrī-vṛndāvanādau ca śarīreṇa vāsaṁ kuryāt sādhaka-rūpeṇa vraje, anyatra vā sthitena dehena | siddha-rūpeṇa manaś-cintita-svābhīṣṭa-tat-sevopayogi-dehena atra hi vraja eva, na tu yatra sthitas tatra nija-samīhita-kṛṣṇa-janasya yo bhāvaḥ kāma-sambandha-rūpaḥ taṁ lipsunā prāptum icchunā vraja-lokānusārataḥ vraja-jana-sevānugatety arthaḥ | yāni vaidha-bhakty-uditāni śravaṇotkīrtanādīni tāni ca manīṣibhir iti sva-svabhāva-poṣakāṇy eva vicārya kāryāṇīty arthaḥ | ca-kāro’nvācaye ||294-6||

**viśvanāthaḥ**: atha rāgānugāyāḥ paripāṭīm āha—kṛṣṇam ity ādinā | preṣṭhaṁ sva-priyatamaṁ kiśoraṁ nanda-nandanaṁ smaran evam asya tādṛśa-kṛṣṇasya bhakta-janam | atha ca svasya samyag-īhitaṁ sva-samāna-vāsanam iti yāvat | tathā ca tādṛśaṁ janaṁ smaran vraje vāsaṁ kuryāt | sāmarthye sati śrīman-nanda-vrajāvāsa-sthāne śrī-vṛndāvanādau śarīreṇa vāsaṁ kuryāt | tad-abhāve manasāpīty arthaḥ ||294||

sādhaka-rūpeṇa yathāvasthita-dehena | siddha-rūpeṇa antaś-cintitābhīṣṭa-tat-sevopayogi-dehena | tasya vrajasthasya nijābhīṣṭasya śrī-kṛṣṇasya yo bhāvo rati-viśeṣas tal-lipsunā | vraja-lokās tv atra kṛṣṇa-preṣṭha-janā śrī-rādhā-lalitā-viśākhā-śrī-rūpa-mañjary-ādyās tad-anugatāḥ śrī-rūpa-sanātana-gosvāmi-prabhṛtayaś ca teṣām anusārataḥ | tathā ca, siddha-rūpeṇa mānasī-sevā śrī-rādhā-lalitā-viśākhā-śrī-rūpa-mañjary-ādīnāṁ anusāreṇa kartavyā | sādhaka-rūpeṇa kāyiky-ādi-sevā tu śrī-rūpa-sanātanādi-vraja-vāsi-janānām anusāreṇa kartavyety arthaḥ | etena vraja-loka-padena vraja-stha-śrī-rādhā-candrāvaly-ādyā eva grāhyāḥ | tāsām anusāreṇaiva sādhaka-dehena kāyiky-ādi-sevāpi kartavyā | evaṁ sati tābhir guru-pādāśrayaṇaikādaśī-vrata-śālagrāma-tulasī-sevādayo na kṛtāḥ | tad-anugatair asmābhir api na kartavyā ity ādhunika-sauramya-matam api nirastam | ata eva śrī-jīva-gosvāmi-caraṇair apy asya granthasya ṭīkāyāṁ durgama-saṅgamanī-nāmnyāṁ tathaivoktam | tad yathā—vraja-lokās tv atra kṛṣṇa-preṣṭha-janās tad-anugatāś ca tad-anusārataḥ ||295||

śravaṇotkīrtanādīni | guru-pādāśrayaṇādīni tv ākṣepa-labdhāni | tāni vinā vraja-lokānugatyādikaṁ kim api na siddhyed ity arthaḥ | manīṣibhir iti manīṣayā vimṛśyaiva svīya-bhāva-samucitāny eva tāni kāryāṇi | na tu tad-viruddhāni | tāni cārcana-bhaktāv ahaṅgrahopāsana-mudrā-nyāsa-dvārakā-dhyāna-rukmiṇy-ādi-pūjanāni āgama-śāstra-vihitāny api naiva kāryāṇi | bhakti-mārge’smin kiñcit kiñcid aṅga-vaikalye’pi doṣābhāva-śravaṇāt | yad uktam ekādaśe—


        yān āsthāya naro rājan na pramādyeta karhicit |


        dhāvan nimīlya vā netre na skhalen na pated iha || [bhā.pu. 11.2.35]

na hy aṅgopakrame dhaṁso mad-dharmasya [bhā.pu. 11.29.20] ity ādi ||296|| 

**siddhānta-sarasvatī : **kṛṣṇaṁ ca asya kṛṣṇasya preṣṭhaṁ priyatamaṁ nija-samīhitaṁ nijābhīṣṭaṁ janaṁ ca smaran asau sādhakaḥ tat-tat-kathā-rataḥ tat-tad-rasocita-kathānuraktaḥ san sadā nitya-kālaṁ vraje nandanandana-sevāmaya-vṛndāvane vāsaṁ kuryāt | sthūla-śarīre manasāpi vā nitya-nivāsaṁ sthāpayet | kṛṣṇa-bhajana-vihīnasya prākṛta-viṣaya-bhoga-vimūḍhasya dhāma-vāsaḥ kadāpi na bhavati, parantu nitya-bhajana-śīlasya laukika-dṛṣṭyā anyatrāvasthāne’pi aharahaḥ nitya-dhāma-vāsa eva syād iti bhāvārthaḥ (anubhāṣya 2.22.155) ||294||

atra rāgānugā-bhakti-sādhane tad-bhāva-lipsunā tat tasya vraja-sthitasya nijābhīṣṭasya kṛṣṇa-preṣṭhasya guroḥ yaḥ bhāvaḥ tasya lipsunā tad-anugamanena nijāyattīkartum icchunā sādhaka-rūpeṇa sādhaka-śarīre kīrtanākhya-bhakty-āśritena siddha-rūpeṇa svarūpa-siddhau nitya-sevanopayogi-mānasa-dehena ca vraja-lokānusārataḥ tad-anurāgi-vraja-janānugatyena sevā hi kāryā karaṇīyā (anubhāṣya 2.22.153) ||295||

—o)0(o—

**|| 1.2.297 ||**

tatra **kāmānugā**—

**kāmānugā bhavet tṛṣṇā kāma-rūpānugāminī ||**

**śrī-jīvaḥ:** kāma-rūpānugāminī tṛṣṇā tad-ātmikā bhaktiḥ kāmānugā bhavet ||297||

**mukundaḥ: **kāma-rūpā yā sambhoga-tṛṣṇāṁ svatāṁ nayatīty uktā, tasyā anugāminī tṛṣṇā kāmānugā bhavet ||297||

**viśvanāthaḥ: **kāmeti | kāma-rūpānugāminī tṛṣṇā kāmānugā bhaved ity anvayaḥ | atra pūrva-vyākhyāta-kāma-rūpāpadasya kāma-preritākriyāparatvād atrāpi sādhaka-bhakta-niṣṭha-tṛṣṇā-padasya kāma-maya-tṛṣṇā-prerita-kriyā-paratvaṁ vācyam | tathā ca vraja-sundarī-niṣṭha-kāma-preritā yā kriyā tasyā anugāminī anusāriṇī yā sādhaka-bhakta-niṣṭha-kāma-maya-tṛṣṇā-preritā paricaryā-mayī, sā kāmānugā bhaktiḥ | kriyā cātra dvividhā—bhāvanā-mayī mānasī, paricaryā-mayī bahir indriya-vyāpāra-rūpā ca | na ca vraja-sundarīṇāṁ kriyānusāreṇaiva kriyāyāḥ sādhaka-bhaktasya kartavyatvena vihite tat kathaṁ tābhiḥ kriyamāṇā sūrya-pūjā śuddha-bhaktair na kriyate ? yadi ca kriyate tadā bhakteḥ śuddhatva-hāniḥ ? kathaṁ vā tābhir na kṛtam | atha ca mahānubhavaiḥ śrī-rūpa-gosvāmi-prabhṛtibhiḥ kṛtaṁ vandanaikādaśy-ādi-vrataṁ sādhaka-bhaktaiḥ kriyata iti vācyam | anugāminī anusāriṇīty evārtho, na tv anukāriṇīti vyākhyātatvāt | tathā ca tāsāṁ matasyānukūlyenānusaraṇa-mātraṁ, na tu sāmastyena kartavyatvam | yathā vedāntam ālambya yuktyādibhiḥ svenaivādhikatayā kriyamāṇā vyākhyā vedāntānusāriṇīty ucyate | etena pūrvavad ādhunika-sauramya-matam api nirastam iti jñeyam ||297|| 

—o)0(o—

**|| 1.2.298 ||**

**sambhogecchā-mayī tat-tad-bhāvecchātmeti sā dvidhā ||**

**śrī-jīvaḥ:** sambhogecchā-mayī kāma-prāyānugā jñeyā tat-tad-bhāvecchātmeti—tasyās tasyā nija-nijābhīṣṭāyā vraja-devyā yo yo bhāvas tad-viśeṣas tatra yā icchā saivātmā pravartika yasyāḥ seti mukhya-kāmānugā jñeyā | tathā ca darśitaṁ striya uragendra-bhoga [bhā.pu. 10.87.23] ity ādi ||298|| 

**mukundaḥ: **sambhogaḥ śrī-kṛṣṇena saha taṁ sukhayitum aṅga-saṅgādy-anubhāvako rādhādi-yūtheśvarīṇāṁ yaḥ prema-viśeṣas tad-icchā-mayī tad-abhilāṣāyā tat-tad-bhāvecchātmā tasyās tasyā lalitā-padmādi-vraja-devyā bhāvo rādhā-candrāvaly-ādīnāṁ kṛṣṇenāṅga-saṅgādau sāhāyyena sva-sukhātiśaya-mananāt nāyakayor ākarṣako yo bhāva-viśeṣas tasminn abhilāṣa-svarūpā ||298||

**viśvanāthaḥ:** sambhogecchāmayī yūtheśvarīvat svātantryeṇa śrī-kṛṣṇena saha sambhogecchā-preritā pūrvokta-dvividha-kriyety arthaḥ | udāharaṇaṁ, yāthā śāstre candrakānti-prabhṛtayaḥ | tat-tad-bhāvecchātmiketi tasyās tasyā nijābhīṣṭāyā vraja-sundaryā yo bhāvaḥ śrī-kṛṣṇa-viṣaye bhāva-viśeṣas tasyāsvādane’tra yā icchā saivātmā pravartikā yasyāḥ seti | iyaṁ pūrvataḥ śreṣṭhā mukhya-kāmānugā jñeyā ||298||

—o)0(o—

**|| 1.2.299 ||**

**keli-tātparyavaty eva sambhogecchā-mayī bhavet | \
tad-bhāvecchātmikā tāsām bhāva-mādhurya-kāmitā ||**

**śrī-jīvaḥ:** sambhogo’tra samprayogaḥ | kelir api sa eva, bhāva-mādhuryasya kāmitā yasyāṁ sā ||299||[^7]

**mukundaḥ:** ete vyākhyāyete—kelīti | keli-tātparyam asty asyāṁ tṛṣṇāyām iti keli-tātparyavatī nāyikā-bhāvābhilāṣa-svarūpety arthaḥ | eva-kāro nirdhāraṇe | tat-tad-bhāvecchātmeti—asyās tad-bhāvecchātmikety anuvādaḥ | tāsāṁ sakhī-svarūpāṇāṁ vraja-devīnām ||299||

**viśvanāthaḥ:** sambhogo’tra samprayogaḥ | kelir api sa evety āha—keli-tātparyavatī kriyā eva sambhogecchā-mayī bhaved ity arthaḥ | tāsāṁ śrī-kṛṣṇena saha bhāva-mādhuryasyāsvādane kāmitā kāmanā yasyāḥ sā tat-tad-bhāvecchātmikā ||299||

—o)0(o—

**|| 1.2.300 ||**

**śrī-mūrter mādhurīṁ prekṣya tat-tal-līlāṁ niśamya vā | \
tad-bhāvākāṅkṣiṇo ye syus teṣu sādhanatānayoḥ | \
purāṇe śruyate pādme puṁsam api bhaved iyam ||**

**śrī-jīvaḥ:** śrī-mūrteḥ śrī-kṛṣṇa-pratimāyāḥ mādhurīṁ tat-preyasībhir api pratimā-rūpābhiḥ saha līlādi-mādhurya-viśeṣaṁ prekṣya, tasyās tat-tad-bhāvādi-mādhuryaṁ niśamyeti śrutvā, kevalaṁ śravaṇaṁ yat pūrvam uktaṁ tatra tu tasyāḥ prekṣaṇe’pi tasya śravaṇasya sāhāyyam avaśyaṁ mṛgyata ity abhipretaṁ, yad vinā mūla-tat-tad-rūpa-līlādy-asphūrteḥ | tat-tal-līlā-śravaṇaṁ tu tat-tat-prekṣaṇaṁ vināpi kārya-karam ity āha—tad iti | anayor dvividha-kāmānugayoḥ | teṣu sādhanatā | ata eva tayor adhikāriṇa ity arthaḥ ||300||

**mukundaḥ: **anayor lobhotpatter dvividhaṁ kāraṇaṁ darśayann adhikāriṇa āha—śrī-mūrter iti | tat-tal-līlāṁ tāṁ tāṁ prasiddhāṁ pūrvānurāga-rāsādikāṁ līlām | tāsāṁ nāyikātva-sakhītvābhyāṁ dvividhānāṁ vraja-devīnāṁ bhāvayoḥ kāṅkṣiṇo lobhino ye syus teṣu anayoḥ sambhogecchāmayī tat-tad-bhāvecchātmeti dvividha-kāmānugayoḥ krameṇa sādhanatā, te anayoḥ sādhanādhikāriṇa ity arthaḥ | nanu śrī-mūrter mādhurīṁ dṛṣṭvā lubdha-strīṇāṁ sambhogecchā-mayī syāt | puṁsāṁ tu syān na vety ata āha—purāṇa iti | iyaṁ sambhogecchā-mayī ||300||

**viśvanāthaḥ: **śrī-mūrteḥ śrī-kṛṣṇa-pratimāyā mādhurīṁ prekṣya | evaṁ tat-preyasībhir api pratimā-rūpābhiḥ saha śāstre śruta-līlādi-mādhuryam apy anubhūya ca | tasmāt tat-tad-bhāvādi-mādhurye śrute dhīr yad apekṣate iti hi pūrva-granthe yat kevalaṁ śravaṇa-mātram uktam | tatra śrī-mūrter darśane’pi śravaṇasya sāhāyyam avaśyaṁ mṛgyata ity abhipretam | śravaṇaṁ vinā mūla-bhūta-tat-tad-rūpa-līlādy-asphūrteḥ | tat-tal-līlā-śravaṇaṁ tu śrī-mūrti-prekṣaṇaṁ vināpi kārya-karam ity āha—tat-tal-līleti | anayor dvividha-kāmānugayos teṣu sādhanatā | ata eva te janā dvividha-kāmānugā-bhakter adhikāriṇa ity arthaḥ ||300||

—o)0(o—

**|| 1.2.301-2 ||**

yathā—

**purā maharṣayaḥ sarve daṇḍakāraṇya-vāsinaḥ | \
dṛṣṭvā rāmaṁ hariṁ tatra bhoktum aicchan suvigraham || \
te sarve strītvam āpannāḥ samudbhūtāś ca gokule | \
hariṁ samprāpya kāmena tato muktā bhavārṇavāt ||**

**śrī-jīvaḥ:** pureti | maharṣayo’tra śrī-gokula-stha-śrī-kṛṣṇa-preyasy-anugata-vāsanāḥ ta eva sarva ity arthaḥ | te ca rāmaṁ dṛṣṭvā tato’pi sundara-vigrahaṁ hariṁ śrī-kṛṣṇam bhāvy-avatāram api tat-pratipādaka-śāstre vidvat-prasiddhaṁ gokule preyasyo bhūtvā upabhoktum aicchan manasā varaṁ vavṛṇvate sma | te ca kalpa-vṛkṣād iva tasmād avacanenaiva varaṁ labdhvā deśāntara-gopīnāṁ garbhe strītvam āpannāḥ | sarvatra gokula-nāmnāti-vikhyāte śrīman-nanda-gokule kathañcit tābhya evāgatābhyaḥ samutpannā hariṁ tato’pi manoharaṁ śrī-kṛṣṇam eva kāmena saṅkalpa-mātreṇa samprāpya tatas tad-anantaram eva muktā bhavārṇavād iti | antar-gṛha-gatāḥ kāścid ity ādi rītyā jñeyam ||301-2||

**mukundaḥ: **rāmaṁ dṛṣṭvā tato’pi suvigrahaṁ hariṁ svopāsyaṁ śrī-kṛṣṇaṁ bhoktum aicchan | rāma-darśanāt śrī-kṛṣṇe udbuddha-ratitvāt suṣṭhu riraṁsām akurvan, te sarve strītvaṁ strī-bhāvaṁ sambhogecchātmakaṁ premāṇam āpannāḥ sādhana-vaśāt prāptāḥ santo gokule samutpannā gopyo jātāḥ | kāmena śrī-rādhādi-gokula-devī-saṅgāt kām api mādhurīṁ prāptenānurāgādi-prema-viśeṣeṇa hariṁ samprāpya pūrva-dehān tyaktvā śrī-kṛṣṇa-bhoga-yogya-śarīrāḥ satyaḥ prapañcāgocare gokula-prakāśe manoratha-pūrtyā prāpya bhavārṇavāt bhavārṇavaṁ prapañcā-gocaratvaṁ parityajya muktāḥ paramānandaṁ prāptā vartanta ity arthaḥ | atredaṁ pratipadyate—sādhanena premaiva prāyo bhavati | premṇa eva vilāsatvād vairalyāt sādhakeṣv api | atra snehādayo bhāvā vivicya na hi śaṁsitāḥ || [bha.ra.si. 1.4.19] iti vakṣyamāṇatvāt | tena gokule janmaiva, na tu tasya samyak prāptiḥ | sā tu śrī-kṛṣṇa-tat-priyāṇāṁ kṛpayā saṅgādi-jātānurāgādinaiva | tathaikādaśe ca—


    kevalena hi bhāvena gopyo gāvo nagā mṛgāḥ |


    ye’nye mūṭha-dhiyo nāgāḥ siddhā mām īyur añjasā || [bhā.pu. 11.12.8] iti |

asyārthaḥ—gopyo yāḥ premṇā jātās tāḥ kevalena bhāvena kṛṣṇa-kṛpayā saṅādi-jātānurāgādi-rūpeṇa prema-viśeṣaṇena siddhā mām īyuḥ prapañcāgocare gokule māṁ prāptāḥ santi | gavādayas tu yathocita-premṇeyur iti | duḥsaha-preṣṭha [bhā.pu. 10.29.10] ity ādi daśama-gata-śloka-dvaye caitad eva spaṣṭam ||301-2||

**viśvanāthaḥ: **pureti | maharṣayo’tra śrī-gokula-stha-śrī-kṛṣṇa-preyasy-anugata-vāsanā jñeyāḥ | te ca rāmaṁ dṛṣṭvā tato’pi sundara-vigrahaṁ hariṁ śrī-kṛṣṇam āgamy-avatāram api tat-pratipādaka-śāstre prasiddhaṁ taṁ gokule preyasyo bhūtvā upabhoktum aicchan | śrī-raghunātha-nikaṭe manasā tādṛśaṁ varaṁ vṛṇvate sma | te ca munayaḥ kalpa-vṛkṣād iva raghunāthād avacanenaiva varaṁ labdhvā deśāntare gopīnāṁ garbhe strītvam āpannāḥ | sarvatra gokula-nāmnāti-vikhyāte śrīman-nanda-gokule kathañcit tābhya evāgatābhyaḥ samyag utpannā hariṁ śrī-kṛṣṇam eva kāmena saṅkalpa-mātreṇa samprāpya tatas tad-anantaram eva muktā bhavārṇavāt prākṛtatvāṁśāt | ata eva rāsa-krīḍāyām antar-gṛha-niruddhā nirodha-janya-viraheṇaiva teṣāṁ prākṛtatvāṁśo gataḥ | asya viśeṣa-vyākhyā tu daśama-ṭippanyāṁ draṣṭavyā | idaṁ tu bhaktir ananuṣaṅgitaṁ phalam ||301-2||

—o)0(o—

**|| 1.2.303 ||**

**riraṁsāṁ suṣṭhu kurvan yo vidhi-mārgeṇa sevate | \
kevalenaiva sa tadā mahiṣītvam iyāt pure ||**

**śrī-jīvaḥ:** ya iti puṁliṅgatvena nirdeśo jana-mātra-vivakṣayā, strī vā pumān vety arthaḥ | riraṁsāṁ kurvann iti, na tu śrī-vraja-devī-bhāvecchāṁ kurvann ity arthaḥ | kintu suṣṭhu iti mahiṣīvad bhāva-spṛṣṭatayā kurvan | na tu sairindhrīvat tad-aspṛṣṭatayety arthaḥ | vidhi-mārgeṇeti vallavī-kāntatva-dhyāna-mayena mantrādināpi, kim uta mahiṣī-kāntatva-dhyāna-mayenety arthaḥ | kevaleneti—vrajādi-sambandha-lipsā-grahaṁ vinety arthaḥ | mahiṣītvaṁ tad-vargānugāmitvam iyād iti | śrīmad-daśākṣarādāv apy āvaraṇa-pūjāyāṁ tan-mahiṣīṣv eva tasyātyādarād iti bhāvaḥ | tadeti kadācid vilambenaiva, na tu rāgānugavac chaigryeṇety arthaḥ ||303||

**mukundaḥ: **riraṁsāṁ śrī-nandanandana-sukhārthaṁ ramaṇecchāṁ suṣṭhu kurvann ity anena siddha-rūpeṇa rāgānugayā vraje sevā suṣṭhu darśitā | vidhi-mārgeṇeti—sādhaka-rūpeṇa vaidha-bhaktyeti | kevaleneti—rāgānugā-miśreṇa cet tadā mathurāyāṁ mahiṣītvam iti bhāvaḥ | abhilāṣe saty api yathocita-sādhanennaiva tat-prāptir iti darśitam | yad-vāñchayā śrīr lalanācarat tapo vihāya kāmān suciraṁ dhṛta-vratā [bhā.pu. 10.16.36] iti | vāñchanti yad bhava-bhiyo munayo vayaṁ ca [bhā.pu. 10.47.58] ity ādibhis tad-vāñchāyāṁ satyām api tad-aprāptiḥ sādhana-vaiṣamyād eva ||303||

**viśvanāthaḥ: **ya iti puṁliṅgatvena nirdeśo jana-mātra-vivakṣayā, strī vā pumān vety arthaḥ | sākṣāt śrī-kṛṣṇena saha ramaṇecchāyāṁ lobhasya pravartakatve’pi nija-bhāva-prātikūlyāni tāni sarvāṇi śāstra-vihitānīti tyāgānaucityam iti buddhyā yadi karoti, tadā dvārakā-pure mahiṣī-parijanatvaṁ prāpnotīty āha—riraṁsām iti | kevalenaiva sākalyenaiveti yāvat | na tu nija-bhāva-pratikūlān mahiṣī-pūjā-dvārakā-dhyānādīn kāṁścit kāṁścit aṁśān parityajyeti | atra eva-kārārthaḥ nirṇīte kevalam iti tri-liṅgaṁ tv eka-kṛtsnayoḥ ity amaraḥ | 

yeṣāṁ tu vṛndāvane rādhā-kṛṣṇayor mādhuryāsvādane’bhilāṣaḥ, atha ca nyāsa-mudrādi-vaidhī-mārgānusāreṇa bhajanaṁ, teṣāṁ dvārakāyāṁ na rukmiṇī-kāntasya prāptis tatrābhilāṣābhāvāt | na vā vṛndāvane śrī-rādhā-kṛṣṇayoḥ prāptiḥ, rāga-mārgeṇa bhajanābhāvāt | tasmāt teṣāṁ vidhi-mārgeṇa bhajana-kāryasya aiśvarya-jñānasya prādhānyaṁ yatra, yathābhūtasya vṛndāvanasyāṁśe goloke rādhā-kṛṣṇayoḥ prāptiḥ | na tu śuddha-mādhurya-maye vṛndāvane iti jñeyam | goloke śrī-vṛndāvanasyāṁśatvaṁ śrī-prabhu-varai rūpa-gosvāmi-caraṇaiḥ stava-mālāyām upaślokitam | sa ca śloko, yathā nandāpaharaṇe—


    loko ramyaḥ ko’pi vṛndāṭavīto


    nāsti kvāpīty añjasā bandhu-vargam |


    vaikuṇṭhaṁ yaḥ suṣṭhu sandarśya bhūyo


    goṣṭhaṁ ninye pātu sa tvāṁ mukundaḥ || iti |

atra vaikuṇṭha-padaṁ kṛṣṇa-vaikuṇṭha-goloka-param eva | yato vṛndāvanasya mādhuryotkarṣa-darśanārthaṁ bandhu-vargāṇāṁ gopānāṁ kṛṣṇa-vaikuṇṭhe goloke śrī-kṛṣṇa-prerita-gamanaṁ daśame varṇitam | tad-varṇanaṁ, yathā—


    darśayāmāsa lokaṁ svaṁ gopānāṁ tamasaḥ param || [bhā.pu. 10.28.14]


    te tu brahma-hradaṁ nītā magnāḥ kṛṣṇena coddhṛtāḥ |


    dadṛśur brahmaṇo lokaṁ yatrākrūro’dhyagāt purā ||


    nandādayas tu taṁ dṛṣṭvā paramānanda-nirvṛtāḥ |


    kṛṣṇaṁ ca tatra cchandobhiḥ stūyamānaṁ suvismitāḥ || [bhā.pu. 10.28.16-7]

atra brahmaṇo narākṛti-para-brahmaṇaḥ śrī-kṛṣṇasya lokaṁ golokam eva | na tu ramā-vaikuṇṭham | pūrvatra svaṁ lokam ity atra svasya śrī-kṛṣṇasya lokam iti vyākhyayā ramā-vaikuṇṭhasya kṛṣṇa-lokatvābhāvāt | tathā kṛṣṇaṁ ca tatra cchandobhiḥ stūyamānam ity uktyā ramā-vaikuṇṭhe kṛṣṇa-līlāyā asambhavāc ca | brahma-loka-padena goloka eva vyākhyātaḥ | vaiṣṇava-toṣaṇyām api tathā vyākhyātam | idam eva laghu-bhāgavatāmṛte yat tu goloka-nāma syāt tac ca gokula-vaibhavam [1.5.498] tad-ātma-vaibhavatvaṁ ca tasya tan-mahimonnateḥ [1.5.502] iti | 

asyārthaḥ—tu bhinnopakrame | yad goloka-nāma goloka-saṁjñakaṁ tac ca tat tu gokula-vaibhavam | gokulasya mahā-mādhuryatvena khyātasya vaibhavaṁ vaibhava-rūpo’ṁśaḥ | ata eva tasya golokasya tad-ātma-vaibhavatvaṁ gokula-svavaibhava-rūpatvaṁ bhavati | goloko gokulasya sva-vaibhava-rūpo bhavatīty arthaḥ | kutaḥ ? tan-mahimonnateḥ | tato golokāt sakāśāt mahimādhikyād iti | yathā yathā pātāla-khaṇḍe—


    aho madhupurī dhanyā vaikuṇṭhād api garīyasī |


    dinam ekaṁ nivāsena harau bhaktiḥ prajāyate || iti |

atra vaikuṇṭha-śabdena goloka eva tair abhipreto jñeyaḥ | tasya tan-mahimonnater ity anantaraṁ yathā pātāla-khaṇḍe aho madhupurīty ādy-ukteḥ | tadeti kadācid avilambenaiva, na tu rāgānugāvac chaighreṇa ity arthaḥ ||303||

—o)0(o—

**|| 1.2.304 ||**

tathā ca mahā-kaurme—

**agni-putrā mahātmānas tapasā strītvam āpire | \
bhartāraṁ ca jagad-yoniṁ vāsudevam ajaṁ vibhum ||**

**śrī-jīvaḥ:** tapasā vidhi-mārgeṇa | atra vidhi-mārgopalakṣaṇatvena vāsanā-vibhedo’pi jñeyaḥ ||304||

**mukundaḥ: **tapasā vidhi-mārgeṇa | mahātmāno mahān śrī-kṛṣṇa-sukhārtha-riraṁsā-karaṇād utkṛṣṭa ātmā mano yeṣāṁ te tathā ||304||

**viśvanāthaḥ: **tapasā vidhi-mārgeṇa | atra vidhi-mārgopalakṣaṇatvena vāsanā-vibhedo’pi jñeyaḥ | atra bhartāram iti padam eva tasya pūrve mahiṣītva-prāpti-niścayātmakam iti ||304||

—o)0(o—

**|| 1.2.305-306 ||**

atha **sambandhānugā**—

**sā sambandhānugā bhaktiḥ procyate sadbhir ātmani | \
yā pitṛtvādi-sambandha-mananāropanātmikā ||**

**lubdhair vātsalya-sakhyādau bhaktiḥ kāryātra sādhakaiḥ | \
vrajendra-subalādīnāṁ bhāva-ceṣṭita-mudrayā ||**

**śrī-jīvaḥ :** pitṛtvādi-sambandhasya yan mananaṁ viśeṣa-cintanaṁ, punas tasyāropaṇaṁ svasminn abhimananaṁ tad-ātmikety arthaḥ ||305||

vrajendreti | na tu vrajendrāditvābhimānenāpīty arthaḥ | pitṛtvādy-abhimāno hi dvidhā sambhavati—svatantratvena, tat-pitrādibhir abheda-bhāvanayā ca | tatrāntyam anucitam | bhagavad-abhedopāsanāvat teṣu bhagavadvad eva nityatvena pratipādayiṣyamāṇeṣu tad-anaucityāt | tathā tat-parikareṣu tad-ucita-bhāvanā-viśeṣeṇāparādhāpātāt ||306||

**mukundaḥ : **pitṛtvādi-sambandha-mananaṁ yan nandādau tasyāropātmikābhimanana-rūpā | vrajendra-subalādīnāṁ bhāvaś ceṣṭitam anubhāvāś ca tayor mudrā paripāṭī | bhaktiḥ sādhaka-siddha-rūpā sevā ||305-6||

**viśvanāthaḥ : **pitṛtvādi-sambandhasya yan mananaṁ viśeṣa-cintanaṁ, punas tasyāropaṇaṁ svasminn abheda-mananaṁ tad-ātmikety arthaḥ ||305||

vrajendreti | na tu vrajendratvābhimānenāpīty arthaḥ | pitṛtvādy-abhimāno hi dvidhā sambhavati—svatantratvena, tat-pitrādibhir abheda-bhāvanayā ca | tatrāntyam anucitam | bhagavad-abhedopāsanāvat teṣu tad-anaucityāt | subalādau sāyujya-prāptiḥ sakhyādi-bhaktau | ahaṅgrahopāsanā-sattve’pi vrajendro’ham ity ahaṅgrahopāsanā tu kevalaṁ naraka-sādhiketi jñeyam | tasyā vrajeśvary-ādau viruddha-bhāvanā-prayojakatvāt | bhaktiḥ sevā, sādhaka-rūpeṇa siddha-rūpeṇa sādhakaiḥ kāryā | ata eva sevā sādhaka-rūpeṇa siddha-rūpeṇa cātra hi ity atrāpi tathaiva vyākhyātam | vrajendra-subalādīnāṁ bhāva-ceṣṭita-mudrayā sevā kāryety atra siddha-dehenaiva mānasī sevā kāryā, na tu sādhakaiḥ sādhaka-dehena subalādīnāṁ bhāva-ceṣṭita-mudrayā sevā karyeti vyākhyātuṁ śakyam | subalādibhir akṛtānāṁ guru-pādāśrayaṇa-daṇḍavat-praṇāmaikādaśy-ādīnām akaraṇe gurv-ādy-aparādha-prasaktyā teṣāṁ naraka-gamana-prasaṅgāt | ata eva grantha-kārair api anuṣṭhānato doṣo bhakty-aṅgānāṁ prajāyate [bha.ra.si. 1.2.63] ity anena ekādaśy-ādi-nityāṅgānām akaraṇe doṣa uktaḥ | tasmād siddha-dehena mānasī-sevā-karaṇārthaṁ vrajendra-subalādīnāṁ bhāva-ceṣṭitaṁ śrī-bhāgavate prasiddham eva ||306||

—o)0(o—

**|| 1.2.307 ||**

**tathā hi śruyate śāstre kaścit kurupurī-sthitaḥ | \
nanda-sūnor adhiṣṭhānaṁ tatra putratayā bhajan | \
nāradasyopadeśena siddho’bhūd vṛddha-vardhakiḥ ||307||**

**śrī-jīvaḥ: **atha pūrvam evocitam iti darśayati—tathā hīti | adhiṣṭhānaṁ pratimām | siddho’bhūd iti | bāla-vatsa-haraṇa-līlālāyāṁ tat-pitṝṇām iva siddhir jñeyā | evam eva hi skānde sanat-kumāra-prokta-saṁhitāyāṁ prabhākara-rājopākhyānam | 


    aputro’pi sa vai naicchat putraṁ karmānucintayan | \
vāsudevaṁ jagannāthaṁ sarvātmānaṁ sanātanam ||


    aśeṣopaniṣad-vedyaṁ putrīkṛtya vidhānataḥ |


    abhiṣecayituṁ rājā svarāja upacakrame ||


    na putram abhyarthitavān sākṣād bhūtāj janārdanāt || iti |

ūrdhvaṁ bhagavad-vacaś ca—ahaṁ te bhavitā putraḥ ity ādi ||307||

**mukundaḥ: **siddha iti vrajendranandanānuvartinas tasya gṛhe śrī-kṛṣṇasya yathocita-rūpeṇa sthitir darśitā | bahu-rūpeṇānanta-vraja-jana-manoratha-pūraṇavat ||307||

**viśvanāthaḥ: **ataḥ sādhaka-dehena sādhaka-bhaktānusāri-sevānāṁ karaṇe purāṇaṁ pramāṇayati—tathā hīti | nanda-sūnoḥ śrī-kṛṣṇasyādhiṣṭhānaṁ pratimety anena iyaṁ sevā na vrajendrasya bhāva-ceṣṭitānusāriṇī jñeyā | tena tu sākṣāt śrī-kṛṣṇasyaiveti sevā kṛtā | na tu tat-pratimāyāḥ | tasmāt sādhakena tu sākṣād-darśanāsambhavāt tat-pratimāyā eva sevā kartavyā | ata eva vṛddha-vardhakir api sādhaka-mahānya-bhāva-bhaktānusāreṇa putratvena pratimā-sevāṁ cakāreti jñeyam | vārdhakir bāḍhai iti prasiddhaḥ | siddho’bhūd iti vatasa-haraṇa-līlāyāṁ yathā sarveṣāṁ putro’bhūt tathaiva siddhir jñeyā ||307||

—o)0(o—

**|| 1.2.308 ||**

ataeva nārāyaṇa-vyūha-stave—

**pati-putra-suhṛd-bhrātṛ-pitṛvan maitravad dharim | \
ye dhyāyanti sadodyuktās tebhyo’pīha namo namaḥ ||308||**

**śrī-jīvaḥ: **suhṛn-nirapkeṣa-hita-kārī | mitraṁ saha-vihārīti tayor bhedaḥ | tathā ca tṛtīye śrī-kapila-deva-vākyaṁ—


    yeṣām ahaṁ priya ātmā sutaś ca


    sakhā guruḥ suhṛdo daivam iṣṭam || [bhā.pu. 3.25.38] ||308||

**mukundaḥ, viśvanāthaḥ: **suhṛn-nirupādhi-hita-kārī | mitraṁ saha-vihārīti tayor bhedaḥ ||308||

—o)0(o—

**|| 1.2.309 ||**

**kṛṣṇa-tad-bhakta-kāruṇya-mātra-lābhaika-hetukā | \
puṣṭi-mārgatayā kaiścid iyaṁ rāgānugocyate ||**

**śrī-jīvaḥ: **kṛṣṇeti | mātra-padasya vidhi-mārge kutracit karmādi-samarpaṇam api dvāraṁ bhavatīti tad-vicchedārthaḥ prayoga iti bhāvaḥ ||309||

**mukundaḥ: **kṛṣṇa-tad-bhakta-kāruṇya-mātra-lābha evaikaḥ sarvottamo hetuḥ pravṛtti-kāraṇaṁ yasyāṁ sā tathā | tayoḥ kāruṇya-mātra eva lobhotpatteḥ sarvottamaṁ kāraṇam | anyat kim api svalpam api nety arthaḥ | śrī-mūrter eka-vāra-darśanān niraparādhe sāmānyā—yā ratiḥ sad-dhiyāṁ bhāva-janmane iti bhāva-janmana ity atra darśitā, tato’pi rāgānugāyāṁ lobhas tu durlabhaḥ kevala-kṛpayaiveti bhāvaḥ ||309||

**viśvanāthaḥ: **kṛṣṇeti mātra-padasya vidhi-mārge kutracit karmādi-samarpaṇam api dvāraṁ bhavatīti tad-vicchedārthaḥ prayoga iti ||309||

—o)0(o—

iti śrī-śrī-bhakti-rasāmṛta-sindhau \
purva-vibhāge sādhana-bhakti-laharī-dvitiyā ||

|| 1.2 ||

—o)0(o—

**|| 1.3 ||**

**śrī-hari-bhakti-rasāmṛta-sindhau pūrva-vibhāge tṛtīyā laharī**


### atha bhāva-bhaktiḥ

**|| 1.3.1 ||**

**śuddha-sattva-viśeṣātmā prema-sūryāṁśu-sāmya-bhāk |**

**rucibhiś citta-māsṛṇya-kṛd asau bhāva ucyate ||**

**śrī-jīvaḥ** : atha tad etad vivicyate—pūrvaṁ tāvad bhakti-sāmānya-lakṣaṇe ceṣṭā-rūpā bhāva-rūpā ceti dvividhā bhaktir darśitā | tatra ceṣṭā-rūpā dvividhā—bhāva-bhakteḥ sādhanā-rūpā kārya-rūpā ca | kārya-rūpā tu rasāvasthāyām anubhāva-rūpā ca | tayoḥ sādhana-rūpā pūrvā darśitā | uttarā rasa-prasaṅge darśayiṣyate | 

atha bhāva-rūpā ca dvividhā—rasāvasthāyāṁ sthāyi-nāmnī, sañcāri-rūpā ca | tatra ca pūrvā dvividhā—kroḍīkṛta-praṇayādi-prema-nāmnī, raty-apara-paryāya-premāṅkura-rūpā bhāva-nāmnī ca | tad evaṁ saty uttarā sañcāri-rūpāpi rasa-prasaṅge darśayiṣyate | samprati tu, sthāyi-bhāva-sāmānya-rūpaṁ prema-nāmnā praṇayādikam api kroḍīkurvantaṁ raty-apara-paryāya-sthāyi-bhāvāṅkura-rūpaṁ bhāvaṁ lakṣayati—śuddha-sattveti | sā ca mahā-bhāva-paryanta-tad-ūrdhvāvasthā-vyaktaye bhaviṣyatīty abhipretya cāha—śuddha-sattveti _|_[^8]

atra śuddha-sattvaṁ nāma bhagavataḥ sva-prakāśikā svarūpa-śakteḥ saṁvid-ākhyā vṛttiḥ, na tu māyā-vṛtti-viśeṣaḥ | vivṛtaṁ tv etat śrī-bhāgavata-sandarbhasya dvitīya-sandarbhe śrī-vaiṣṇava-toṣaṇyāṁ dvitīyādhyāye ca | śuddha-sattva-viśeṣatvaṁ nāma cātra yā svarūpa-śakti-vṛtty-antara-lakṣaṇā—


    hlādinī sandhinī saṁvit tvayy ekā sarva-saṁśraye |


    hlāda-tāpa-karī miśrā tvayi no guṇa-varjite || [vi.pu. 1.12.69] 

iti viṣṇu-purāṇānusāreṇa hlādinī nāmnī mahā-śaktis tadīya-sāra-vṛtti-samaveta-tat-sārāṁśatvam evety avagantavyam | tayoḥ samavetayoḥ sāratvaṁ ca tan-nitya-priya-janādhiṣṭhānaka-tadīyānukulyecchāmaya-parama-vṛddhitvam | hlādinī-sāra-samavāyitvaṁ cāsyaiva bhāvasya parama-pariṇāma-rūpa-modanākhye mahā-bhāve śrīmad-ujjvala-nīlamaṇim<sup> </sup>adhikṛtya vyaktībhaviṣyati |


    rādhikā-yūtha evāsau modano na tu sarvataḥ |


    yaḥ śrīmān hlādinī-śakteḥ suvilāsaḥ priyo varaḥ || [u.nī. 14.176] iti |

asau-padena cānukūlyena kṛṣṇānuśīlana-rūpā sāmānyena lakṣitā bhaktir evākṛṣyata ity arthaḥ | sā tu yadyapi dhātv-artha-sāmānya-rūpā vyākhyātā, tathāpy atra ceṣṭā-rūpā na gṛhyate, kintu bhāva-rūpaiva | vidheyasya bhāvasya sākṣān nirdiṣṭatvāt | vakṣyate ca svayam eva bhāva-mātrasya lakṣaṇam—


    śarīrendriya-vargasya vikārāṇāṁ vidhāyakāḥ |


    bhāvāvirbhāva-janitāś citta-vṛttaya īritāḥ || [bha.ra.si. 2.4.251] iti |

citta-vṛttayaś cātra prakārāntareṇa cittasya sthitayaḥ | vikāro mānaso bhāvaḥ ity amaraḥ | tathāpi vakṣyamāṇānāṁ vyabhicāriṇām atrāprāptis teṣāṁ yojayiṣyamāṇānāṁ citta-māsṛṇyamāṇānāṁ citta-māsṛṇya-kṛttvābhāvāt premāṅkuratvena viśeṣyatvāc ca | 

tataś cāyam arthaḥ—asau sāmānyato lakṣitā yā bhaktiḥ saiva nijāṁśa-viśeṣe bhāva ucyate | sa ca kiṁ-svarūpaḥ ? tatrāha—kṛṣṇasya svarūpa-śakti-rūpaḥ śuddha-sattva-viśeṣo yaḥ sa evātmā, tan-nitya-priya-janādhiṣṭhānakatayā nitya-siddhaṁ svarūpaṁ yasya saḥ | tathādhiṣṭhānam ātma-sātkṛtya tat-tādātmyāpannatvenānukūlya-lakṣaṇa-citta-vṛtti-rūpā ca | 

kiṁ ca, rucibhiḥ prāpty-abhilāṣa-sva-kartṛkānukūlyābhilāṣa-sauhārdābhilāṣaiś cittārdratā-kṛd iti | eṣa ca vakṣyamāṇa-premṇo’ṅkura-rūpa evety āha—premeti | sūryas tv atrācirād udayiṣyamāṇāvastho gṛhyate | tataś ca tad-aṁśa-sāmya-bhāg iti premṇaḥ prathama-cchavi-rūpa ity arthaḥ | bhāvaḥ sa eva sāndrātmā budhaiḥ premā nigadyate [bha.ra.si. 1.4.1] iti hi vakṣyate | asyāprākṛtatvaṁ tādṛśa-śuddha-sattva-viśeṣa-hlādinī-sāra-rūpatvaṁ ca mokṣa-sukhasyāpi tiraskārakatvāt, śrī-bhagavato’pi prakāśakatvāt, ānanda-karatvāc ca | atra pramāṇasya viśeṣa-jijñāsā cet cet prīti-sandarbho dṛśyaḥ | tad evaṁ nitya-tat-priya-janānāṁ bhāve lakṣite prapañca-gata-bhaktānām api citta-vṛttiḥ śrī-kṛṣṇa-tad-bhakta-kṛpayā tādṛśī bhavatīti tenaiva lakṣitaḥ syād ity alam ativistareṇa ||1||

**mukundaḥ:** śrī-rūpa-caraṇebhyo namaḥ | asau sādhana-bhaktiḥ rucibhiḥ sa-parikara-śrī-kṛṣṇa-rūpādy-anubhavajair āsvāda-viśeṣaiś citta-māsṛṇya-kṛt satī bhāva ucyate, iti kāryeṇa lakṣaṇam | sa kiṁ-svarūpaḥ ? tatrāha—śuddha-sattveti | śuddha-sattva-viśeṣo mukti-sukha-tiraskārakaḥ, bhajadbhyo’pi bhagavatāśv adīyamānaḥ, tat-prakāśakatvāt tat-svarūpa-śakti-rūpatvāc ca, sva-prakāśaḥ paramānando yaḥ sa ātmā svarūpaṁ yasya sa śuddha-sattva-viśeṣātmā | sūryāṁśuḥ sūryasya darśanāt pūrva-prakāśaḥ | harāv āsakty-avadhikā sādhana-bhaktir ā-prema-prathama-prakāśaṁ bhāva ucyate ity arthaḥ ||1||

**viśvanāthaḥ: **asau-padenākūlyena kṛṣṇānuśīlana-rūpā sāmānyena lakṣitā bhaktir evākṛṣyate | sā tu yadyapi anuśīlana-padena dhātv-artha-sāmānya-rūpā pūrvaṁ vyākhyātā, tathāpy atra ceṣṭā-rūpā na gṛhyate, kintu bhāva-rūpaiva | asau bhāva ucyate ity atra vidheyasya bhāvasya sākṣān-nirdiṣṭatvāt | sa ca bhāvaḥ kiṁ-svarūpaḥ ? tatrāha—kṛṣṇasya svarūpa-śakti-rūpa-śuddha-sattva-viśeṣo yaḥ sa evātmā tan-nitya-priya-janādhiṣṭhānakatayā nitya-siddhaṁ svarūpaṁ yasya saḥ | kiṁ ca, rucibhiś cittasya māsṛṇya-kṛd ārdratā-kṛd ity arthaḥ | eṣa ca vakṣyamāṇa-premṇo’ṅkura-rūpa evety āha—premeti | sūryas tv atrācirād udayiṣamāṇāvastho gṛhyate, tataś ca tad-aṁśu-sāmya-bhāg iti premṇaḥ prathama-cchavi-rūpa ity arthaḥ | dṛṣṭānto’yaṁ na sarvāṁśena, tathā cottara-kāle kiraṇasya sa sūrya-rūpatvaṁ, bhāvasya tu uttara-kāle prema-rūpatve’pi na kṣatiḥ | ata eva bhāvaḥ sa eva sāndrātmā budhaiḥ premā nigadyate [bha.ra.si. 1.4.1] iti vakṣyate ||1|| 

**siddhānta-sarasvatī-ṭhakkuraḥ : **śuddha-sattva-viśeṣātmā bhagavataḥ kṛṣṇasya sarva-prakāśaka-saṁvid-ākhya-svarūpa-śakti-vṛtti-rūpaḥ | śuddha-sattva-viśeṣaḥ sa eva ātmā tan-nitya-priya-janādhiṣṭhānatayā nitya-siddhaṁ svarūpaṁ yasya saḥ | prema-sūryāṁśu-sāmya-bhāk prema-rūpa-sūrya-kiraṇa-sādṛśya-yuktaḥ | premṇaḥ atra prathama-cchavi-rūpaḥ | rucibhiḥ prāpty-abhilāṣa-sva-kartṛkānukūlyābhilāṣa-sauhārdābhilāṣaiś citta-māsṛṇya-kṛt cittārdratā-sampādakaḥ | asau bhāvaḥ premāṅkura-rūpaḥ ucyate ||1|| (caitanya-caritāmṛta, madhya 23.5)

—o)0(o—

**|| 1.3.2 ||**

	tathā hi tantre—

**premṇas tu prathamāvasthā bhāva ity abhidhīyate |**

**sāttvikāḥ svalpa-mātrāḥ syur atrāśru-pulakādayaḥ ||**

**śrī-jīvaḥ, viśvanāthaḥ: **tac-chavi-rūpatvam premāṅkuratvaṁ darśayati tathā hīti ||2||

**mukundaḥ: **prema-prathamāvasthatvaṁ darśayati tathā hīti ||2||

—o)0(o—

**|| 1.3.3 ||**

sa yathā padma-purāṇe—

**dhyāyaṁ dhyāyaṁ bhagavataḥ pādāmbuja-yugaṁ tadā |**

**īṣad-vikriyamāṇātmā sārdra-dṛṣtir abhūd asau ||**

_na vyākhyātam |_

—o)0(o—

**|| 1.3.4-5 ||**

**āvirbhūya mano-vṛttau vrajantī tat-svarūpatāṁ |**

**svayaṁ-prakāśa-rūpāpi bhāsamānā prākāśyavat ||**

**vastutaḥ svayam āsvāda-svarūpaiva ratis tv asau |**

**kṛṣṇādi-karmakāsvāda-hetutvaṁ pratipadyate ||**

**śrī-jīvaḥ:** pūrvākhyānusāreṇa tasyaiva rati-paryāyasya bhāvasya prāpañcika-tat-priya-janeṣu kañcid viśeṣaṁ darśayati—āvirbhūyeti dvābhyām | asau śuddha-sattva-viśeṣa-rūpā ratir mūla-rūpatvena mukhya-vṛttyā tac-chabda-vācyā sā ratiḥ | śrī-kṛṣṇādi-sarva-prakāśakatvena hetunā svayaṁ-prakāśa-rūpāpi prāpañcika-tat-priya-janānāṁ mano-vṛttau āvirbhūya tat-svarūpatāṁ tat-tādātmyaṁ vrajantī tad-vṛttyā prakāśyavad bhāsamānā brahmavat tasyāṁ sphurantī, tatha sva-sātkṛtena pūrvottarāvasthābhyāṁ kāraṇa-kārya-rūpeṇa śrī-bhagavad-ādi-mādhuryānubhavena svāṁśenāsvāda-rūpāṇi yāni kṛṣṇādi-rūpāṇi karmāṇi kartur īpsitatamāni teṣām āsvāda-hetutāṁ saṁvid-aṁśena sādhakatamatām asau bhāvaika-paryāyā ratiḥ pratipadyate prāpnotīti | hlādiny-aṁśena tu svayaṁ hlādayantī tiṣṭhatīty arthaḥ | vastuta iti—tad etad eva vastu-vicāre sidhyatīty arthaḥ | tu-śabdo’pi viśeṣa-pratipatty-arthaḥ | ādi-grahaṇāt tat-parikara-līlādayo gṛhyante ||4-5||

**mukundaḥ: **rater acintya-śaktitvaṁ darśayati—āvir iti dvābhyām | asau ratis tu-śabdāt kāvyād ukta-rater viśiṣṭā | tad āha—svayam āsvāda-rūpaiva, śuddha-sattva-viśeṣātmatvāt | na tūtkaṇṭhite duḥkha-rūpāpi | kṛṣṇādayaḥ karṁāṇi kāraṇa-kārya-sahāyā yasya sa kṛṣṇādi-karmaka āsvādo vibhāvanādi-rūpas tasya hetutvaṁ sva-prabhāveṇaiva pratipadyate | tāṁ vinā teṣāṁ camatkārābhāvāt | yathānya-ratiḥ kāvyādi-sevayā tad-dhetus tathā na | kim-bhūtā satī ? tatrāha—āvir iti | ukta-hetutvāt svayaṁ-prakāśa-rūpāpi mano-vṛttau sādhanādi-yogyāyām āvirbhūya tat-svarūpatāṁ mano-vṛtti-svarūpatāṁ vrajantī prakāśyavat sphuṭīkriyamāṇaṁ vastv iva bhāsamānānubhavitur mano-vṛtti-rūpayā svayam anubhūyamānā | vastuto vastu-vicāreṇeyam evedṛśī nānyety arthaḥ ||4-5||

**viśvanāthaḥ: **pūrvākhyānusāreṇa tasyaiva rati-paryāyasya bhāvasya prāpañcika-tat-priya-janeṣu kañcid viśeṣaṁ darśayati—āvirbhūyeti dvābhyām | asau śuddha-sattva-viśeṣa-rūpā ratiḥ śrī-kṛṣṇādi-prakāśakatvena svayaṁ-prakāśa-rūpāpi prāpañcāntargata-tat-priya-janānāṁ mano-vṛttau āvirbhūya tat-svarūpatāṁ tat-tādātmyaṁ vrajantī, atha ca brahmavat svayaṁ-prakāśa-rūpāpi citta-vṛttyā prakāśyavad bhāsamānā bhavati | vastutaḥ svāda-rūpāpi kṛṣṇasya rūpa-guṇa-mādhurya-karmakāsvādasya hetutāṁ pratipadyate prāpnotīti ||4-5||

—o)0(o—

**|| 1.3.6-8 ||**

**sādhanābhiniveśena kṛṣṇa-tad-bhaktayos tathā |**

**prasādenātidhanyānāṁ bhāvo dvedhābhijāyate |**

**ādyas tu prāyikas tatra dvitīyo viralodayaḥ ||**

tatra **sādhanābhiniveśa-jaḥ—**

**vaidhī-rāgānugā-mārga-bhedena parikīrtitaḥ |**

**dvividhaḥ khalu bhāvo’tra sādhanābhiniveśajaḥ ||**

**sādhanābhiniveśas tu tatra niṣpādayan rucim |**

**harāv āsaktim utpādya ratiṁ saṁjanayaty asau ||**

**śrī-jīvaḥ:** athasyāḥ prapañca-gata-bhakteṣv āvirbhāva-nidānam āha—sādhaneti | atidhanyānāṁ prāthamika-mahat-saṅga-jāta-mahā-bhāgyānām—bhavāpavargo bhramato yadā bhaved [bhā.pu. 10.51.53] ity ādeḥ, rahūgaṇaitat tapasā na yāti [bhā.pu. 5.11.12] ity ādeś ca | vicāra-viśeṣas tu bhakti-sandarbhe dṛśyaḥ ||6||

**mukundaḥ: **asyāḥ sādhanādinā bhakta-hṛdi prākaṭyaṁ darśayati—sādhaneti | atidhanyānām iti ślāghā bhāve sva-lālasā-bodhanī | prāyiko bahutra jāyate | viralodayaḥ kutracij jāyata ity arthaḥ ||6|| abhiniveśaḥ santataḥ kartṛtvam | tatra sādhane ||8||

**viśvanāthaḥ: **tasya bhāvasya āvirbhāve prakāra-dvayam āha—sādhanasyābhiniveśenānartha-nivṛtty-uttara-niṣṭhayety arthaḥ | tathā śrī-kṛṣṇa-tad-bhaktayoḥ prasādena dhanyānāṁ prāthamika-mahat-saṅga-jāta-mahā-bhāgyānāṁ—bhavāpavargo bhramato yadā bhaved [bhā.pu. 10.51.53] ity ādeḥ, rahūgaṇaitat tapasā na yāti [bhā.pu. 5.11.12] ity ādeś ca | ādyaḥ sādhanābhiniveśa-rūpaḥ, dvitīyo bhagavat-tad-bhaktayoḥ kṛpā | tatra sādhanābhinviśaja iti vaidhī-mārga-bhedena rāgānugā-mārga-bhedena ca jāto yo dvividhaḥ sādhanābhiniveśas tena jāto yo dvividho bhāvaḥ, sa evātra parikīrtita ity anvayaḥ | nanu sādhanasyābhiniveśo niṣṭhā sā ca bhaktau ruciṁ tad-anantaraṁ harāv āsaktim anutpādya kathaṁ bhāvaṁ janayiṣyatīty ata āha—sādhanābhiniveśaja iti | tatrādyaṁ vaidhī-mārga-bhedena sādhanābhiniveśa-janya-bhāvo yathā ||6-8||

—o)0(o—

**|| 1.3.9 ||**

tatra **ādyo **(1.5.26)—

**tatrānvahaṁ kṛṣṇa-kathāḥ pragāyatām**

**anugraheṇāśṛṇavaṁ manoharāḥ |**

**tāḥ śraddhayā me’nupadaṁ viśṛṇvataḥ**

**priya-śravasy aṅga mamābhavad ratiḥ || iti |**

**śrī-jīvaḥ :** anugraheṇa śrī-kṛṣṇa-katheyaṁ bhavatāpi śrotavyeti śāstrānusāri-tad-ājñā-rūpeṇa, manoharāḥ rucy-utpādikāḥ, śraddhā punar-ānuṣaṅgikīti kārikāyāṁ na darśitā ||9||

**mukundaḥ :** tatrānvaham iti | kṛṣṇa-kathāḥ mādhuryaiśvarya-prakāśakān prabandhān | anugraheṇeti—kathāsu śraddhā-bodhakaṁ anvaham aśṛṇavam iti sādhane’bhiniveśaḥ | manoharā iti sādhane ruciḥ | tā anupadaṁ viśṛṇvato viśeṣeṇa rucyā śṛṇvato mama śraddhayā hary-āsaktyā ratiḥ ||9||

**viśvanāthaḥ : **tatra pratyahaṁ kṛṣṇa-kathāḥ pragāyatāṁ munīnām anugraheṇa manoharās tāḥ kathāḥ śṛṇvato mama priya-śravasi śrī-kṛṣṇe ratir abhavat | anugraheṇa kṛṣṇa-katheyaṁ bhavatāpi śrotavyeti śāstrānusāri-tad-ājñā-rūpeṇety arthaḥ | etena vaidhītvam āyātam | manoharā rucy-utpādikāḥ | atra yadyapi śraddhām ārabhya sarvāsāṁ bhūmikānāṁ rati-kāraṇatvena vaktum ucitam, tathāpy anartha-nivṛtty-uttarotpannābhiniveśād avilambenaiva raty-utpattir jāyata ity abhiprāyeṇa tathoktam iti ||9||

—o)0(o—

**|| 1.3.10 ||**

**ratyā tu bhāva evātra na tu premābhidhīyate |**

**mama bhaktiḥ pravṛtteti vakṣyate sa yad agrataḥ ||**

**śrī-jīvaḥ :** mama bhaktiḥ pravṛtteti—bhaktiḥ pravṛttātma-rajas-tamo’pahā [bhā.pu. 1.5.28] ity uktyā bhakti-śabdena sa premaivāgre vakṣyate ity arthaḥ | rateḥ prathamāvasthatvāt bhaktes tata utkṛṣṭatvāt | ata eva prema-sūryāṁśu-sāmya-bhāg ity atra bhāva-premṇos tāratamyam uktam iti bhāvaḥ ||10||

**mukundaḥ :** _na vyākhyātam |_

**viśvanāthaḥ : **ratyeti | mamābhavad ratiḥ ity atra rati-padena bhāva evābhidhīyate, na tu premā | mama bhaktir iti | tathā ca bhaktiḥ pravṛttātma-rajas-tamo’pahā [bhā.pu. 1.5.28] ity uktyā bhakti-śabdena premaivāgre vakṣyata ity arthaḥ | mamābhavad ratir ity atra rateḥ prathamāvasthatvāt tasmāt sakāśād utpadyamānāyā bhakte rati-rūpa-kāraṇād utkṛṣṭatvāt | ata eva prema-sūryāṁśu-sāmya-bhāg iti | atra bhāva-premṇos tāratamyam uktam iti bhāvaḥ ||10||

—o)0(o—

**|| 1.3.11 ||**

yathā tatraiva (1.5.28)—

**itthaṁ śarat-prāvṛṣikāv ṛtū harer**

**viśṛṇvato me’nusavaṁ yaśo’malam |**

**saṅkīrtyamānaṁ munibhir mahātmabhir**

**bhaktiḥ pravṛttātma rajas-tamopahā ||**

_na katamena vyākhyātam ||_

—o)0(o—

**|| 1.3.12 ||**

tṛtīye ca (3.25.25)—

**satāṁ prasaṅgān mama vīrya-saṁvido**

**bhavanti hṛt-karṇa-rasāyanāḥ kathāḥ |**

**taj-joṣaṇād āśv apavarga-vartmani**

**śraddhā ratir bhaktir anukramiṣyati ||**

**śrī-jīvaḥ :** _na vyākhyātam |_|12||

**mukundaḥ :** satām iti prasaṅgād iti bhaktau śraddhāvadbhir yaḥ **satāṁ** saṅgaḥ **prasaṅgaḥ** | **vīrya-saṁvida** iti abhiviniveśaḥ, punaḥ punaḥ śravaṇenaiva vīrya-saṁvedanasya sambhavāt | **śraddhā** āsaktiḥ | **bhaktiḥ** prema-lakṣaṇā ||12||

**viśvanāthaḥ : satāṁ prasaṅgān mama vīrya-saṁvido** janasya **mama kathā hṛt-karṇa-rasāyaṇā** bhavanti | **apavarga-vartmani** śrī-kṛṣṇe ||12||

—o)0(o—

**|| 1.3.13 ||**

**purāṇe nātya-śāstre ca dvayos tu rati-bhāvayoḥ |**

**samānārthatayā hy atra dvayam aikyena lakṣitam ||**

_na vyākhyātam |_

—o)0(o—

**|| 1.3.14 ||**

**dvitīyo**, yathā pādme—

**itthaṁ manorathaṁ bālā kurvatī nṛtya utsukā |**

**hari-prītyā ca tāṁ sarvāṁ rātrim evātyavāhayat ||**

**śrī-jīvaḥ:** manoratha-pūrvaka-nṛtyam atra rāgānugā, tadānīṁ tac chrī-mūrti-prabhāveṇa tasyāṁ tādṛśa-tat-parikarāṇāṁ rāga-sphūrteḥ | tathaivoktaṁ tayā tat pūrvatra—


    bahvīṣv anyāsu nārīṣu mayy evādhika-prītiman |


    nṛtyaty asau mayā sārdhaṁ kaṇṭhāśleṣādi-bhāva-kṛt || iti |

prasaṅgo’yaṁ mūla-pādma-gataś cet tarhi—


    sattvaṁ tattvaṁ paratvaṁ ca tattva-trayam ahaṁ kila |


    tri-tattva-rūpiṇī sāpi rādhikā mama vallabhā |


    prakṛteḥ para evāhaṁ sāpi mac-chakti-rūpiṇī || iti |

bṛhad-gautamīye śrī-kṛṣṇasya vacanāt tathā tatraiva—


    devī kṛṣṇa-mayī proktā rādhikā para-devatā |


    sarva-lakṣmī-mayī sarva-kāntiḥ sammohinī parā || iti |

vacanāntarān nitya-tan-mahā-śakti-rūpatayā prasiddhāyāḥ śrī-rādhāyā vibhūti-rūpā bālā-śabdena mantavyā | kintu svayaṁ śrī-rādhikā tu tasyāḥ phalāvasthāyāṁ tāṁ sakhīṁ vidhāya, tasyāḥ sādhana-siddhi-gataṁ sarvaṁ kṛpayā ātmana eva mene, ity evābhedena nirdeśe kāraṇaṁ jñeyam ||14||

**mukundaḥ: **ittham iti—


    bahvīṣv anyāsu nārīṣu mayy evādhika-prītiman |


    nṛtyaty asau mayā sārdhaṁ kaṇṭhāśleṣādi-bhāva-kṛt || iti pūrvokta-prakaraṇe |

itthaṁ manorathaṁ bālā kurvatīti sādhanābhiniveśaḥ | nṛtya utsuketi ruciḥ | harau prītir āsaktiḥ | sarvāṁ rātrim evātyavāhayad iti ratiḥ | avyartha-kālatvaṁ kārya-darśanāt | śrī-mūrter mādhurī-darśanena jāta-lobhatvād asyāḥ sambhogecchā-mayī ||14||

**viśvanāthaḥ: **dvitīyo rāgānugīya-sādhanābhiniveśajo yathā manoratha-purvaka-nṛtyam atra rāgānugā-bodhakaṁ, tadānīṁ tac chrī-mūrti-prabhāveṇa tādṛśa-parikarāṇām anurāga-sphūrtita evānurāga-nirvāhatvāt ||14||

—o)0(o—

**|| 1.3.15 ||**

atha **śrī-kṛṣṇa-tad-bhakta-prasādajaḥ**—

**sādhanena vinā yas tu sahasaivābhijāyate |**

**sa bhāvaḥ kṛṣṇa-tad-bhakta-prasādaja itīyate ||**

**śrī-jīvaḥ, viśvanāthaḥ :** _na vyākhyātam |_

**mukundaḥ: **sādhanena bhāvotpatteḥ kāraṇena | ataḥ keṣūcij janeṣu kiñcit sādhane saty api bhāvas tu kṛpayaivety abhiprāyaḥ ||15||

—o)0(o—

**|| 1.3.16 ||**

atha **śrī-kṛṣṇa-prasādajaḥ**—

**prasādā vācikāloka-dāna-hārdādayo hareḥ ||**

**śrī-jīvaḥ:** vācā carati vācikaḥ | svālokasya dānaṁ yatra sa tad-dvārāvirbhūta ity arthaḥ | hṛdi bhāvo hārdam | yat tu smerāṁ bhaṅgīty ādinā pūrvam uktaṁ tad apy atra jñeyam | evaṁ vṛndāvanādikam api bhakteṣv antar-bhāvyam ||16||

**mukundaḥ: **vācā caratīti vācikaḥ | svālokasya sva-darśanasya dānaṁ yatra sa tad-dvārāvirbhūta ity arthaḥ | hṛdi bhāvo hārdaḥ ||16||

**viśvanāthaḥ: **vācā carati vācikaḥ | ālokasya dānaṁ yatra saḥ | hṛdi bhāvo hārdaḥ ||16||

—o)0(o—

**|| 1.3.17-19 ||**

tatra **vācika-prasādajaḥ**, yathā nāradīye—

**sarva-maṅgala-mūrdhanyā pūrṇānanda-mayī sadā |**

**dvijendra tava mayy astu bhaktir avyābhicāriṇī ||**

**āloka-dānajaḥ**, yathā skānde—

**adṛṣṭa-pūrvam ālokya kṛṣṇaṁ jāṅgala-vāsinaḥ |**

**viklidyad antarātmano dṛṣṭiṁ nākraṣṭum īśire ||**

**hārdaḥ**—

**prasāda āntaro yaḥ syāt sa hārda iti kathyate ||**

**śrī-jīvaḥ : _na vyākhyātam |_**

**mukundaḥ :** jāṅgala-deśa-vāsino darśanāyogyā eva darśana-dānasya kṛpayoktatvāt | ‘yaḥ smerāṁ bhaṅgī’ ty ādau bhāva uktaḥ, sa bhāgyavan-niraparādheṣv eva | vṛndāvanādi-prāptis teṣāṁ bhāgyādi-dyotinī | viklidyad ity ardha-padyena kṛṣṇa-prasādaja-bhāvasya tataḥ parama-vaiśiṣṭyaṁ darśitam | tathaiva vakṣyati ‘lokottara-camatkāra-kāraka’ iti padye [1.3.58] ||18||

**viśvanāthaḥ **: kuru-jāṅgala-deśa-vāsinaḥ ||18||

—o)0(o—

**|| 1.3.20 ||**

yathā śuka-saṁhitāyāṁ—

**mahābhāgavato jātaḥ putras te bādarāyaṇa |**

**vinopāyair upeyābhūd viṣṇu-bhaktir ihoditā ||**

**śrī-jīvaḥ, viśvanāthaḥ : **maheti upeyā upāyenaiva labhyā śrī-viṣṇu-bhaktir vinopāyair uditābhūt | atra sādhanāntara-niṣedhāt mahat-prasādasyākathanāc ca bhagavat-prasāda eva labhyate | sa ca hārda eva | yato garbhasthasyaiva tasya yā tadīyā smaraṇa-mayī bhaktir jātā, sā darśanajā na bhavati, na ca vācikajā | tato hārdajaivety avasīyate tad etad brahma-vaivartāj jñeyam ||20||

**mukundaḥ : **upeyā upāyair labhyā | iha garbhasthe tava putre ||20||

—o)0(o—

**|| 1.3.21-24 ||**

atha **tad-bhakta-prasādajaḥ**, yathā saptame (7.4.36)—

**guṇair alam asaṅkhyeyair mahātmyaṁ tasya sūcyate |**

**vāsudeve bhagavati yasya naisargikī ratiḥ ||**

**nāradasya prasādena prahlāde śubha-vāsanā |**

**nisargaḥ saiva tenātra ratir naisargikī matā ||**

skānde ca—

**aho dhanyo’si devarṣe kṛpayā yasya tat-kṣaṇāt |**

**nīco’py utpulako lebhe lubdhako ratim acyute ||**

**bhaktānāṁ bhedataḥ seyaṁ ratiḥ pañca-vidhā matā |**

**agre vivicya vaktavyā tena nātra prapañcyate ||**

_ete ślokā na katamena vyākhyātāḥ |_

—o)0(o—

**|| 1.3.25-26 ||**

**kṣāntir avyartha-kālatvaṁ viraktir māna-śūnyatā |**

**āśā-bandhaḥ samutkaṇṭhā nāma-gāne sadā ruciḥ ||**

**āsaktis tad-guṇākhyāne prītis tad-vasati-sthale |**

**ity ādayo’nubhāvāḥ syur jāta-bhāvāṅkure jane ||**

**śrī-jīvaḥ: **tatra mukhyāni liṅgāny—kṣāntir iti ||25||

 

**mukundaḥ: **tasya mukhyāni kāryāṇy āha—kṣāntir iti | bhāvāṅkura iva premāmara-taroḥ | prathamāvasthaiva bhāvāṅkuraḥ || 25||

**viśvanāthaḥ: **tatra mukhyāni liṅgāny āha—kṣāntir iti ||25||

**sarasvatī ṭhakkuraḥ: **jāta-bhāvāṅkure jane jāta-rucau bhakte kṣāntiḥ kṣobha-hetau prāpte sati akṣubhitātmatā, avyartha-kālatvaṁ kṛṣṇa-sambandha-vastuny eva kevalaṁ kāla-kṣepaḥ, viraktiḥ kṛṣṇetara-vastuni eva vīta-spṛhā, māna-śūnyatā utkṛṣṭatve’pi amānitvam, āśā-bandhaḥ bhagavato dṛḍha-prāpti-sambhāvanā, samutkaṇṭhā nijābhīṣṭa-lābhāya guru-lubdhatā, nāma-gāne sadā ruciḥ, tad-guṇākhyāne āsaktiḥ, tad-vasati-sthale prītiḥ ity ādayo’nubhāvāḥ syuḥ vartante || (anubhāṣya 2.23.18-19)

—o)0(o—

**|| 1.3.27-28 ||**

(1) tatra **kṣāntiḥ—**

**kṣobha-hetāv api prāpte kṣāntir akṣubhitātmatā ||**

yathā prathame (1.19.15)—

**taṁ mopayātaṁ pratiyantu viprā**

**gaṅgā ca devī dhṛta-cittam īśe |**

**dvijopasṛṣṭaḥ kuhakas takṣako vā**

**daśatv alaṁ gāyata viṣṇu-gāthāḥ ||**

**śrī-jīvaḥ: **taṁ meti | pratiyantu aṅgīkurvantu | tata eva hetor īśe dhṛta-cittaṁ santaṁ māṁ gaṅgā devī cāṅgīkarotu | yasmād evaṁ śrī-parīkṣito mahā-premitvāt kṣāntir api mahatī dṛśyate | tasmād bhāva-rūpe premṇo’ṅkure jāte tad-aṅkuro’jāyata iti bhāvaḥ | evam anyatrāpi ||28||

**mukundaḥ:** taṁ mopayātam iti | mā mām upayāntaṁ śaraṇāgataṁ pratiyantu jānantu | gaṅgā ca pratyetu | vā-śabdaḥ pratikriyānādare | rāgavaty api parīkṣiti bhāva-mātrodāharaṇaṁ tadā tasyaivodayāt | evam agre’pi sādhaka-siddha-nitya-siddheṣu pūrṇa-pūrṇatara-pūrṇatama iti krameṇa bhāvo jñeyaḥ ||28||

**viśvanāthaḥ: **tam iti | taṁ mā mām | upayātam upasannam | viprāḥ pratiyantu jānanta aṅgīkurvantu | ata eva hetor īśe dhṛta-cittaṁ santaṁ māṁ gaṅgā devī cāṅgīkarotu | atra kṣobha-kāraṇasya maraṇasya niścaye’pi kṣobhābhāvaḥ ||28||

**siddhānta-sarasvatī: **he viprāḥ ! bhavantaḥ devī devatā-rūpā gaṅgā ca īśe dhṛta-cittam īśvarārpita-cittaṁ taṁ tathābhūtaṁ mā mām upayātaṁ śaraṇāgataṁ pratiyantu jānantu | dvijopasṛṣṭo dvija-preritaḥ kuhakaḥ takṣako vā alaṁ daśatu | viṣṇu-gāthā viṣṇu-kathāḥ gāyata yūyaṁ kīrtayata ||28|| (anubhāṣya 2.23.21)

—o)0(o—

 

**|| 1.3.29 ||**

(2) atha **avyārtha-kālatvaṁ**, yathā hari-bhakti-sudhodaye—

**vāgbhiḥ stuvanto manasā smarantas**

**tanvā namanto’py aniśaṁ na tṛptāḥ |**

**bhaktāḥ sravan-netra-jalāḥ samagram**

**āyur harer eva samarpayanti ||**

_na vyākhyātam |_

 —o)0(o—

**|| 1.3.30 ||**

(3) atha **viraktiḥ**—

**viraktir indriyārthānāṁ syād arocakatā svayaṁ ||**

**śrī-jīvaḥ, viśvanāthaḥ **: viraktir iti | atra kāraṇa-kāryayor virakty-arocakatayor abhedoktir anyonyāvyabhicāritvāpekṣayā ||30||

**mukundaḥ : _na vyākhyātam |_**

—o)0(o—

**|| 1.3.31 ||**

yathā pañcame (5.14.43)—

**yo dustyajān dāra-sutān suhṛd rājyaṁ hṛdi-spṛśaḥ |**

**jahau yuvaiva malavad uttamaḥśloka-lālasaḥ ||**

**śrī-jīvaḥ, viśvanāthaḥ **: yaḥ śrī-bharataḥ ||30||

**mukundaḥ : _na vyākhyātam |_**

—o)0(o—

**|| 1.3.32-33 ||**

(4) atha **māna-śūnyatā**—

**utkṛṣṭatve’py amānitvaṁ kathitā māna-śūnyatā ||**

yathā pādme—

**harau ratiṁ vahann eṣa narendrāṇāṁ śikhā-maṇiḥ |**

**bhikṣām aṭann ari-pure śvapākam api vandate ||**

**śrī-jīvaḥ, viśvanāthaḥ **: eṣa bhagīrathaḥ ||33||

**mukundaḥ : **eṣa bhagīratho bhikṣām uddiśya ||33||

—o)0(o—

**|| 1.3.34-35 ||**

(5) atha **āśā-bandhaḥ—**

**āśā-bandho bhagavataḥ prāpti-sambhāvanā dṛḍhā ||**

yathā śrīmat-prabhupādānāṁ—

**na premā śravaṇādi-bhaktir api vā yogo’thavā vaiṣṇavo**

**jñānaṁ vā śubha-karma vā kiyad aho saj-jātir apy asti vā |**

**hīnārthādhika-sādhake tvayi tathāpy acchedya-mūlā satī**

**he gopī-jana-vallabha vyathayate hā hā mad-āśaiva mām ||**

**śrī-jīvaḥ :** yogo’ṣṭāṅgaḥ | tasya vaiṣṇavatvaṁ viṣṇu-dhyāna-mayatvam | sa eva hi rasa-garbha[^9] ucyate | jñānaṁ brahma-niṣṭham | śubhaṁ karma varṇāśramācārādi-rūpam | saj-jātis tad-yogyatā-hetuḥ | tatra yogādīnāṁ tat-prāpti-hetutvam bhakty-uktatayā kṛtatvena draṣṭavyam | tac ca yogasya tṛtīye kāpileyānusāreṇa, jñānasya brahma-bhūtaḥ prasannātmā [gītā 18.54] iti śrī-gītānusāreṇa, śubha-karmaṇaś ca sa vai puṁsāṁ paro dharmaḥ [bhā.pu. 1.2.6] ity anusāreṇa jñeyam | mad-āśā mama sva-sukha-mātrecchayā tvāṁ prāptuṁ pravṛttasya yāśā, na tu bhagavat-premṇā pravṛttasya yā āśā kāpi tṛṣṇā sā | yata acchedya-mūlaṁ sva-sukha-kāmatvaṁ yasyāḥ sā | tarhi kiṁ karavāṇi tatrāha—hīneti | bhavatā sāpi premamayīkartuṁ śakyata iti vicārya saiva kriyata iti bhāvaḥ | vyathayata ity atra svasyācittatva-mananāt—aṇāv akarmakāc cittavat kartṛtvāt [pā. 1.3.88] ity anena prāptasya parasmaipadasyābhāvaḥ | tad idaṁ sarvaṁ dainyenaivoktam iti ratāv evodāhṛtam ||35||

**mukundaḥ :** yogo’ṣṭāṅgaḥ | tasya vaiṣṇavatvaṁ viṣṇu-dhyāna-mayatvaṁ yatra rasa-garbha ucyate | jñānaṁ brahma-niṣṭham | śubha-karma varṇāśramācāra-lakṣaṇam | sajjātis tay-yogyatā-hetuḥ | yadyapi premādīni na santi, tathāpi tvayi mad-āśā ayogyo’py ahaṁ tvāṁ prāpnuyām iti lalasaiva māṁ vyathayate vyathāvantaṁ karoti | ṇāviṣṭavat prātipādikasyeti matub-āder lopaḥ | tvad-aprāptis tad-anirvartanāc ca duḥkham evānubhavāmīty arthaḥ | nanu ayogyo’haṁ kathaṁ taṁ labheyam iti vicāreṇa tāṁ nirvartya sukhībhaveti cet tatrāha—hīnety ādi | hīnasya sarva-sādhana-rahitatvād ayogyasyārthaṁ prayojanam adhikaṁ yathā syāt tathā sādhayatīti hīnārthādhika-sādhakas tasmin, pratyuta acchedya-mūlā baddha-mūlā satī ||35||

**viśvanāthaḥ : **vaiṣṇavo yogaḥ | jñānaṁ bhagavad-viṣayakam | śubha-karma bhakta-paricaryādi | kiyad aho paricaryopayukta-sajjātir api nāsti | yeṣāṁ sajjātīnāṁ darśana-sparśane śāstre snānaṁ vihitam uktaṁ, taj-jāty-antar-bhūto’ham iti abhiprāyāt | tathāpi hīna-jana-sambandhy-arthasyādhikatayā sādhake tvayi acchedya-mūlā mad-āśā māṁ vyathayate | atrāśā-bandha-lakṣaṇasyodāharaṇatvād etat-padya-stha āśāpi jñāna-karmādi-rahitā śuddha-bhakti-janyā prema-sevā-pratyāśā jñeyā | ato vyākhyāntarasyāsambhavāt tan noktam ||35||

**sarasvatī ṭhakkuraḥ **: mama premā vā śravaṇādi-bhaktir api athavā vaiṣṇavo viṣṇu-dhyāna-mayaḥ yogaḥ śuddha-bhakti-yogaḥ, jñānaṁ brahma-niṣṭhaṁ vā, śubha-karma daiva-varṇāśramādi-rūpaṁ vā, aho khede kiyat sajjātiḥ sad-vaṁśa-jāta-sammāno’pi vā nāsti | he gopī-jana-vallabha hīnārthādhika-sādhake yogyatā-parimāṇādhika-phala-dātari tvayi acchedya-mūlā sarvathaiva avicchedyā satī, hā hā mat mama āśā māṁ vyathayate eva (anubhāṣya 2.23.27) ||

—o)0(o—

**|| 1.3.36-37 ||**

(6) atha **samutkaṇṭhā—**

**samutkaṇṭhā nijābhīṣṭa-lābhāya guru-lubdhatā ||**

atha kṛṣṇa-karṇāmṛte (54)—

**ānamrām asita-bhruvor upacitam akṣīṇa-pakṣmāṅkureṣv**

**ālolām anurāgiṇor nayanayor ārdrāṁ mṛdau jalpite |**

**ātāmrām adharāmṛte mada-kalām amlāna vaṁśī-svaneṣv**

**āśāste mama locanaṁ vraja-śiśor-mūrtiṁ jagan-mohinīm ||**

**śrī-jīvaḥ : _na vyākhyātam |_**

**mukundaḥ : **vraja-śiśor vraja-kiśorasya | āśāste draṣṭum icchati | upacitāṁ samṛddhimatīṁ ghana-pakṣmāṅkurām ity arthaḥ | ārdrāṁ mano-drāvikāṁ mada-kalāṁ smara-madodgāreṇa kalāṁ madhurāsphuṭa-guṇāṁ gambhīrām ity arthaḥ ||37||

**viśvanāthaḥ :** mama locanaṁ vraja-pater jagan-mohinīṁ mūrtim āśāste darśanārtham icchāṁ karoti | kathambhūtām ? asita-bhruvoḥ śyāma-bhrū-dvaye īṣan-namrām | punaḥ kim-bhūtām ? akṣīṇa-pakṣmāṅkureṣu upacitām aviralāṁ tathā ca netrastha-pakṣmāṅkurāṇāṁ shtūlāviralatve praśaṁsanīye iti bhāvaḥ | adhara-rūpāmṛte ātāmrām atiśaya-tāmra-varṇām amlāna-vaṁśī-svaneṣu mada-kalāṁ mattām ||37||

 —o)0(o—

**|| 1.3.38 ||**

(7) atha **nāma-gāne sadā ruciḥ**, yathā—

**rodana-bindu-maranda-syandi-dṛg-indīvarādya govinda |**

**tava madhura-svara-kaṇṭhī gāyati nāmāvalīṁ bālā ||**

_na kenāpi vyākhyātam |_

 —o)0(o—

**|| 1.3.39 ||**

**(8) tad-guṇākhyāne āsāktiḥ**, yathā kṛṣṇa-karṇāmṛte (88)—

**mādhuryād api madhuraṁ**

**manmathatā tasya kim api kaiśoram |**

**capalyād api capalaṁ**

**ceto bata harati hanta kiṁ kurmaḥ ||**

**śrī-jīvaḥ : **mādhuryād api madhuram atiśayena madhuram ity arthaḥ | manmatha-tātasya manmathotpādakasyety arthaḥ | yad vā—tasya kaiśoram eva manmathatā manmathasya dharma ity arthaḥ ||39||

**mukundaḥ : **madhurasya dharmo mādhuryaṁ tasmād api madhuraṁ lakṣaṇayātimadhuram ity arthaḥ | manmatha-tātasya manmathotpādakasyety arthaḥ | yad vā, tasya kaiśoram eva manmathatā manmathasya dharma ity arthaḥ ||39||

**viśvanāthaḥ :** manmatha-tātasya manmathotpādakasya tasya kaiśoraṁ mādhuryād api madhuraṁ atiśaya-madhuram ity arthaḥ | yad vā, kim apy anirvacanīyā manmathatā manmathasya dharma ity arthaḥ | mama ceto harati ||39||

 —o)0(o—

**|| 1.3.40 ||**

**(9) tad-vasati-sthale prītiḥ**, yathā padyāvalyām (121)[^10]—

**atrāsīt kila nanda-sadma śakaṭasyātrābhavad bhañjanaṁ**

**bandha-ccheda-karo’pi dāmabhir abhūd baddho’tra dāmodaraḥ |**

**itthaṁ māthura-vṛddha-vaktra-vigalat-pīyūṣa-dhārāṁ pibann**

**ānandāśru-dharaḥ kadā madhu-purīṁ dhanyaś cariṣyāmy aham ||**

**śrī-jīvaḥ, viśvanāthaḥ **: madhu-purīṁ tad-upalakṣitaṁ mathurā-maṇḍalam ity arthaḥ | vraja-bhuvam iti vā pāṭhaḥ ||40||

**mukundaḥ : **madhu-purīṁ tad-upalakṣita-mathurā-maṇḍalam ity arthaḥ ||40|| 

 —o)0(o—

**|| 1.3.41 ||**

api ca—

**vyaktaṁ masṛṇitevāntar lakṣyate rati-lakṣaṇam |**

**mumukṣu-prabhṛtīnāṁ ced bhaved eṣā ratir na hi ||**

**śrī-jīvaḥ : **tad evaṁ tad-eka-spṛhatvam eva rater lakṣaṇaṁ mukhyam ity uktam | yadi tv anya-spṛhā syāt, tadā tal-lakṣaṇāntara-sāttvikādeḥ sad-bhāve’pi ratir na mantavyety āha—api ceti | ca-śabdo’tra tu-śabdārthe | vyaktam iti yā antar-masṛṇatā ārdratā sā anyatra vyaktaṁ yad rati-lakṣaṇaṁ tad iva mumukṣu-prabhṛtīnāṁ yadi lakṣyate, tathāpi teṣu ratir na syāt na mantavyety arthaḥ | tatra hetuḥ—mumukṣu-prabhṛtīnām ity eva, na hy anyatra spṛhā anyatra ratir iti yujyate iti bhāvaḥ ||41||

**mukundaḥ : **rucibhiś citta-māsṛṇya-kṛd ity anena masṛṇatā rater lakṣaṇam uktam | anya-kāmiṣv api tad vīkṣyate cet, tadā teṣv api kiṁ ratir mantavyā ? ity atrāha—api ceti | bhaktānāṁ vyaktaṁ yathā syāt, tathā sā masṛṇatā mumukṣu-prabhṛtīnāṁ cet saiva rati-lakṣaṇaṁ tadā eṣā hi niścitaṁ ratir na ||41||

**viśvanāthaḥ :** tad evaṁ tad-eka-spṛhatvam eva rater mukhyaṁ cihnam ity uktam | yadi tv anyasya spṛhā syāt, tadā tac-cihnāntarasya sāttvikādeḥ sad-bhāve’pi ratir na mantavyety āha—api ceti | tv-arthe ca-śabdaḥ | vyaktam iti yā antar-masṛṇatā ārdratā sā anyatra vyaktaṁ yad rati-cihnaṁ tad iva mumukṣu-prabhṛtīnāṁ ced yadi lakṣyate, tad api teṣu ratir na syāt na mantavyety arthaḥ | tatra hetuḥ—mumukṣutvam eva, na hy anyatra spṛhā, nānyatra ratir yujyata iti bhāvaḥ ||41||

 —o)0(o—

**|| 1.3.42-43 ||**

**vimuktākhila-tarṣair yā muktir api vimṛgyate |**

**yā kṛṣṇenātigopyāśu bhajadbhyo’pi na dīyate ||**

**sā bhukti-mukti-kāmatvāc chuddhāṁ bhaktim akurvatām |**

**hṛdaye sambhavaty eṣāṁ kathaṁ bhāgavatī ratiḥ ||**

**śrī-jīvaḥ, viśvanāthaḥ **: hetum eva viśiṣya darśayati—vimuktety ādinā | bhukti-mukti-kāmatvāt kathaṁ sā ratiḥ sambhavet tasmād eva hetoḥ sādhana-gatam api doṣam āha—śuddhāṁ bhaktim akurvatām iti | śuddhāṁ jñāna-karmādy-amiśrām ||42-43||

**mukundaḥ : **tad etat sa-hetukam āha—vimukteti śloka-dvayena | śuddhām anyābhilāṣitety ādi-rūpāṁ kintu karma-yoga-miśrām eva kurvatām ||42-43||

—o)0(o—

**|| 1.3.44-45 ||**

**kintu bāla-camatkāra-karī tac-cihna-vīkṣayā |**

**abhijñena subodho’yaṁ raty-ābhāsaḥ prakīrtitaḥ ||**

**pratibimbas tathā cchāyā raty-ābhāso dvidhā mataḥ ||**

**śrī-jīvaḥ, viśvanāthaḥ : _na vyākhyātam |_**

**mukundaḥ : **tarhi kim etat tatrāha—kintv iti | tasyāś cihnaṁ svalpāśru-svalpa-pulako vā dvayaṁ vā ||44|| pratibimbo yathā puruṣāvayavānāṁ darpaṇe, chāyā yathā teṣāṁ sūryātape | pratibimba eva pūrṇatvāpūrṇatvābhyāṁ dvidhā jñāpitaḥ ||45||

 —o)0(o—

**|| 1.3.46 ||**

tatra **pratibimbaḥ**—

**aśramābhīṣṭa-nirvāhī rati-lakṣaṇa-lakṣitaḥ |**

**bhogāpavarga-saukhyāṁśa-vyañjakaḥ pratibimbakaḥ ||**

**śrī-jīvaḥ : **tasman nirupādhitvam eva rater mukhya-svarūpatvaṁ sopādhitvaṁ tv ābhāsatvaṁ, tac ca gauṇyā vṛttyā pravartamānatvam iti prāpteḥ tasyābhāsasya pratibimbatvādi-dvaividhyam uddiśya pratibimbaṁ lakṣayati—aśrameti | rati-lakṣaṇa-lakṣita iti, bāṣpādy-eka-dvaya-mātra-darśanāt, tad-rūpatvena pratīyamāno’pi raty-ābhāsaḥ bhogāpavarga-saukhyāṁśa-vyañjakaś cet tarhi pratibimbaka ity anvayaḥ | bhogāpavarga-dātṛtva-lakṣaṇa-bhagavad-guṇa-dvayāvalambanād bhogāpavarga-lipsopādhitvaṁ tat-pratibimbam ity arthaḥ | tathāpy aśramābhīṣṭa-nirvāhīti māhātmya-kathanam ||46||

**mukundaḥ : **aśrameti viśeṣaṇa-trayātmakaḥ pratibimbākhyo raty-ābhāsaḥ ||46||

**viśvanāthaḥ :** aśrameti | rati-lakṣaṇa-lakṣita iti, bāṣpādy-eka-dvaya-mātra-darśanāt, tad-rūpatvena pratīyamāno’pi raty-ābhāsaḥ | bhogāpavarga-saukhyāṁśa-vyañjakaś cet pratibimbaka ity anvayaḥ | tathāpy aśramābhīṣṭa-nirvāhī aśrameṇa mokṣa-sādhana-śama-damādi-śramaṁ vinaivābhīṣṭasya mokṣasya nirvāhaka ity arthaḥ | etena pratibimbasya māhātmya-kathanam idaṁ jñeyam ||46||

 —o)0(o—

**|| 1.3.47-48 ||**

**daivāt sad-bhakta-saṅgena kīrtanādy-anusāriṇām |**

**prāyaḥ prasanna-manasāṁ bhoga-mokṣādi rāgiṇām ||**

**keṣāṁcit hṛdi bhāvendoḥ pratibimba udañcati |**

**tad-bhakta-hṛn-nabhaḥ-sthasya tat-saṁsarga-prabhāvataḥ ||**

**śrī-jīvaḥ : **tatra prakriyām āha—bhoga-mokṣādi-rāgiṇāṁ daivāt kadācid eva, na tu muhuḥ sad-bhakta-saṅgena kīrtanādy-anusāriṇāṁ tat-tad-arthāntara-lipsayaiva tad-anukartṝṇāṁ tataḥ prāyaḥ-prasanna-manasāṁ doṣa-darśitvādy-abhāve’pi tat-tad-arthāntara-lipsā-śavala-cittānāṁ kathañcid hṛdi tādṛk-citte tad-bhakta-hṛn-nabhaḥ-sthasya tad-bhakta-hṛd eva nabhaḥ vastv-antarāspṛśyatvāt premendūdaya-yogyatvāc ca | tat-stha-bhāvendoḥ pratibimba udañcati, na tu svarūpaṁ | tat-tal-lipsā-lakṣaṇopādhiṁ vinā tat-pratibimbasyāpy anudayāt | pratibimbaś cāyaṁ na svarūpa-sadṛśaḥ | tat-tad-ekaika-guṇa-mātrāvalambanatvāt tat-tal-lipsāyās tasyāsvacchatvāc ca | śuddha-bhāva-lipsā tu śuddhaṁ pūrṇaṁ ca tam ākarṣaty eva | vicitra-guṇa-gānāvalambanavāt tad-artha-prayatnatvāc cety arthaḥ | tarhi kathaṁ tādṛśa-bhakta-vyavadhāne sati sa nāpayāti ? tatrāha—tat-saṁsargeti | tat-saṁsarga-prabhāvāc ciram udañcaty eva saṁskāra-rūpeṇeti bhāvaḥ ||47-48||

**mukundaḥ : **tasyodayo bhāgyenaivety āha—daivād iti dvābhyām | prāyaḥ prasanna-manasām anya-cittatvāt sad-bhaktānāṁ bhāvābhilāṣā-bhāve’pi tad-anumodana-mātreṇa prāyo-vikaśita-cittānāṁ hṛdi tad-grahaṇāyogye’pi tat-saṁsargasya prabhāvataḥ māhātmyam ||47||

**viśvanāthaḥ :** tasyāvirbhāve prakāram āha—daivād iti | sad-bhakta-saṅgād dhetoḥ kīrtanādy-anusāriṇāṁ keṣāñcid bhoga-mokṣādi-rāgiṇāṁ hṛdi sad-bhakta-hṛdaya-rūpākāśa-sthasya bhāva-rūpa-candrasya pratibimba udañcati | nanu yathā candrasya meghādi-vyavadhāne jalādau pratibimbo na tiṣṭhati | tathāpy atrāpi tādṛśa-bhaktasya vyavadhāne sati pratibimbaḥ kathaṁ nāpayāti—tatrāha tat-saṁsargeti | tat-saṁsarga-prabhāvāt saṁskāra-rūpeṇa ciram udañcaty eveti bhāvaḥ ||47-48||

 —o)0(o—

**|| 1.3.49 ||**

atha **chāyā—**

**kṣudra-kautūhala-mayī cañcalā duḥkha-hāriṇī |**

**rateś chāyā bhavet kiṁcit tat-sādṛśyāvalambinī ||**

**śrī-jīvaḥ : **atha chāyeti | chāyā-śabdenātra kāntir ucyate | chāyā sūrya-priyā kāntiḥ pratibimbam anātapaḥ ity amarasya nānārtha-vargāt | sā cātra praticchavir evocyate | tasyāś ca kāntitvād ābhāsa-śabdasya tatra ca prasiddhatvāt | tad etad abhipretya chāyāṁ lakṣayati—kṣudreti | kṣudra-kautūhalatvam—pāramārthike’pi kautūhale tasmin laukikatva-mananāt | tathāpi paramārtha-kautūhala-maya-rates tatra yat kiñcic chavir ābhāsata eveti chāyātvam atreti bhāvaḥ | rateś chāyā tu kiñcid yathā syāt tathā tasyā rateḥ sādṛśyāvalambinī bhaved iti tu yojanā | ataś chāyātvāc cañcalāpi, na tu pratibimbavat sthirā | bhogādi-rāgaval laukika-kautukasya sthiratvābhāvāt | tathāpi vastu-prabhāvād duḥkha-hāriṇī saṁsāra-tāpasya kramāc chamanīti | na cātra viśeṣa-lakṣaṇe bhogādi-sambandhābhāvād ābhāsa-gatasya sāmānya-lakṣaṇasyāvyāptiḥ syāt, kautuhalānubhavasya ca bhoga-viśeṣatvāt, na cātrabhoga-sambandhena pratibimbe’tivyāptiḥ syāt, kṣudrety anenaiva tato’vicchinnatvāt ||49||

**mukundaḥ : **rateś chāyā tu kiñcit tasyāḥ sādṛśyaṁ kiñcit tat-sādṛśyaṁ tad-avalambinī bhaved iti yojanā | yathānyasyām api chāyāyāṁ puruṣāvayavānāṁ kiñcit sādṛśyaṁ, adbhutā bālāpi duḥkha-hāriṇī ||49||

**viśvanāthaḥ :** pāramārthike bhagavat-kīrtana-bhakta-nṛtyādi-kautūhale tasmin jane sāmānya-laukikatva-mananāt kṣudra-kautūhala-mayī rati-cchāyā tu kiñcid yathā syāt tathā tasyāḥ rateḥ sādṛśyāvalambinī bhaved iti yojanā | ataś chāyātvāc cañcalāpi, na tu pratibimbavat sthirā | tathāpi duḥkha-hāriṇī saṁsāra-tāpasya kramāc ca śamanī ||49||

 —o)0(o—

**|| 1.3.50-51 ||**

**hari-priya-kriyā-kāla-deśa-pātrādi-saṅgamāt |**

**apy ānuṣaṅgikād eṣa kvacid ajñeṣv apīkṣyate ||**

**kintu bhāgyaṁ vinā nāsau bhāva-cchāyāpy udañcati |**

**yad abhyudayataḥ kṣemaṁ tatra syād uttarottaram ||**

**śrī-jīvaḥ : **hari-priya-kriyādīnāṁ saṅgamād yugapan milanād ity arthaḥ ||50||

**mukundaḥ : **hari-priyānāṁ kriyā-kāla-deśa-pātrādīnāṁ saṅgamāt, hari-priya-pātraṁ bhaktaḥ, kathambhūtāt ānusaṅgikāt uddeśaṁ vinaiva bhāgyenaiva labdhād ity arthaḥ | kvacid ajñeṣv apīkṣyata iti bhukti-mukti-kāmiṣu keṣucid īkṣyata evety arthaḥ ||50||

**viśvanāthaḥ :** hari-priya-kriyā-kālādīnām ānuṣaṅgika-saṅgāt kvacid ajñeṣu mokṣecchā kṣānty-ādi-rahita-mūḍheṣu eṣā rati-cchāyāpīkṣyate ||50-51|| 

 —o)0(o—

**|| 1.3.52-53 ||**

**hari-priya-janasyaiva prasāda-bhara-lābhataḥ |**

**bhāvābhāso’pi sahasā bhāvatvam upagacchati ||**

**tasminn evāparādhena bhāvābhāso’py anuttamaḥ |**

**krameṇa kṣayam āpnoti kha-sthaḥ pūrṇa-śaśī yathā ||**

**śrī-jīvaḥ : _na vyākhyātam |_**

**mukundaḥ : **prasāda-bharābhāsato’tiprasāda-lābhāt | eva-kāraḥ sādhanābhiniveśādi-vyāvartakaḥ | bhāvābhāsaḥ pratibimba-cchāyātmakaḥ | sahasā śīghram | tasminn evāparādhena, na tu viṣaya-bhogenety arthaḥ ||52-53||

**viśvanāthaḥ :** tasmin hari-priya-jane’parādhenānuttamaḥ śreṣṭho’pi raty-ābhāsaḥ kṣayaṁ prāpnoti ||50||

 —o)0(o—

**|| 1.3.54 ||**

kiṁ ca—

**bhāvo’py abhāvam āyāti kṛṣṇa-preṣṭhāparādhataḥ |**

**ābhāsatāṁ ca śanakair nyūna-jātīyatām api ||**

**śrī-jīvaḥ : **abhāvaṁ dvividhasyaivāparādhasyādhikyena | evam ābhāsatāṁ madhyamatvena nyūna-jātīyatām alpatvena tatra nyūna-jātīyatvaṁ vakṣyamāṇānāṁ śānty-ādi-pañca-vidhānāṁ raty-ādy-aṣṭa-vidhānāṁ ca tāratamyena jñeyam ||54||

**mukundaḥ : **kṛṣṇasya svayaṁ bhagavataḥ preṣṭhāḥ sādhana-siddhā bhaktāḥ | abhāvaṁ dvividasyaivāparādhasyādhikyena | ābhāsatāṁ madhyamatvena nyūna-jātīyatām alpatvena | tatrābhāsatā sālokyādi-caturdhā muktiṣu kāmanā | nyūna-jātīyatvaṁ vakṣyamāṇānāṁ śāntādi-pañca-vidha-ratīnāṁ yathottara-śreṣṭhānāṁ yathā-pūrvatvena ||54||

**viśvanāthaḥ :** kṛṣṇasya preṣṭhaḥ atiśaya-priyas tasminn aparādhataḥ | yathā raghunāthasya pārṣado’pi dvivida-nāmā vānaras tasya lakṣmaṇa-sthāne’parādhasyādhikyena bhāvo’bhāvaṁ prāptaḥ | aparādhasya madhyamatvenābhāsatvam | alpatve nyūna-jātīyatvam | tac cojjvala-ratimān dāsyaṁ, dāsyavān śānty-ādikaṁ prāpnoti ||54||

 —o)0(o—

**|| 1.3.55 ||**

**gāḍhāsaṅgāt sadāyāti mumukṣau supratiṣṭhite |**

**ābhāsatām asau kiṁ vā bhajanīyeśa-bhāvatām ||**

**śrī-jīvaḥ : **bhajanīyo ya īśas tasya bhāvo’bhimāna iva bhāvo’bhimāno yasya tat tāṁ yāti | ahaṅgrahopāsanām āviśatīty arthaḥ ||55||

**mukundaḥ : **asau bhāvaḥ | bhajanīyo ya īśas tasya bhāvo brahmatvaṁ yāti, tad-abhimānitāṁ prāpnoti ||55||

**viśvanāthaḥ :** mumukṣau kathambhūte supratiṣṭhite mokṣasya sarvotkarṣa-vyvasthāpaka-jñāna-śāstre yuktyānukula-tarka-racanā-dvārā pratiṣṭhāṁ prāpte bhajanīyo ya īśas tasya bhāvo’bhimāno yasya tat tāṁ yāti | ahaṅgrahopāsanām āviśatīty arthaḥ ||55||

 —o)0(o—

**|| 1.3.56 ||**

**ata eva kvacit teṣu navya-bhakteṣu dṛśyate |**

**kṣaṇam īśvara-bhāvo’yaṁ nṛtyādau mukti-pakṣagaḥ ||**

**śrī-jīvaḥ, viśvanāthaḥ : **kṣaṇam ity upalakṣaṇaṁ kvacic ciram abhivyāpya | muktis tv atra sārūpya-sārṣṭi-sāmīpya-lakṣaṇā jñeyā ||56||

**mukundaḥ : **.īśvaraseva bhāvaś ceṣṭā dṛśyate | āntaratvena vijñair eva sarvatā jñātuṁ śakyo’pi sarvair eva nṛtyādau sākṣād anubhūyate | muktiḥ pañca-vidhā ||56||

 —o)0(o—

**|| 1.3.57 ||**

**sādhanekṣāṁ vinā yasminn akasmād bhāva īkṣyate |**

**vighna-sthagitam atrohyaṁ prāg-bhavīyaṁ susādhanaṁ ||**

**śrī-jīvaḥ : **sādhanekṣām iti | sādhanāni pūrvokta-sādhanābhiniveśa-kṛṣṇa-prasāda-bhakta-prasāda-lakṣaṇāni kāraṇāni teṣām īkṣāṁ śāstrādi-dvārā jñānaṁ vinā yasmin bhāvo raty-ādir īkṣyate niścīyate tasmin vṛtrādiṣv iva prāg-bhavīyaṁ sādhanam ūhyam ||57||

**mukundaḥ : **suṣṭhu sādhanaṁ susādhanaṁ utpādita-hary-āsaktikaṁ śravaṇa-kīrtanādi | vighnena hari-bhaktālpārādhajaihika-bhoga-lālasādi-lakṣaṇena sthagitam āvṛtam ||57||

**viśvanāthaḥ :** sādhanekṣām iti | pūrvokta-sādhanābhiniveśa-kṛṣṇa-prasāda-bhakta-prasāda-lakṣaṇāni kāraṇāni teṣām īkṣāṁ darśanaṁ vinā yasmin bhāvo raty-ādir vīkṣyate tasmin vṛtrāsurādiṣv iva prāg-bhavīyaṁ sādhanam ūhyam ||57||

 —o)0(o—

**|| 1.3.58 ||**

**lokottara-camatkāra-kārakaḥ sarva-śaktidaḥ |**

**yaḥ prathīyān bhaved bhāvaḥ sa tu kṛṣṇa-prasādajaḥ ||**

**śrī-jīvaḥ : **nanu pūrvaṁ (1.3.8) sādhanābhiniveśādi-trayeṇādhunā ca prāgbhavīya-sādhanena bhāva-janmoktaṁ teṣāṁ madhye katamaḥ śreṣṭhaḥ ? tatra pūtanādi-dṛṣṭāntam abhipretyāha—loketi ||58||

**mukundaḥ : **nanu sādhanekṣāyā abhāvāc chukādivat kṛṣṇa-prasādajaḥ kathaṁ nānumeyo’yaṁ bhāvas tatrāha—loketi | sādhanaja etādṛśo neti bhāvaḥ ||58||

**viśvanāthaḥ :** nanu pūrvaṁ (1.3.8) sādhanābhiniveśādi-trayeṇādhunā ca prāgbhavīya-sādhanena bhāva-janmoktam | teṣāṁ madhye katamaḥ śreṣṭhaḥ ? tatra pūtanādi-dṛṣṭāntam abhipretyāha—loketi ||58||

 —o)0(o—

**|| 1.3.59 ||**

**jane cej jāta-bhāve’pi vaiguṇyam iva dṛśyate |**

**kāryā tathāpi nāsūyā kṛtārthaḥ sarvathaiva saḥ ||**

**śrī-jīvaḥ, viśvanāthaḥ **: vaiguṇyaṁ bahir durācāratā, tad iveti tena liptatvābhāvāt | tathā coktaṁ—apavitraḥ pavitro vā ity ādi | kṛtārthatvaṁ cātra jāta-bhāvatvād eva ||59||

**mukundaḥ **: kasyacij jāta-bhāvasyāpi niṣiddhācaraṇādau pravṛttiḥ svasmin bhāva-vṛddhaye śrī-kṛṣṇecchayā | ity abhipretyāha—jane ced iti | vaiguṇyam iva kṛṣṇecchayā jātatvād avāstavam ity arthaḥ | yataḥ sarvathā kṛtārtho bhagavat-kṛpā-viṣayatayā kṛta-kṛtya eva | tad yathā śrī-kṛṣṇaḥ śrī-bilvamaṅgalaṁ cintāmaṇi-veśyāyām āsaktaṁ vidhāya tad-vacana-mātreṇa sarvaṁ santyājya sva-līlaika-niṣṭhaṁ kṛtvā guruṇā līlā-śuka iti khyātiṁ prāpayya vṛndāvanāgataṁ svaṁ darśayāmāseti | śrī-bharatasya mṛgāsakty-ātmakaṁ prārabdhaṁ karma naṣṭam apy udbodhya paścān mṛga-śarīre brāhmaṇa-śarīre ca parama-vairāgyam utpādya bhāva-vṛddhim eva cakāreti ca ||59||

 —o)0(o—

**|| 1.3.60 ||**

yathā nārasiṁhe—

**bhagavati ca harāv ananya-cetā**

**bhṛśa-malino’pi virājate manuṣyaḥ |**

**na hi śaśa-kaluṣa-cchaviḥ kadācit**

**timira-parābhavatām upaiti candraḥ ||**

**śrī-jīvaḥ : **bhṛśaṁ malino’pi sudurācāratvena bahir dṛśyamāno’pi virājate | anyāparābhūtayā antargata-bhaktyā śobhata eva | tatrārthāntara-nyāso—na hīti | loke cchāyā-mayaṁ lakṣma tavāṅke śaśa-saṁjñitam iti śrī-hari-vaṁśokteḥ | śaśa-kaluṣa-cchavitvena bahir dṛśyamāno’pīty arthaḥ ||60||

**mukundaḥ : **bhṛśa-malino’pi durācāratayā dṛśyamāno’pi virājate bhagavat-kṛpāspadatayā bhṛśa-mālinyaṁ paribhūya śobhata eva | arthāntara-nyāso’tra padye viśeṣeṇa sāmānya-samānatvāt | manuṣya iti jāti-bodhakatvāt sāmānyam ||60||

**viśvanāthaḥ :** bhṛśaṁ malino’pi sudurācāratvena bahir dṛśyamāno’pi virājate | anyāparābhūtayāntargata-bhaktyā śobhata eva | tatrārthāntara-nyāsam āha—na hīti | loka-cchāyā-mayaṁ lakṣma tavāṅke śaśa-saṁjñitam iti hari-vaṁśokteḥ | śaśa-kaluṣa-cchavitvena bahir dṛśyamāno’pīty arthaḥ ||60||

 —o)0(o—

**|| 1.3.61 ||**

**ratir aniśa-nisargoṣṇa-prabalatarānanda-pūra-rūpaiva |**

**uṣmāṇam api vamantī sudhāṁśu-koṭer api svādvī ||**

**śrī-jīvaḥ : **uttarottarābhilāṣa-vṛddheḥ aśānta-svabhāvatvam uṣṇatvam ullāsātmakatvād ānandatvaṁ aniśo’nādita eva yo nisargaḥ svabhāvas tena uṣmā cāsau prabalatarānanda-rūpā ceti vigrahaḥ | uṣmāṇaṁ tad-vidha-nānā-sañcāri-bhāva-lakṣaṇam ||61||

**mukundaḥ : **aniśaṁ nirantaraṁ nisargeṇa svabhāvena uṣṇā ca sā prabalatarānanda-rūpā ceti vigrahaḥ | eva-kāro’yoga-vyavacchedakaḥ | ata uṣmāṇam apīty ādi ||61||

**viśvanāthaḥ :** aniśaṁ nirantaraṁ yo nisargaḥ svabhāvas tena uṣmā ca sā prabalatarānanda-rūpā ceti vigrahaḥ | rater uṣṇatvaṁ nāma uttarottarābhilāṣa-vṛddhyāśānta-svabhāvatvam | ullāsakatvād ānanda-rūpatvaṁ ceti jñeyam | uṣmāṇaṁ tad-vidha-nānā-sañcāri-bhāva-lakṣaṇaṁ vamanti abhivyaktaṁ karotīty arthaḥ ||61||

 —o)0(o—

iti śrī-śrī bhakti-rasāmṛta-sindhau

purva-vibhāge bhāva-bhakti-laharī tṛtīyā ||

**|| 1.4 ||**

**śrī-hari-bhakti-rasāmṛta-sindhau pūrva-vibhāge caturthā laharī**


### atha premā

**|| 1.4.1 ||**

**samyaṅ-masṛṇita-svānto mamatvātiśayāṅkitaḥ |**

**bhāvaḥ sa eva sāndrātmā budhaiḥ premā nigadyate ||**

**śrī-jīvaḥ: **atha bhāvam apy uktvā—**samyag** iti | atra **sāndrātmakatvaṁ** svarūpa-lakṣaṇam | anyad dvayaṁ taṭastha-lakṣaṇam ||1||

**mukundaḥ:** śrī-mukundāya namaḥ | atha premāṇam āha—**samyag** iti | **sa** **bhāva** **eva sāndrātmā **san **premā** | sāndrātmatvaṁ svarūpa-lakṣaṇam | pūrvaṁ citta-māsṛṇya-kṛt [1.3.1], atra tat-samyaktvam | pūrvaṁ rucibhir, atra mamatveneti ||1||

**viśvanāthaḥ:** atha bhāvam apy uktvā premāṇam āha—**samyag** iti | **samyaṅ masṛṇitaṁ** bhāvasya prathama-daśāpekṣayā atiśayārdraṁ **svāntaṁ** cittaṁ yasmin tathā-bhūto yaḥ **sāndrātmā** niviḍa-svarūpaḥ prathama-daśāpekṣayā paramānandotkarṣaṁ prāpta iti yāvat | ata eva kṛṣṇe’**tiśaya-mamatvāṅkito bhāvaḥ** **sa eva premā nigadyate** | 

atreyam āśaṅkā—nanu bhāva eva ced upādānaḥ san sāṅkhya-matānusāreṇa premāṇam utpādya svayaṁ premātmiko bhavati, tadā tan-mate upādāna-kāraṇam eva pūrvāvasthāṁ parityajya kārya-rūpeṇa pariṇamati, na tu kāraṇātiriktaḥ svatantraḥ kārya-padārtho’sti | yathā guḍa eva kam api vikāraṁ prāpya pūrva-rūpaṁ parityajya ca khaṇḍo bhavati, jāte ca khaṇḍe tasmād guḍasya pṛthak sthitir nāsti | evaṁ khaṇḍa eva sitā bhavati, sitā eva sitopalā bhavati, tatra sitopalā-daśāyāṁ guḍa-khaṇḍa-sitānāṁ pṛthak sthitir nāsti | tadvad atrāpi bhāvaḥ pūrvāvasthāṁ parityajya prema-rūpo bhavatu, evaṁ premṇaḥ sakāśād bhāvasya pṛthak-sthitir māstu, tathāgre vakṣyamāṇaṁ premṇa eva sneha-rūpatvam eva snehādīnāṁ rāgādi-rūpatvaṁ ca, tatrāpi snehādibhyaḥ sakāśāt premādi-sthāyi-bhāvānāṁ pṛthak sthitir māstu | evaṁ sati śrī-rādhikā-prabhṛtiṣu carama-sthāyi-rūpa-mahābhāva eva tiṣṭhatu, na tu rati-prema-sneha-māna-rāgānurāgādayaḥ | 

maivam | śrī-kṛṣṇasya hlādinī-śakteḥ sāra-vṛtti-rūpāṇāṁ rati-prema-snehādīnāṁ śrī-kṛṣṇasyaivācintya-śaktitvāt pūrvāvasthām aparityajyaiva bhāvaḥ prema-rūpo bhavati | pūrvāvasthāyā atyāgād eva premṇaḥ sakāśād bhāvasya pṛthak-sthitir api jñeyā | evaṁ-rītyā snehādibhyaḥ sakāśāt  premādīnāṁ pṛthak-sthitir apy ūhyā | tatra dṛṣṭānto, yathā—śrī-kṛṣṇasya bālya-deha eva kam api mādhuryādy-utkarṣaṁ  prāpya bālyāvasthā-parityāgaṁ vinaiva paugaṇḍa-deho bhavati |  evaṁ paugaṇḍa-deha eva pūrvasmād apy utkarṣa-viśeṣaṁ prāpya kaiśora-deho bhavati, na tu prākṛta-manuṣya-śarīrādir iva bālyāvasthāṁ parityajya paugaṇḍāvasthāṁ prāpnoti | śrī-kṛṣṇasya bālya-paugaṇḍa-kaiśorāṇām evaṁ bālyād ucita-līlānāṁ ca sarveṣāṁ nityatvāt | kintu paugaṇḍasya prākaṭye bālya-deho’trāntardhāya yatra yatra brahmāṇḍe prakaṭa-līlāyāṁ bālya-līlāyā ārambhas tatraiva prakaṭībhavati | evam asyaiva vṛndāvanasyāprakaṭa-prakāśe yatra bālya-līlāyā ārambhas tatrāpi bālya-dehasya prākaṭyaṁ jñeyam | brahmaṇa āgāmini kalpe vaivasvata-manvantare punar apy atraiva vṛndāvanasya prakaṭa-prakāśe bālya-dehaḥ prakaṭībhaviṣyatīti | yathā—etad-dvīpasthaḥ sūryo’trāntardhāya sandhyā-kāle dvīpāntaraṁ gacchati, punar api yāma-catuṣṭayānantaram etad dvīpe prakaṭībhaviṣyati | līlānāṁ bālyādy-avasthānāṁ ca nityatvaṁ śrī-bhāgavata-ṭīkāyāṁ mahānubhāvair vistārya likhitam | viśeṣa-jijñāsā cet, sā ṭīkā draṣṭavyā | 

prakṛte tu rati-premādi-sthāyi-bhāvavatāṁ bhaktānāṁ madhye yasya bhaktasya sthāyi-bhāvādeḥ sva-sva-kāraṇaṁ prāpyodayas tadā tasyaivābhivyaktir anyeṣāṁ tu bhāvānām anabhivyaktatvena tasminn eva bhakte sthitir jñeyā  | yathā kāma-krodhādimatāṁ sāṁsārikāṇāṁ kāmādīnāṁ madhye ekatarasyodaya-kāle’nyeṣāṁ saṁskāra-rūpeṇa sthitiḥ, tadvad eveti jñeyam ||1||

**sarasvatī-ṭhākuraḥ :** **samyaṅ-masṛṇita-svāntaḥ** suṣṭhu masṛṇitaḥ ārdrīkṛtaḥ svāntaḥ yasmāt saḥ, **mamatvātiśayāṅkitaḥ** mamatvātiśaya-yuktaḥ iti taṭastha-lakṣaṇa-dvaya-viśiṣṭo yaḥ **sāndrātmā** ghanībhūta-svarūpaḥ iti svarūpa-lakṣaṇa-yukto **bhāvaḥ sa eva** **budhaiḥ premā nigadyate** kathyate ||1|| (caitanya-caritāmṛta 2.23.7)

—o)0(o—

**|| 1.4.2 ||**

yathā pañcarātre—

**ananya-mamatā viṣṇau mamatā prema-saṅgatā |**

**bhaktir ity ucyate bhīṣma-prahlādoddhava-nāradaiḥ ||**

**śrī-jīvaḥ: **atra sva-matam udāharaṇam evaṁ-vrata [bhā.pu. 11.2.38] ity-ādi-vakṣyamāṇa-prakāram eva jñeyam | matāntaram api yojanāntareṇa saṅgamayitum āha—**yathā** iti | **bhaktir** atra bhāvaḥ ||2||

**mukundaḥ:** **viṣṇau bhaktiḥ** sāndra-bhāva-lakṣaṇā, yatra bhaktau **ananya-mamatā** iti samyaṅ masṛṇita-svāntatvam ||3||

**viśvanāthaḥ:** nārada-pañcarātra-padyasya yojanām āha—**bhaktir** iti | **bhaktir** atra bhāvaḥ | deha-gehādi-niṣṭha-mamatvena varjitā, | atha ca **viṣṇau saṅgatā yā mamatā**, tad-rūpā **bhaktir bhīṣma**-pramukhaiḥ **prema ucyate** ity arthaḥ | bhāva iti bhāvasyānubhāva-rūpa-śravaṇa-kīrtanādy-antaraṅgāṇām aṅgānām anusevayā paramotkarṣam ārūḍhā ratir eva bhāvotthaḥ premā parikīrtitā ||2-5||

**sarasvatī-ṭhākuraḥ :** **viṣṇau** bhagavati **prema-saṅgatā** prema-yuktā **ananya-mamatā** aikāntikī sambandha-mayī mamatā prītiḥ iti **bhīṣma-prahlādoddhava-nāradaiḥ** bhaktaiḥ **sā bhaktiḥ** bhāva **ucyate** ||2|| (caitanya-caritāmṛta 2.23.8)

—o)0(o—

**|| 1.4.3-4 ||**

**bhaktiḥ premocyate bhīṣma-mukhyair yatra tu saṅgatā |**

**mamatānya-mamatvena varjitety atra yojanā ||**

**bhāvottho’tiprasādotthaḥ śrī-harer iti sa dvidhā ||**

_na katamena vyākhyātam._

—o)0(o—

**|| 1.4.5 ||**

tatra **bhāvotthaḥ—**

**bhāva evāntaraṅgāṇām aṅgānām anusevayā |**

**ārūḍhaḥ paramotkarṣam bhāvotthaḥ parikīrtitaḥ ||**

**śrī-jīvaḥ, mukundaḥ : **vaidhyā nivṛtto vaidhaḥ | sa cāsau bhāvaś ceti tad-utthaḥ ||5||

**viśvanāthaḥ:** _na vyākhyātam._

—o)0(o—

**|| 1.4.6 ||**

tatra **vaidha-bhāvottho**, yathā ekādaśe (11.2.40)—

**evaṁ-vrataḥ sva-priya-nāma-kīrtyā**

**jātānurāgo druta-citta uccaiḥ |**

**hasaty atho roditi rauti gāyaty**

**unmādavan nṛtyati loka-bāhyaḥ ||**

**śrī-jīvaḥ: **atraivaṁ-vrata iti vaidhī-sambandhāt tan-nivṛttatvaṁ, priyeti bhāvotthatvam | sveti mamatā-yuktatvam | jātānurāga iti tad-atiśayitvaṁ ca jñeyam ||6||

**mukundaḥ:** atraivaṁ-vrata iti vaidha-bhāvatvam | sva-priya-nāmeti antaraṅgāṅgānusevanam | jātānurāga iti bhāvotkarṣa-prāptyā premṇā bhāvotthatvam | uccair druta-cittatvaṁ samyaṅ-masṛṇita-svāntatvam | hasatīty ādi mamatātiśayāṅkitatvam ||6||

**viśvanāthaḥ:** evaṁ-vrata iti | evaṁ pūrva-vacanokta-prakāreṇa sādhane vrata ity arthaḥ | anena vaidhī-sambandhāt vaidhī-niṣpādyatvam asyoktam | priya-nāma-kīrtyety atra kṛṣṇasya priyatva-kathanena tan-nāma-kīrtanasya bhāvotthatvam uktam | sveti—priya-niṣṭha-svīyatva-kathanena mamatā-yuktatvam uktam | jātānurāga iti mamatvasyātiśayitvam uktam | rauti rodanātiriktocca-śabdaṁ karoti | loka-bāhyaḥ lokātītaḥ ||6||

—o)0(o—

**|| 1.4.7-8 ||**

**rāgānugīya-bhāvottho**, yathā pādme—

**na patiṁ kāmayet kañcid brahmacarya-sthitā sadā |**

**tam-eva mūrtiṁ dhyāyantī candrakantir varānanā ||**

**śrī-kṛṣṇa-gāthāṁ gāyantī romāñcodbheda-lakṣaṇā |**

**asmin manvantare snigdhā śrī-kṛṣṇa-priya-vartayā ||**

**śrī-jīvaḥ: **tām eva mūrtiṁ dhyāyantīti tasyāṁ mūrtau pūrvaṁ bhāvo jāta āsīd iti sūcitam | kañcid anyaṁ patiṁ na kāmayet | na kāmayeteti gāḍha-mamatayā prema darśitam | snigdhā babhūveti śeṣaḥ ||7-8||

**mukundaḥ:** na patiṁ kāmayet brahmacarya-sthitā sadeti—indriyārthānāṁ svayam arocakatvena bhāvasya sūcanam | tasya rāgānugīyatvaṁ mūrti-darśana-jātatvāt | mūrtiṁ dhyāyantīti śrī-kṛṣṇa-gāthāṁ gāyantīti cāntaraṅgānusevanam | pūrvaṁ yatra jāto bhāvas tām evety anena mamatvātiśayāṅkitatvam, romāñcodbheda-lakṣaṇeti | samyaṅ-masṛṇita-svāntatvaṁ śrī-kṛṣṇa-priya-vārtayā snigdhā premavatī babhūvety arthaḥ ||7-8||

**viśvanāthaḥ:** tām eva mūrtiṁ dhyāyantīty anena tasyāṁ mūrtau pūrva-bhāvo jāta āsīd iti sūcitam | kañcid anyaṁ patiṁ na kāmayet | na kāmayeteti gāḍha-mamatayā prema darśitam | romāñcodbheda atiśaya ity arthaḥ sa eva lakṣaṇaṁ cihnaṁ yasyāḥ | snigdhā snehavatī babhūveti śeṣaḥ ||7-8||

—o)0(o—

**|| 1.4.9 ||**

atha **harer atiprasādotthaḥ—**

**harer atiprasādo’yaṁ saṅga-dānādir ātmanaḥ ||**

**śrī-jīvaḥ, mukundaḥ : **saṅga-dānam ādir yasya saḥ ||9||

**viśvanāthaḥ:** harer iti | ātmanaḥ saṅga-dānādir eva harer atiprasādasya kāryatvāt atiprasāda ucyate ||9||

—o)0(o—

**|| 1.4.10 ||**

yathā ekādaśe (11.12.7)—

**te nādhīta-śruti-gaṇā nopāsita-mahattamāḥ |**

**avratātapta-tapasaḥ mat**[^11]**-saṅgān mām upāgatāḥ ||10||**

**śrī-jīvaḥ:** ta iti | pūrvokteṣu te kecid bali-prabhṛtayaḥ | te ca mat-prāpty-arthaṁ na adhītāḥ śruti-gaṇā yaiḥ | tathā adhyayanārthaṁ nopāsitā mahattamāḥ tat-pāragā yaiḥ | mat-saṅgād iti | teṣāṁ satāṁ madhye pradhānasya mama saṅgāt premāṇaṁ prāpya mām upāgatā ity arthaḥ | kintu śrī-bhagavataḥ svatantratve’pi satāṁ madhye svayaṁ gaṇanaṁ vinaya-svabhāvād eva kṛtam iti śrī-bhagavat-prasādottha evāyaṁ jñeyaḥ ||10||

**mukundaḥ:** te vṛṣa-parvādi-yajña-patnyas tā mat-saṅgāt premāṇaṁ prāpya mām upāgatā ity arthaḥ | pūrvoktātvāṣṭra-kāyādhavādayas tu mat-saṅgād eva ||10||

**viśvanāthaḥ: **te neti | pūrvokteṣu madhye kecid bali-prabhṛtaya ity arthaḥ | te ca mat-prāpty-arthaṁ nādhītāḥ śruti-gaṇā yaiḥ | tathā adhyayanārthaṁ nopāsitā mahattamā veda-pāragā yaiḥ | mat-saṅgād iti | teṣāṁ satāṁ madhye pradhānasya mama saṅgāt premāṇaṁ prāpya mām upāgatā ity arthaḥ | kintu bhagavataḥ svatantratve’pi satāṁ madhye svayaṁ gaṇanaṁ vinaya-svabhāvād eva kṛtam iti śrī-bhagavat-prasādottha evāyaṁ jñeyaḥ ||10||

—o)0(o—

**|| 1.4.11 ||**

**māhātmya-jñāna-yuktaś ca kevalaś ceti sa dvidhā ||**

**śrī-jīvaḥ, viśvanāthaḥ :** punaś ca tasyaiva premṇo bheda-dvayam āha—māhātmyeti | kevalo mādhurya-mātra-jñānam ukta ity arthaḥ ||11||

**mukundaḥ:** rūpa-guṇa-līlādīnāṁ mādhurya-mātrānubhava-hetutvaṁ kevalatvam ||11||

—o)0(o—

**|| 1.4.12 ||**

atha **ādyo**, yathā pañcarātre—

**māhātmya-jñāna-yuktas tu sudṛḍhaḥ sarvato’dhikaḥ |**

**sneho bhaktir iti proktas tayā sārṣṭyādinānyathā ||**

**śrī-jīvaḥ:** _na vyākhyātam |_

**mukundaḥ :** snehaḥ sāndrātmā bhāvaḥ | bhaktiḥ prema-rūpā | sudṛḍha iti mamatayā baddha-mūlaḥ | sarvato’dhikaś cittasya samyaṅ-māsṛṇya-hetutvāt sarva-śreyobhyaḥ śreṣṭhaḥ | tayā prema-svarūpayā bhaktyā | sārṣṭhyādi-caturdhā prema-sevottarā muktiḥ | nānyathā sukhaiśvarottarā sā na ||12||

**viśvanāthaḥ : **atra pāñcarātrika-padya-dvayaṁ māhātmya-jñāna-sad-bhāvāsad-bhāvāṁśa eva jñeyam | māhātmya-jñānaṁ ca īśvaro’yam iti jñāna-janyaḥ sakhyādi-bhāva-saṅkocaka-sambhrama-viśeṣaḥ | ata eva rāgānugānam aiśvarya-jñāna-sattve’pi tan na sakhyādi-bhāva-saṅkocakam iti jñeyam | māhātmya-jñāna-yukto’tha ca sarvato’dhika-sneho bhaktir ucyate | tayā bhaktyā ||12||

—o)0(o—

**|| 1.4.13 ||**

**kevalo**, yathā tatraiva—

**mano-gatir avicchinnā harau prema-pariplutā |**

**abhisandhi-vinirmuktā bhaktir viṣṇu-vaśaṅkarī || iti |**

**śrī-jīvaḥ:** _na vyākhyātam |_

**mukundaḥ :** bhaktiḥ sāndrātma-bhāvaḥ | viṣṇu-vaśaṅkarīti prema, harau mano-gatir avicchinneti mamatātiśayāṅkitatvam | prema-paripluteti—samyaṅ-masṛṇita-svāntatvam | abhisandhir aiśvaryānusandhānaṁ tena vimukteti kevalatvam ||13||

**viśvanāthaḥ :** tatra nārada-pañcarātre | harau avicchinnā manogati-rūpā yā bhaktiḥ | sā viṣnū-vaśaṅkarīty arthaḥ | abhisandhi-vinirmuktā phalābhisandhi-rahitā ||13||

—o)0(o—

**|| 1.4.14 ||**

**mahima-jñāna-yuktaḥ syād vidhi-mārgānusāriṇām |**

**rāgānugāśritānāṁ tu prāyaśaḥ kevalo bhavet ||**

**śrī-jīvaḥ:** prāyaśa iti | vaidhy-aṁśa-yuktatve’pi na kevalaḥ syād ity arthaḥ ||14||

**mukundaḥ :** veda-rcānāṁ gopītva-prāptau mahima-jñānasyāpi śravaṇaṁ prāyaśa ity uktam ||14||

**viśvanāthaḥ :** prāyaśa iti | rāgānugatasyaivārcana-bhaktau vaidha-bhakty-udita-rukmiṇy-ādi-sāhityena bhāvanā-yuktatve sati na kevalaḥ syād ity arthaḥ ||14||

 —o)0(o—

**|| 1.4.15-16 ||**

**ādau śraddhā tataḥ sādhusaṅgo’tha bhajanakriyā |**

**tato’narthanivṛttiḥ syāt tato niṣṭhā rucis tataḥ ||**

**tathāsaktis tato bhāvas tataḥ premābhyudañcati |**

**sādhakānām ayaṁ premṇaḥ prādurbhāvaḥ bhavet kramaḥ ||**

**śrī-jīvaḥ:** tatra bahuṣv api krameṣu satsu prāyikam ekaṁ kramam āha ādāv iti dvayena | ādau prathame sādhu-saṅga-śāstra-śravaṇa-dvārā śraddhā tad-artha-viśvāsaḥ | tataḥ prathamānantaraṁ dvitīyaḥ sādhu-saṅgo bhajana-rīti-śikṣā-nibandhanaḥ | niṣṭhā tatrāvikṣepeṇa sātatyam | rucir abhilāṣaḥ | kintu buddhi-pūrvikeyam | āsaktis tu svārasikī ||15||

**mukundaḥ :** ādau prathamaṁ kenāpi bhāgyodayena śrī-kṛṣṇasya bhaktau śraddhā | sādhu-saṅga udyamena sādhubhir milanam | bhajana-kriyā bhajanasya kāraṇam | anarthasya aprārabdha-prārabdha-rūpasya pāpasya nivṛttir nāśaḥ | niṣṭhā āgraheṇa punaḥ punar bhajana-kāraṇam | ruciḥ pāpa-bīja-nāśād bhaktau mādhuryānubhavaḥ | āsaktir avidyā-nivṛtter harau mano’bhiniveśaḥ ||15-16||

**viśvanāthaḥ : **atra bahuṣv api krameṣu satsu prāyikam ekaṁ kramam āha ādāv iti dvayena | ādau prathame sādhu-saṅge śāstra-śravaṇa-dvārā śraddhā tad-artha-viśvāsaḥ | tataḥ śraddhānantaraṁ dvitīyaḥ sādhu-saṅgo bhajana-rīti-śikṣārtham | niṣṭhā bhajane avikṣepeṇa sātatyam | rucir abhilāṣaḥ | kintu buddhi-pūrvikeyam | āsaktis tu svārasikī svābhāvikīty arthaḥ | etena niṣṭhāsaktyor bhedo jñeyaḥ ||15-16||

—o)0(o—

**|| 1.4.17 ||**

**dhanyasyāyaṁ navaḥ premā yasyonmīlati cetasi |**

**antarvāṇibhir apy asya mudrā suṣṭhu sudurgamā ||**

**śrī-jīvaḥ:** antar-vāṇibhiḥ śāstra-vidbhiḥ | mudrā paripāṭī ||17||

**mukundaḥ : **antar-vāṇibhiḥ śāstra-jñaiḥ mudrā jñāna-prakāraḥ ||17||

**viśvanāthaḥ : **yasya dhanyasya ayaṁ nava-premā cetasi unmīlati | antar-vāṇībhiḥ śāstra-vidbhir api asya bhaktasya mudrā paripāṭī sudurgamā ||17||

**sarasvatī : **yasya dhanyasya saphalārthasya bhaktajanasya cetasi citte nava-premā unmīlati prakaṭo bhavat, tasya mudrā ceṣṭā antarvāṇībhiḥ śāstravidbhiḥ api suṣṭhu sudurgamā boddhum atīvāśakyā ||17|| (caitanya-caritāmṛta 2.23.36)

—o)0(o—

**|| 1.4.18 ||**

ata eva śrī-nārada-pañcarātre, yathā—

**bhāvonmatto hareḥ kiñcin na veda sukham ātmanaḥ |**

**dukhaṁ ceti maheśāni paramānanda āplutaḥ ||**

**śrī-jīvaḥ:** sudurgamatvam eva darśayati—ata eveti | ayaṁ bhāvaḥ—śāstravidbhir hi sukha-prāpti-duḥkha-hānī eva puruṣārthatvena nirṇīte | te ca tādṛśa-bhaktānāṁ bahir eva tair jñāyete | teṣām antas tu sukha-duḥkhe bhagavat-prāpty-aprāpti-kṛte eva | yathoktaṁ—nātyantikaṁ vigaṇayanty api te prasādaṁ [bhā.pu. 3.15.48] ity ādi, kāmaṁ bhavaḥ sva-vṛjinair nirayeṣu naḥ stāc ceto ‘livad yadi nu te pada yo rameta [bhā.pu. 3.15.49] ity ādi ca ||18||

**mukundaḥ : **ata eva bāhya-ceṣṭā lokātītety āha—ata eveti | śāstravidbhir ayam atra niṣṭha iti ceṣṭayaiva jñāyate sā cāsya tarkānukūlā na, ato jñānābhāva ity arthaḥ ||18||

**viśvanāthaḥ : **sudurgamatvam eva darśayati—ata evaeti | he maheśāni durge ! ayaṁ bhāvaḥ—śāstravidbhir hi sukha-prāpti-duḥkha-hānī eva puruṣārthatvena nirṇīyete | tādṛśa-bhaktānāṁ te sukha-duḥkhe śāstra-vidbhir bahir eva jñāyete, nāntaḥ | teṣām antas tu sukha-duḥkhe bhagavat-prāpty-aprāpti-kṛte eva | yathā—nātyantikaṁ vigaṇayanty api te prasādaṁ [bhā.pu. 3.15.48] ity ādi dhruvoktau bhagavat-prāpaka-bhakty-abhāvenātyantikasya mokṣasyāpy anādarāt | evaṁ, kāmaṁ bhavaḥ sva-vṛjinair nirayeṣu naḥ stāc ceto ‘livad yadi nu te padayo rameta [bhā.pu. 3.15.49] ity ādi sanakādīnām uktau nirayeṣu nārakīṣu yoniṣu mama bhavo janma syād ity anena yatra bhaktiḥ sambhavati, tasyāṁ nārakī-yonāv api janma samīcīnam iti teṣām abhiprāyād iti ||18||

—o)0(o—

**|| 1.4.19 ||**

**premṇa eva vilāsatvād vairalyāt sādhakeṣv api |**

**atra snehādayo bhedā vivicya na hi śaṁsitāḥ ||**

_na katamenāpi vyākhyātam |_

—o)0(o—

**|| 1.4.20-21 ||**

**śrīmat-prabhupadāmbhojaiḥ sarvā bhāgavatāmṛte |**

**vyaktīkṛtāsti gūḍhāpi bhakti-siddhānta-mādhurī ||**

**gopāla-rūpa-śobhāṁ dadhad api raghunātha-bhāva-vistārī |**

**tuṣyatu sanātanātmā prathama-vibhāge sudhāmbu-nidheḥ ||**

**śrī-jīvaḥ :** gopāleti śliṣṭam idam | tatra kṛṣṇa-pakṣe **raghunātha-bhāvasya** raghunāthatvasya **vistārī** raghunāthādīnām apy avatārīty arthaḥ | tatra tad-upāsakānām abhīṣṭa-pūraṇāyeti bhāvaḥ | aho kṛpā-māhātmyam iti vivakṣitam | pakṣe sva-vargasya nāma-catuṣṭayam uddiṣṭam | tatra dvitīyaṁ śrīmad-grantha-kṛc-caraṇānāṁ nāma, prathama-tṛtīye tan-mitrayoḥ | caturthaṁ ca śrīmat-tad-agraja-caraṇānāṁ bhāvaḥ śrī-kṛṣṇa-premā ||20-21||

**mukundaḥ : **gopāleti śliṣṭam idam | sanātanātmā śrī-kṛṣṇo gopāla-rūpeṇa śobhāṁ kāntiṁ dadhad api raghunāthasya bhāvaḥ samudra-bandhanādi-kriyā tasya vistārī | pakṣe sanātanātmā svāgrajaḥ | gopālo gopāla-bhaṭṭo rūpo granthakṛt tayoḥ śobhām icchāṁ dadhat puṣṇann api bibharti bhṛti-poṣayoḥ dadhāti ca ity ākhyāta-candrikāyām | raghunāthasya tan-nāmno’sya bandhor bhāvaḥ śrī-kṛṣṇa-prema tasya vistārī vardhakaḥ | śobhā kāntīcchayor uktā iti viśvaḥ ||20-21||

**viśvanāthaḥ : **gopāleti śliṣṭam idaṁ padyam | tatra śrī-kṛṣṇa-pakṣe—sanātanātmā śrī-kṛṣṇaḥ bhakti-sudhāmbodhaṁ prathama-vibhāge tuṣyatu | kīdṛśaḥ ? gopālaka-svarūpeṇa śobhāṁ dadhat | raghunāthasya bhāvaḥ setu-bandhādi-līlā taṁ kāmya-vanādau vistārī | sanātana-nāmā ātmā deho yasyeti vyutpattyā śrī-sanātana-gosvāmi-pakṣe gopāla-bhaṭṭa-gosvāmī mal-lakṣaṇa-rūpa-nāmā cānayoḥ śobhāṁ dadhat puṣṇan raghunātha-dāsasya bhāvaḥ premā tasya vistārī ||20-21||

—o)0(o—

iti śrī-śrī-bhakti-rasāmṛta-sindhau

pūrva-vibhāge prema-bhakti-laharī-caturthī

iti śrī-śrī-bhakti-rasāmṛta-sindhau

rasopayogi-sthāyi-bhāvopapādano nāma

pūrva-vibhāgaḥ samāptaḥ

 —o)0(o—


<!-- Footnotes themselves at the bottom. -->
## Notes

[^1]:
     sādhana (a,b) 

[^2]:
     mat-sevayā pratītaṁ te sālokyādi-catuṣṭayam |
    necchanti sevayā pūrṇāḥ kuto’nyat kāla-viplutam ||

[^3]:
     prīti-sandarbha 108.

[^4]:

[^5]:
     Quoted by Maṇavāḷamamuni in Śrī Vacana Bhūṣaṇam 15.278, and by Vedānta Deśika in Rahasya Traya Sāram chapter 17. A similar verse is found in Lakṣmī tantra.

[^6]:
     Padyāvalī, 53. Anonymous. 

[^7]:
     mādhava-mahotsave (3.116) tu candrakānte śrī-rādhā-vibhūtitvam uktam, yathā—
    rādhe purā nija-vibhūtija-candrakānti-saṁjñe sa-mādhavam ṛcaṁ pariśiṣṭa-gīte |
    kṛṣṇo niśamya tad atīva nija-pratīkṣyaṁ, niśvasya sa-smitam athāvadad evam astu ||

[^8]:
     In parentheses in Haridas Das’ edition.

[^9]:
     sa-garbha in most editions except Haridas Babaji's

[^10]:
     Not found in my edition.

[^11]:
     ākare prāyaśaḥ sat-saṅgād iti pāṭho dṛṣṭaḥ |
