+++
title = "धनञ्जय-दशरूपकम्"
+++

<details><summary>विस्तारः (द्रष्टुं नोद्यम्)</summary>

Śrī dhanañjaya-viracitaṁ daśarūpakam, dhānika-kṛtayāvalokākhyayā vyākhyayā sametat. Śrī Kāśīnātha Pāṇḍuraṅga Paraba, Nirṇaya-sāgara Press (ed.), Mumbyyāṁ, 1819.

Source: [TW](https://archive.org/details/dasarupakam00dhanuoft)

</details>



śrī-dhanañjaya-viracitaṁ


daśa-rūpakam

(1)


## prathamaḥ prakāśaḥ |

**namas tasmai gaṇeśāya yat-kaṇṭhaḥ puṣkarāyate |**

**mad-ābhoga-ghana-dhvāno nīla-kaṇṭhasya tāṇḍave ||1||**

**dhanikaḥ:** iha sad-ācāraṁ pramāṇayadbhir avighnena prakaraṇasya samāpty-artham iṣṭayoḥ prakṛtābhimata-devatayor namaskāraḥ kriyate śloka-dvayena | yasya kaṇṭhaḥ puṣkarāyate mṛdaṅgavad ācarati | madābhogena ghana-dhvānaḥ niviḍa-dhvaniḥ | nīlakaṇṭhasya śivasya tāṇḍave uddhate nṛtte tasmai gaṇeśāya namaḥ | atra khaṇḍa-śleṣākṣipyamāṇopamā-cchāyālaṅkāraḥ | nīlakaṇṭhasya mayūrasya tāṇḍave yathā megha-dhvaniḥ puṣkarāyate iti pratīteḥ ||1||

**bahurūpa-miśraḥ: **atha prāripsitasya prakaraṇasyāvighna-parisamāty-ādi-siddhaye vighnā-virājaṁ namaskaroti nikhila-budha-kula-mauli-mālā-maṇir muñja-rājādhirāra-vandita-caraṇa-yugalo grantha-kṛd dhanañjayaḥ | yathā ghanasya meghasya dhvāno nīla-kaṇṭhasya parameśvarasya tāṇḍave uddhata-nṛtye madābhogena mada-paripūrṇatayā mada-dhvāno niviḍa-dhvanir yat kaṇṭhaḥ puṣkarāyate mṛdaṅgavad ācarati tasmai nama iti | atra khaṇḍa-śleṣākṣipyamāṇopamā-cchāyālaṅkāraḥ ||1||

**daśarūpānukāreṇa yasya mādyanti bhāvakāḥ |**

**namaḥ sarva-vide tasmai viṣṇave bharatāya ca ||2||**

**dhanikaḥ:** ekatra matsya-kūrmādi-pratimānām uddeśena, anyatrānukṛti-rūpa-nāṭakādinā yasya bhāvakāḥ dhyātāro rasikāś ca mādyanti hṛṣyanti tasmai viṣṇave’bhimatāya prakṛtāya bharatāya ca namaḥ ||2||

**bahurūpa-miśraḥ: **atha rūpakāṇāṁ pratipādyatāṁ sūcayan nāṭya-veda-prayoktāraṁ bharatam abhimata-daivataṁ ca viṣṇuṁ namaskaroti | ekatra matsyādīnāṁ daśānāṁ rūpāṇām anukāreṇa pratimā-rūpeṇa anyatra nāṭakādīnāṁ daśa-rūpāṇāṁ rasāntarātmanā bhāvakā dhyātāro rasikāś ceti ||2||

**kasyacid eva kadācid dayayā viṣayaṁ sarasvatī viduṣaḥ |**

**ghaṭayati kam api tam anyo vrajati jano yena vaidagdhīm ||3||**

**dhanikaḥ:** śrotuḥ pravṛtti-nimittaṁ pradarśyate | taṁ kiṁcid viṣayaṁ prakaraṇādi-rūpaṁ kadācid eva kasyacid eva kaveḥ sarasvatī yojayati | yena prakaraṇādinā viṣayeṇānyo jano vidagdho bhavati ||3||



**bahurūpa-miśraḥ: **śrotṛ-jana-protsāhanāya prakaraṇa-viśeṣasya sarasvatī-prasāda-labdhatvaṁ mahāphalatvaṁ cāha | kasyacid eva viduṣaḥ sarasvatī taṁ kam api viṣayaṁ ghaṭayati yenānyo jano vaidagdhīṁ vrajatīty anvayaḥ | daśa-rūpakāṇi prakaraṇa-viṣaya iti sūcitam ||3||

**uddhṛtyoddhṛtya sāraṁ yam akhila-nigamān nāṭya-vedaṁ viriñciś **

**cakre yasya prayogaṁ munir api bharatas tāṇḍavaṁ nīlakaṇṭhaḥ |**

**śarvāṇī lāsyam asya pratipadam aparaṁ lakṣma kaḥ kartum īṣṭe**

**nāṭyānāṁ kintu kiñcid praguṇa-racanayā lakṣaṇaṁ saṅkṣipāmi ||4||**

**dhanikaḥ: **yaṁ nāṭya-vedaṁ vedebhyaḥ sāram ādāya brahmā kṛtavān, yat sambaddham abhinayaṁ bharataś cakāra karaṇāṅga-hārān akarot haras tāṇḍavam uddhataṁ nṛtyaṁ kṛtavān lāsyaṁ sukumāraṁ nṛtyaṁ pārvatī kṛtavatī tasya sāmastyena lakṣaṇaṁ kartuṁ kaḥ śaktaḥ | tad eka-deśasya tu daśarūpasya saṅkṣepaḥ kriyata ity arthaḥ ||4||

**bahurūpa-miśraḥ: **kiṁ tatra kriyata ity apekṣāyāṁ vistareṇa lakṣaṇa-karaṇasyāśakyatvān nāṭyānāṁ lakṣaṇa-saṅkṣepaḥ kriyata ity āha—**uddhṛtyeti | **prayogo’bhinayādi-prakāraḥ tāṇḍavam ārabhaṭī-nṛtyam | lāsyaṁ kaiśikī-vṛttam | asya nāṭya-vedasya pratipadaṁ prati-viṣayaṁ lakṣaṇaṁ kartum aśakyam | ato nāṭyānāṁ lakṣaṇaṁ saṅkṣipāmi | anena svasyābhidheyatva-vacanaṁ sūcitam iti ||4||

**vyākīrṇe manda-buddhīnāṁ jāyate mati-vibhramaḥ |**

**tasyārthas tat-padais tena saṁkṣipya kriyate’ñjasā ||5||**

**dhanikaḥ: **viṣayaikya-prasaktaṁ paunaruktyaṁ pariharati vyākīrṇa iti | vyākīrṇe vikṣipte vistīrṇe ca rasa-śāstre manda-buddhīnāṁ puṁsāṁ matimoho bhavati | tena tasya nāṭya-vedasyārthas tat-padair eva saṁkṣipya ṛjuvṛttyā kriyata iti ||5||

**bahurūpa-miśraḥ: **nanu saṅkṣepasya vistare vidyamānatvān na prayojanavān lakṣaṇa-saṅkṣepa ity āśaṅkyāha vyākīrṇa iti | vyākīrṇe vistīrṇe manda-buddhīnāṁ mati-vibhramo buddhi-vyāmoho bhavati | sa mā bhūd iti prayojanavān lakṣaṇa-saṅkṣepa iti | tad-arthaś ca tat-padais tatratyair eva padaiḥ saṅkṣipyātmakatvād granthasyāsamagratvam iti tad idam uktaṁ tasyārthas tat-padair añjaseti | sūcitaṁ cetad āñjasyaṁ praguṇa-racanayeti ||5||

**ānanda-nisyandiṣu rūpakeṣu **

**vyutpatti-mātraṁ phalam alpa-buddhiḥ |**

**yo’pītihāsādivad āha sādhus **

**tasmai namaḥ svādu-parāṅmukhāya ||6||**

**dhanikaḥ: **idaṁ prakaraṇaṁ daśarūpa-jñāna-phalam | daśarūpaṁ kiṁ phalam ity āha ānandeti | tatra kecit –


    dharmārtha-kāma-mokṣeṣu vaicakṣaṇyaṁ kalāsu ca |


    karoti kīrtiṁ prītiṁ ca sādhu-kāvya-niveṣaṇam || [bhāmaha]

ity-ādinā trivargādi-vyutpattiṁ kāvya-phalatvenecchanti | tan-nirāsena sva-saṁvedyaḥ paramānanda-rūpo rasāsvādo daśa-rūpāṇāṁ phalaṁ na punar itihāsādivat trivargādi-vyutpatti-mātram iti darśitam | nama iti solluṇṭham ||6||

**bahurūpa-miśraḥ: **nanu daśa-rūpakeṣv apītihāsādivat sādhāraṇaṁ vyutpatti-mātram eva phalaṁ syāt | tac cāpuruṣārthātmakatvān mandaṁ phalam | sulabhaṁ catad itihāsādiṣu | yc ca vaidagdhyaṁ phalam ity uktaṁ tad api mandam eva sākṣād aphalatvāc ca vaidagdhyam | ato niṣprayojanam eva rūpakāṇāṁ lakṣaṇa-karaṇam iti punar api tad-avastham evānārambhaṇīyatvam | tatrāha ānandeti |

satyam idaṁ na tu vyutpatti-mātram eva phalaṁ sākṣāt-puruṣārtha-rūpasya sakala-rasikasyānubhava-siddhaṁ yaśrut niratiśayānanda-sandohārthātmanas turīyāvasthā-sukha-spardhina idam ity anirvacanīyasya phalasya vidyamānatvāt | tasmai nama iti ccheka-vacanenopālabhate | evaṁ samāyatārambhaṁ prakaraṇam ārabhate | prakaraṇam iti śāstraia-deśānusyūtam | yathāhuḥ –


    śāstraika-deśa-sambaddhaṁ śāstra-kāryāntare sthitam |


    āhuḥ prakaraṇaṁ nāma grantha-bhedaṁ vipaścitaḥ || iti |

śāstraṁ ca nāṭya-vedaḥ | so’pi rasa-bhāvābhinaya-svara-gāna-vādya-nā¸oya-siddhi-prabhṛtibhir upetaḥ | tatra nāṭya-lakṣaṇasya kriyamāṇatvād idaṁ prakaraṇam ity ucyate | uktaṁ ca pūrvaṁ nāṭyānāṁ kintv ity-ādi | evambhūtasyāsya prakaraṇasyārambhaḥ kriyate ||6||

**avasthānukṛtir nāṭyaṁ rūpaṁ dṛśyatayocyate |**

**rūpakaṁ tat-samāropāt daśadhaiva rasāśrayam ||7||**

**dhanikaḥ: **nāṭyānāṁ lakṣaṇaṁ saṅkṣipāmi ity uktam | kiṁ punas tan nāṭyam ity āha avasthānukṛtir iti | kāvyopanibaddha-dhīrodāttādy-avasthānukāraś caturvidhābhinayena tādātmyāpattir nāṭyam | tad eva nāṭyaṁ dṛśyamānatayā rūpam ity ucyate | nīlādi-rūpavat | naṭe rāmādy-avasthāropeṇa vartamānatvād rūpakaṁ mukhacandrādivat ity ekasminn arthe pravartamānasya śabda-trayasya indraḥ purandaraḥ śakraḥ itivat pravṛttir-nimitta-bhedo darśitaḥ | rasān āśritya vartamānaṁ daśa-prakārakam | evety avadhāraṇaṁ śuddhābhiprāyeṇa | nāṭikāyāḥ saṅkīrṇatvena vakṣyamāṇatvāt ||7||

**bahurūpa-miśra: **saṅkṣipāmi ity uktam | kiṁ punas tan nāṭyam ity āha—avasthānukṛtir iti | kāvyopanibaddha-dhīrodāttādy-avasthānukāraś caturvidhābhinayena tādātmyāpattir nāṭyam | tad eva nāṭyaṁ dṛśyamānatayā rūpam ity ucyate | nīlādi-rūpavat | naṭe rāmādy-avasthāropeṇa vartamānatvād rūpakaṁ mukhacandrādivat ity ekasminn arthe pravartamānasya śabda-trayasya indraḥ purandaraḥ śakraḥ itivat pravṛttir-nimitta-bhedo darśitaḥ | rasān āśritya vartamānaṁ daśa-prakārakam | evety avadhāraṇaṁ śuddhābhiprāyeṇa | nāṭikāyāḥ saṅkīrṇatvena vakṣyamāṇatvāt ||


    lākṣā-lakṣma-lalāṭa-paṭṭam abhitaḥ keyūra-mudrā gale


    vaktre kajjala-kālimā nayanayors tāmbūla-rāgo ghanaḥ |


    dṛṣṭā kopa-vidhāyi maṇḍanam idaṁ prātaś ciraṁ preyaso


    līlā-tāmarasodare mṛgadṛśaḥ śvāsāḥ samāptiṁ gatāḥ ||2.6|| (amaru 88)

nāṭyānāṁ lakṣaṇam idaṁ sāmānyam | viśeṣatas tu vakṣyati | rāmādi-nāyakānām avasthā dhīrodāttatvādayo dakṣiṇādayaś ca | tāsāṁ naṭena yad anukaraṇaṁ naṭasya prekṣaka-buddhyā rāmādi-tādātmyāpattiḥ tan nāṭyam iti | rūpaṁ rūpakam iti ca nāṭyaṁ vyapadiśyate | “daśarūpānukāreṇa” iti | “ānanda-niṣyandiṣu rūpakeṣu” iti ca |

tatra kim ālambanam ? ity apekṣāyāṁ tat-pravṛtti-nimittaṁ vyutpādayati—“rūpaṁ dṛśyatayocyate” ity-ādinā | dṛśyāni hi nīla-pītādīni rūpa-śabda-vācyatayā prasiddhāni | evaṁ nāṭyāny api prekṣakādibhir dṛśyatvād rūpa-padābhidhānīyatvaṁ labhanta iti | naṭe rāmādy-avasthā-samāropād rūpakam iti cocyate | yathā mukha-kamalam ity atra mukhe kamalatvāropād rūpakam iti prasiddhiḥ | rūpakāṇāṁ nyūnādhika-saṅkhyā-vyavacchedāya tāni sva-nāmabhir uddiśan saṅkhyām avatārayati—“daśadhaiva rasāśrayaṁ” | rasa āśrayo yasya tad-āśrayam | vākyārthābhinayo’yaṁ prakīrtito nāṭakādi-bhedena dvādaśa-vidhaḥ sa ity uktatvāt | tṭakāder api lakṣaṇāntara-kārair lakṣaṇāntareṣu rasāśrayatvenopadiṣṭatvāc ceti ||7||

**nāṭakaṁ sa-prakaraṇaṁ bhāṇaḥ prahasanaṁ ḍimaḥ |**

**vyāyoga-samavakāra- vīthy-aṅkehāmṛgā iti ||8||**

**dhanikaḥ:** kathaṁ daśadhaivety ucyate ? satyam evam | tathāpi nāṭikāyāḥ | tāneva daśabhedānuddiśati | nanu—


    ḍombī śrīgaditaṁ bhāṇo bhāṇīprasthānarāsakāḥ | 


    kāvyaṁ ca sapta nṛtyasya bhedāḥ syuste'pi bhāṇavat ||8|| 

**anyad bhāvāśrayaṁ nṛtyaṁ…|9a|**

**dhanikaḥ:** iti rūpakāntarāṇām api bhāvāvadhāraṇānupapattirityāśaṅkyāha—**anyad** iti |

rasāśrayānnāṭyādbhāvāśrayaṁ nṛtyamanyadeva | tatra bhāvāśrayamiti viṣayamedānnṛtyamiti nṛtergātravikṣepārthatvenāśikavāhulyāttatkāriṣu ca nartakavyapadeśālloke'pi cātra prekṣaṇīyakamiti vyavahārīnnāṭakāderanyannṛtyam | tadbhedatvācchrīgaditādevadhāraṇopapattiḥ | nāṭakādi ca rasaviṣayam | rasasya ca padārthībhūtavibhāvādikasaṁsargātmakavākyārthahetukatvādvākyārthābhinayātmakatvaṁ rasāśrayamityanena darśitam | nāṭyamiti ca naṭa avaspandane iti naṭeḥ kiñciccalanārthatvātsāttvikabāhulyam | ataeva tatkāriṣu naṭavyapadeśaḥ | yathā ca gātravikṣepārthatve samāne'pyanukārātmakatvena nṛttādanyannṛtyaṁ tathā vākyārthobhinayātmakānnāṭyātpadārthābhinayātmakamanyadeva nṛtyamiti ||9a||

**…nṛttaṁ tāla-layāśrayam |9b|**

**dhanikaḥ:** prasaṅgānnṛttaṁ vyutpādayati—**nṛttam** iti | tālaś cañcatpuṭādiḥ | layo drutādiḥ | tanmātrāpekṣo'ṅgavikṣepo'bhinayaśūnyo nṛttamiti ||9b||

**ādyaṁ padārthābhinayo mārgo deśī tathā param ||9c||**

**dhanikaḥ: **anantaroktaṁ dvitayaṁ vyācaṣṭe—**ādyaṁ** iti | nṛtyaṁ padārthābhinayātmakaṁ mārga iti prasiddham | nṛttaṁ ca deśīti ||9c||

**madhuroddhata-bhedena tad dvayaṁ dvividhaṁ punaḥ |**

**lāsya-tāṇḍava-rūpeṇa nāṭakādy-upakārakam ||10||**

**dhanikaḥ: **dvividhasyāpi dvaividhyaṁ darśayati—**madhuroddhata** iti | sukumāraṁ dvayam api lāsyamuddhataṁ dvitayam api tāṇḍavamiti | prasaṅgoktasyopayogaṁ darśayati—tac ca nāṭakādyupakārakamiti | nṛtyasya kvacidavāntarapadārthābhinayena nṛttasya ca śobhāhetutvena nāṭakādāvupayoga iti ||10||

**vastu netā rasas teṣāṁ bhedakaḥ… |11a|**

**dhanikaḥ: **anukārātmakatvena rūpāṇāmabhedātkiṁkṛto bheda ityāśaṅkyāha—**vastu netā** iti |

vastubhedānnāyakabhedādrasabhedādūpāṇāmanyonyaṁ bheda iti ||11a||

**…vastu ca dvidhā |11b|**

**dhanikaḥ: **vastubhedamāha—**vastu ca** iti ||11b||

**tatrādhikārikaṁ mukhyam āṅgaṁ prāsaṅgikaṁ viduḥ ||11c||**

**dhanikaḥ:** kathamityāha—**tatrādhikārikaṁ** | pradhānabhūtamādhikārikam | yathā rāmāyaṇe rāmasītāvṛttāntaḥ | tadaṅgabhūtaṁ prāsaṅgikam | yathā tatraiva vibhīṣaṇasugrīvādivṛttānta iti ||11c||

**adhikāraḥ phala-svāmyam adhikārī ca tat prabhuḥ |**

**tan nirvartyam abhivyāpi vṛttaṁ syād ādhikārikam ||12||**

**dhanikaḥ:** niruktyādhikārikaṁ lakṣayati—**adhikāraḥ** iti | phalena svasvāmisaṁbandho'dhikāraḥ phalasvāmī cādhikārī tenādhikāreṇādhikāriṇā vā nirvṛttaṁ phalaparyantatāṁ nīyamānamitivṛttamādhikārikam ||12||

**prāsaṅgikaṁ parārthasya svārtho yasya prasaṅgataḥ |13a|**

**dhanikaḥ:** prāsaṅgikaṁ vyācaṣṭe—**prāsaṅgikaṁ** iti |

yasyetivṛttasya paraprayojanasya satastatprasaṅgātsvaprayojanasiddhistatprāsaṅgikamitivṛttaṁ prasaṅganivṛtteḥ ||13a||

**sānubandhaṁ patākāḍhyaṁ prakarīti pradeśa-bhāk ||13b||**

**dhanikaḥ:** prāsaṅgikam api patākāprakarībhedāddvividhamityāha—**sānubandhaṁ** iti |

dūraṁ yadnuvartate prāsaṅgikaṁ sā patākā | sugrīvādivṛttāntavat | patākevāsādhāraṇanāyakacihnavattadupakāritvāt | yadalpaṁ sā prakarī | śravaṇādivṛttāntavat ||13b||

patākāprasaṅgena patākāsthānakaṁ vyutpādayati—

**prastutāgantu-bhāvasya vastuno vyakti-sūcakam |**

**patākā-sthānakaṁ tulya-saṁvidhāna-viśeṣaṇam ||14||**

**dhanikaḥ:** patākāprasaṅgena patākāsthānakaṁ vyutpādayati—**prastutāgantu-bhāvasya** iti** **|** **prākaraṇikasya bhāvino'rthasya sūcakaṁ rūpaṁ patākāvadbhavatīti patākāsthānakam | tañcca tulyetivṛttatayā tulyaviśeṣaṇatayā ca dviprakāram | anyoktisamāsoktibhedāt | yathā ratnāvalyām—


    yāto'smi padmanayane samayo mamaiṣa suptā mayaiva bhavatī pratibodhanīyā | 


    pratyāyanāmayamitīva saroruhiṇyāḥ sūryo'stamastakaniviṣṭakaraḥ karoti || 

yathā ca tulyaviśeṣaṇatayā—


    uddāmotkalikāṁ vipāṇḍurarucaṁ prārabdhajṛmbhāṁ kṣaṇā


    dāyāsaṁ śvasanodgamairaviralairātanvatīmātmanaḥ | 


    adyodyānalatāmimāṁ samadanāṁ nārīmivānyāṁ dhruvaṁ


    paśyankopavipāṭaladyuti mukhaṁ devyāḥ kariṣyāmyaham ||14||  

**prakhyātotpādya-miśratva-bhedāt tredhāpi tat tridhā | **

**prakhyātam itihāsādir utpādyaṁ kavi-kalpitam ||15||**

**dhanikaḥ: **evamādhikārikadvividhaprāsaṅgikabhedāstrividhasyāpi traividhyamāha—** prakhyātotpādya** iti | iti nigadavyākhyātam ||15||

**miśraṁ ca saṅkarān nānto divya-martyādi-bhedataḥ |**

**kāryaṁ trivargas tac-chuddham ekānekānubandhi ca ||16||**

**dhanikaḥ: **tasyetivṛttasya kiṁ phalamityāha—**miśraṁ ca** iti |

dharmārthakāmāḥ phalam | tac ca śuddhamekaikamekānubandhaṁ dvivyanubandhaṁ vā ||16||

**svalpoddiṣṭas tu tad-dhetur bījaṁ vistāry anekadhā |17a|**

**dhanikāḥ : **tat-sādhanaṁ vyutpādayati svalpeti | stokoddiṣṭaḥ kārya-sādhakaḥ purastād aneka-prakāraṁ vistārī hetu-viśeṣo bījavad bījam** | **yathā ratnāvalyāṁ vatsarājasya ratnāvalī-prāpti-hetur anukūla-daivo yaugandharāyaṇa-vyāpāro viṣkambhake nyastaḥ—yaugandharāyaṇaḥ—kaḥ sandehaḥ ityādinā “prārambhe’smin svāmino vṛddhi-hetau (1.7) ity ante |

yathā vā veṇi-saṁhāre draupadī-keśa-saṁyamana-hetur bhīma-krodhopacita-yudhiṣṭhirotsāho bījam iti | tac ca mahākāryāvāntara-kārya-hetur bhedād aneka-prakāram iti ||17a||

**bahurūpa-miśraḥ : **asya trivargasya ya itivṛttāṁśe’ṅkurasyeva bījaṁ pradhāna-nibandhanaṁ tad vyutpādayati svalpeti | parastād anekadhā vistārī upakṣepāvasthāyāṁ svalpopakṣiptas trivargasya yo hetus tad bījam iti | yathā bījam uptam aṅkura-mūla-patra-skandha-śākhā-praroha-pallava-puṣpādinā bahudhā visarpate, phalāya kalpate, tathāyam api nāyakopanāyaka-pratināyaka-sahāya-suhṛd-amātyādi-bhedād bahudhā visarpann ante phalāya kalpate, tato bījam ity ucyate | tac ca kvacit svāyatta-siddher nāyakasya rāmādeḥ sotsāhātmakaṁ kvacid amātyāyatta-siddher vatsa-rājasya tad-utsāhātmakam | evam ubhayāyatta-siddher ubhayotsāhātmakam iti draṣṭavyam ||17a||

**avāntarārtha-vicchede bindur accheda-kāraṇam ||17b||**

**dhanikāḥ : **avāntara-bījasya saṁjñāntaram āha**—avāntara **iti** | **yathā ratnāvalyām avāntara-prayojanānaṅga-pūjā-parisamāptau kathārtha-vicchede saty ananta-kārya-hetuḥ | “udayanasyendor ivodvīkṣate” iti sāgarikā śrutvā (saharṣaṁ) kadham eso udaṇa-ṇarindo jassa ahaṁ tādeṇa diṇṇā ? [_katham eva sa udayana-narendro yasyāhaṁ tātena dattā ?_] (ra.ā. 1.23) ity-ādi | bindur jale taila-binduvat prasāritvāt ||17b||

**bahurūpa-miśraḥ: **yasya ca bījasyāvāntarārthair avāntara-prayojanaiḥ pratyekaṁ nibaddhaiḥ parama-prayojana-vicchede sati yat punar aviccheda-kāraṇaṁ tad vyutpādayati avāntarārtheti | yathā payo-binduś cyotannabhiṣyanda-lakṣaṇāyāḥ kriyāyā aviccheda-hetur evam ayam apīti bindur ity ucyata iti ||17b||

**bīja-bindu-patākākhya-prakarī-kārya-lakṣaṇāḥ |**

**artha-prakṛtayaḥ pañca tā etāḥ parikīrtitāḥ ||18||**

**dhanikaḥ:** idānīṁ patākādyaṁ prasaṅgādvyutkramoktaṁ kramārthamupasaṁharannāha |

arthaprakṛtayaḥ prayojanasiddhihetavaḥ ||18||

**avasthāḥ pañca kāryasya prārabdhasya phalārthibhiḥ |**

**ārambha-yatna-prāpty-āśā-niyatāpti-phalāgamāḥ ||19||**

**dhanikaḥ: **anyadavasthāpañcakamāha—**avasthāḥ** iti | yathoddeśaṁ lakṣaṇamāha—

**autsukya-mātram ārambhaḥ phala-lābhāya bhūyase |20a|**

**dhanikaḥ:** idamahaṁ saṁpādayāmītyadhyavasāyamātramārambha ityucyate | yathā ratnāvalyām—prārambhe‘sminsvāmino vṛddhihetau daive cetthaṁ dattahastāvalmbhe | ityādinā sācivāyattasiddhervatsarājasya kāryārambhe yaugandharāyaṇamukhena darśitaḥ ||20a||

**prayatnas tu tad-aprāptau vyāpāro’titvarānvitaḥ ||20b||**

**dhanikaḥ:** atha  prayatnaḥ—**prayatnas tu** iti |

tasya phalasyāprāptāvupāyayojanādirūpaśceṣṭāviśeṣaḥ prayatnaḥ | yathā ratnāvalyāmālekhyābhilekhanādirvatsarājasamāgamopāyaḥ—tahāvi ṇithi aṇṇo daṁsaṇuvāo tti jahātahā ālihia jadhāsamīhiaṁ karissam | ityādinā pratipāditiḥ ||20b||

**upāyāpāya-śaṅkābhyāṁ prāptir niyatāptiḥ suniścitā |21a| **

**dhanikaḥ:** prāptyāśamāha—**upāyāpāya** iti |

upāyasyāpāyaśaṅkāyāś ca bhāvādanirdhāritaikāntā phalaprāptiḥ prāptyāśā | yathā ratnāvalyāṁ tṛtīye‘ṅke veṣaparivartābhisaraṇādau samāgamopāye sati vā savadattālakṣaṇāpāyaśaṅkāyāḥ—evaṁ jadi aālavādālī via āacchia aṇṇado ṇa ṇaissadi vāsavadatta | ityādinā darśitatvādanirdhāritaukāntā samāgamaprāptiruktā ||21a||

**samagra-phala-sampattiḥ phala-yogo yathocitā ||21b||**

**dhanikaḥ:** niyatāptimāha—**samagra** iti | apāyābhāvādavadhāritaikāntā phalaprāptirniyatāptiriti | yathā ratnāvatyām—

**vidūṣakaḥ**—sāgarikā dukkaraṁ jīvissadi || ityupakramya kiṁ ṇa upāyaṁ cintesi | ityanantaram—

**rājā**—vayasya devīprasādanaṁ muktvā nānyamatropāyaṁ paśyami || ityanantarāṅkārthabindunānena devīlakṣaṇāpāyasya prasādanena nivāraṇānniyatā phalaprāptiḥ sūcitā ||21b||

**samagraphalasaṁpattiḥ phalayogo yathoditaḥ |22a|**

**dhanikaḥ: **phalayogamāha—**samagra** iti | yathā ratnāvalyāṁ ratnāvalīlābhacakravartitatvāvāptiriti ||22a||

**arthaprakṛtayaḥ pañca pañcāvasthāsamanvitāḥ ||22b|| **

**yathāsaṅkhyena jāyante mukhādyāḥ pañca saṁdhayaḥ |23a| **

**dhanikaḥ: **saṁdhilakṣaṇamāha—**arthaprakṛtayaḥ** iti | arthaprakṛtīnāṁ pañcānāṁ yathāsaṅkhyenāvasthābhiḥ pañcabhiryogādyathāsaṅkhyenaiva vakṣyamāṇā mukhādyāḥ pañca saṁdhayo jāyante ||22b-23a||

**antaraikārthasaṁbandhaḥ saṁdhirekānvaye sati ||23b|| **

**dhanikaḥ: **saṁdhisāmānya-lakṣaṇamāha—**antaraikārtha** iti |

ekena prayojanenānvitānāṁ kathāṁśānāmavāntaraikaprayojanasaṁbandhaḥ saṁdhiḥ ||23b||

**mukhapratimukhe garbhaḥ sāvamarśopasaṁhṛtiḥ |24a|**

**dhanikaḥ: **ke punaste saṁdhayaḥ—**mukhapratimukhe** iti | yathoddeśaṁ lakṣaṇamāha—

**mukhaṁ bījasamutpattirnānārtharasasaṁbhavā ||24b||**

**aṅgāni dvādaśaitasya bījārambhasamanvayāt |25a|**

**dhanikaḥ: **bījānāmutpattiranekaprakāraprayojanasya rasasya ca heturmukhasaṁdhiriti vyākhyeyam | tenātrivargaphale prahasanādau rasotpattihetoreva bījatvamiti | asya ca bījārambhārthayuktāni dvādaśāṅgāni bhavanti ||24b-25a||

**upakṣepaḥ parikaraḥ parinyāso vilobhanam ||25b|| **

**yuktiḥ prāptiḥ samādhānaṁ vidhānaṁ paribhāvanā |**

**udbhedabhedakaraṇānyanvarthānyatha lakṣaṇam ||26|| **

**dhanikaḥ: **tānyāha—**upakṣepaḥ** iti | eteṣāṁ svasaṁjñāvyākhyātānām api sukhārthaṁ lakṣaṇaṁ kriyate—

**bījanyāsa upakṣepaḥ… |27a| **

**dhanikaḥ: **yathā ratnāvalyām—(nepathye |)


    dvīpādanyasmādapi madhyādapi jalanidherdiśo'pyantāt |


    ānīya jhaṭiti ghaṭayati vidhirabhimatamabhimukhībhūtaḥ || 

ityādinā yaugandharāyaṇo vatsarājasya ratnāvalīprāptihetubhūtamanukūladaivaṁ svavyāpāraṁ bījatvenopakṣiptavānityupakṣepaḥ ||27a||

**…tadbāhulyaṁ parikriyā |27|| **

**dhanikaḥ: **parikaramāha—**tadbāhulyaṁ** iti | yathā tatraiva—anyathā kva siddhādeśapratyayaprārthitāyāḥ siṁhaleśvaraduhituḥ samudre pravahaṇabhaṅgamagnotthitāyāḥ phalakāsādanam | ityādinā sarvathā spṛśanti svāminamabhyudayāḥ | ityantena bījotpattereva bahūkaraṇātparikaraḥ ||27b||

**tanniṣpattiḥ parinyāso... |27c|**

**dhanikaḥ: **parinyāsamāha—**tanniṣpattiḥ** iti | yathā tatraiva—


    prārambhe'sminsvāmino vṛddhihetau daive cetthaṁ dattahastāvalambe | 


    siddherbhrāntirnāsti satyaṁ tathāpi svecchākārī bhīta evāsmi bhartuḥ || 

ityanena yaugandharāyaṇaḥ svavyāpāradaivayorniṣpattimuktavāniti parinyāsaḥ ||27c||

**guṇākhyānaṁ vilobhanam ||27d|| **

**dhanikaḥ: **vilobhanamāha—**guṇākhyānaṁ** iti |** **yathā ratnāvalyām—


    astāpāstasamastabhāsi nabhasaḥ pāraṁ prayāte ravā


    vāsthānīṁ samaye samaṁ nṛpajanaḥ sāyantane saṁpatan | 


    saṁpratyepa saroruhadyutimuṣaḥ pādāṁstavāsevituṁ


    prītyutkarṣakṛto dṛśāmudayanasyendorivodvīkṣate || 

iti vaitālikamukhena candratulyavatsarājaguṇavarṇanayā sāgarikāyāḥ samāgamahetvanurāgabījānuguṇyenaiva vilobhanādvilobhanamiti |

yathā ca veṇīsaṁhāre—


    manthāyastārṇavāmbhaḥplutakuharavalanmandaradhvānadhīraḥ \
koṇāghāteṣu garjatpralayaghanaghaṭānyonyasaṁghaṭṭacaṇḍaḥ |


    kṛṣṇākrodhāgradūtaḥ kurukulanidhanotpātaniryghātavātaḥ


    kenāsmatsiṁhanādapratirasitasakho dundubhistāḍito'yam || 

ityādinā yaśodundubhiḥ | ityantena draupadyā vilobhanādvilobhanamiti ||27d||

**saṁpradhāraṇamarthānāṁ yuktiḥ |28a| **

**dhanikaḥ: **atha yuktiḥ—**saṁpradhāraṇam** iti | yathā ratnāvalyām—mayāpi caināṁ devīhaste sabahumānaṁ nikṣipatā yuktamevānuṣṭhitam | kathitaṁ ca mayā yathā bābhravyaḥ kañcukī siṁhaleśvarāmātyena vasubhūtinā saha kathaṁkatham api samudrāduttīrya kośalocchittaye gatasya rumaṇvato ghaṭitaḥ || ityanena sāgarikāyā antaḥpurasthāyā vatsarājasya sukhena darśanādiprayojanāvadhāraṇādbābhravyasiṁhaleśvarāmātyayoḥ svanāyakasamāgamahetuprayojanatvenāvadhāraṇādyuktiriti ||28a||

**…prāptiḥ sukhāgamaḥ |28b| **

**dhanikaḥ: **atha prāptiḥ—**prāptiḥ** iti |** **yathā veṇīsaṁhāre—

**ceṭī**—bhaṭṭiṇi, parikuvido via kumāro lakkhīyadi | ityupakrame

**bhīmaḥ**—


    maśnāmi kauravaśataṁ samare na kopād


    duḥśāsanasya rudhiraṁ na pibāmyurastaḥ | 


    saṁcūrṇayāmi gadayā na suyodhanorū


    saṁdhi karotu bhavatāṁ nṛpatiḥ paṇena || 

**draupadī**—(śrutvā saharṣam |) nādha, assudapuvvaṁ khu edaṁ vaaṇam | tā puṇo puṇo bhaṇa ||

ityanena bhīmakrodhabījānvayenaiva sukhaprāptyā draupadyāḥ prāptiriti | yathā ca ratnāvalyām—

**sāgarikā**—(śrutvā saharṣe parivṛtya saspṛhaṁ paśyantī |) kadhaṁ aaṁ so rāā udayaṇo jassa ahaṁ tādeṇa diṇṇā | tā parappesaṇadūsidaṁ me jīvidaṁ edassa daṁsaṇeṇa bahumadaṁ saṁjādam || iti sāgarikāyāḥ sukhāgamātprāptiriti ||28b||

**bījāgamaḥ samādhānaṁ… |28c|**

**dhanikaḥ: **atha samādhānam—**bījāgamaḥ** iti | yathā ratnāvalyām—

**vāsavadattā**—teṇa hi uaṇehi me uvaaraṇāīṁ |

**sāgarikā**—bhaṭṭiṇi, edaṁ savvaṁ sajjam |

**vāsavadattā**—(nirūpyātmagatam) aho pamādo pariaṇassa | jassa evva daṁsaṇapahādo paatteṇa rakkhīadi tassa jjeva kahaṁ diṭṭhigoaraṁ āadā | bhodu | evvaṁ dāva | (prakāśam|) hañje sāgarie, kīsa tumaṁ ajja parāhīṇe pariaṇe maaṇūsave sāriaṁ mottūṇa ihāgadā | tā tahiṁ jjeva gaccha || ityupakrame ||

**sāgarikā**—(svagatam |) sīriā dāva mae susaṁgadāe hatthe samappidā | pekkhiḍhuṁ ca me kutūhalam | tā alakkhiā pekkhissam ||

ityanena vāsavadattāyā ratnāvalīvatsarājayordarśanapratīkārātsārikāyāḥ susaṁgatārpaṇenālakṣitaprekṣaṇena ca vatsarājasamāgamahetorbījasyopādānātsamādhānamiti |

yathā ca veṇīsaṁhāre—

**bhīmaḥ**—bhavatu | pāñcālarājatanaye, śrūyatāmacireṇaiva kālena—


    cañcadbhujabhramitacaṇḍagadābhighātasaṁcūrṇitoruyugalasya suyodhanasya | styānāvanaddhaghanaśoṇitaśoṇapāṇiruttaṁsayiṣyati kacāṁstava devi bhīmaḥ || 

ityanena veṇīsaṁhārahetoḥ krodhabījasya punarupādānātsamādhānam ||28c||

**…vidhānaṁ sukhaduḥkhakṛta ||28d|| **

**dhanikaḥ: **atha vidhānam—**vidhānaṁ** iti | yathā mālatīmādhave prathame'ṅke—

**mādhavaḥ**—


    yāntyā muhurvalitakandharamānanaṁ ta


    dāvṛttavṛttaśatapatnanibhaṁ vahantyā | 


    digdho'mṛtena ca viṣeṇa ca pakṣmalākṣyā


    gāḍhaṁ nikhāta iva me hṛdaye kaṭākṣaḥ || 


    yadvismayastimitamastamitānyabhāva 


    mānandamandamamṛtaplavanādivābhūt | 


    tatsaṁnidhau tadadhunā hṛdayaṁ madīyam


    aṅgāracumbitamiva vyathamānamāste || 

ityanena mālatyavalokanasyānurāgasya samāgamahetorvānuguṇyenaiva mādhavasya sukhaduḥkhakāritvādvidhānamiti |

yathā ca veṇīsaṁhāre—

**draupadī**–

ṇādha, puṇovi tummehiṁ ahaṁ āacchia samāsāsivvā |

**bhīmaḥ**—nanu pāñcālarājatanaye, kimadyāpyalīkāśvāsanayā |


    bhūyaḥ paribhavaklāntilajjāvidhuritānanam | 


    aniḥśeṣitakauravyaṁ na paśyasi vṛkodaram || 

iti saṅgrāmasya sukhaduḥkhahetutvādvidhānamiti ||28d||

**paribhāvo'dbhutāveśa… |29a|**

**dhanikaḥ: **atha paribhāvanā—**paribhāvaḥ** iti | yathā ratnāvalyām—

**sāgarikā**—

(dṛṣṭvā savismayam |)

kadhaṁ pañcakkho jjeva aṇaṅgo pūaṁ paḍiccheditā | ahaṁpi idha ṭṭhida jjeva ṇaṁ pūjaissam || ityanena vatsarājasyānaṅgarūpatayāpahvādanaṅgasya ca pratyakṣasya pūjāgrahaṇasya lokottaratvādadbhutarasāveśaḥ paribhāvanā |

yathā ca veṇīsaṁhāre—

**draupadī**—kiṁ dāṇiṁ eso palaajaladharatthaṇidamaṁsalo khaṇe khaṇe samaradundubhī tāḍīyadi || iti lokottarasamaradundubhidhvanervismayarasāveśāddraupadyāḥ paribhāvanā ||29a||

**…uddedo gūḍhabhedanam |29b| **

**dhanikaḥ: **athodbhedaḥ—**uddedo** iti | yathā ratnāvalyāṁ vatsarājasya kusumāyudhavyapadeśagūḍhasya vaitālikavacasā astāpāsta—ityādinā udayanasya—ityantena bījānuguṇyenaivodbhedanādudbhedaḥ |

yathā ca veṇīsaṁhāre—

ārya, kimidānīmadhyavasyati guruḥ | ityupakrame (nepathye|)


    yatsatyavratabhaṅgabhīrumanasā yatnena mandīkṛtaṁ


    yadvismartumapīhitaṁ śamavatā śāntiṁ kulasyecchatā | 


    taddyūtāraṇisaṁbhṛtaṁ nṛpasutākeśāmbarākarṣaṇaiḥ


    krodhajyotiridaṁ mahatkuruvane yaudhiṣṭhiraṁ jṛmbhate || 

**bhīmaḥ**—(saharṣam |) jṛmbhatāṁ jṛmbhatāṁ saṁpratyapratihatamāryasya krodhajyotiḥ |

ityanena channasya draupadīkeśasaṁyamanahetoryudhiṣṭirakrodhasyodbhedanādudbhedaḥ ||29b||

**karaṇaṁ prakṛtārambho… |29c|**

**dhanikaḥ: **atha karaṇam—**karaṇam** iti | yathā ratnāvalyām—

ṇamo de kusumāuha, tā amohadaṁsaṇo me bhavissasi tti | diṭṭaṁ jaṁpekkhidavvam | tā jāva ṇa ko vi maṁ pekkhai tā gamissam | ityanenānantarāṅkaprakṛtanirvighnadarśanārambhaṇātkaraṇam |

yathā ca veṇīsaṁhāre—

tatpāñcāli, gacchāmo vayamidānīṁ kurukulakṣayāya | iti |

**sahadevaḥ**—ārya, gacchāma idānīṁ gurujanānujñātā vikramānurūpamācaritum || ityanenānantarāṅkaprastūyamānasaṅgrāmārambhaṇātkaraṇamiti | sarvatra cehoddeśapratinirdeśavaiṣamyaṁ kriyākramasyāvivakṣitatvāditi ||29c||

**…bhedaḥ protsāhanā matā ||29d|| **

**dhanikaḥ: **atha bhedaḥ—**bhedaḥ** iti | yathā veṇīsaṁhāre—

ṇādha, mā kkhu jaṇṇaseṇīparibhavuddīvidakovā aṇavekkhidasarīrā parikkamissadha | jado appamattasaṁcaraṇīyāī suṇīyanti riubalāī |

**bhīmaḥ**—ayi sukṣatriye—


    anyonyāsphālabhinnadviparudhiravasāsāndramastiṣkapaṅke


    magnānāṁ syandanānāmuparikṛtapadanyāsavikrāntapattau | sphītāsṛkpānagoṣṭhīrasadaśivaśivātūryanṛtyatkabandhe


    saṅgrāmaikārṇavāntaḥpayasi vicarituṁ paṇḍitāḥ pāṇḍuputrāḥ || 

ityanena viṣaṇṇāyā draupadyāḥ krodhotsāhabījānuguṇyenaiva protsāhanādbheda iti ||

etāni ca dvādaśamukhāṅgāni bījārambhadyotakāni sākṣātpāramparyeṇa vā vidheyāni | eteṣāmupakṣepaparikaraparinyāsayuktyudbhedasamādhānānāmavaśyaṁ bhāviteti ||29d||

**lakṣyālakṣyatayodbhedastasya pratimukhaṁ bhavet | **

**binduprayatnānugamādaṅgānyasya trayodaśa ||30|| **

**dhanikaḥ: **atha sāṅgaṁ pratimukhasaṁdhimāha—**lakṣyālakṣyatayaḥ** iti |

tasya bījasya kiñcillakṣyaḥ kiñcidalakṣya ivodbhedaḥ prakāśanaṁ tatpratimukham | yathā ratnāvalyāṁ dvitīye'ṅke vatsarājasāgarikāsamāgamahetoranurāgabījasya prathamāṅkopakṣiptasya susaṅgatāvidūṣakābhyāṁ jñāyamānatayā kiñcillakṣyasya vāsavadattayā ca citraphalakavṛttāntena kiñcidunnīyamānasya dṛśyādṛśyarūpatayodbhedaḥ pratimukhasaṁdhiriti |

veṇīsaṁhāre'pi dvitīye'ṅke bhīṣmādivadhena kiñcillakṣyasya karṇādyavadhāccālakṣyasya krodhabījasyodbhedaḥ—


    sahabhṛtyagaṇaṁ sabāndhavaṁ sahamitraṁ sasutaṁ sahānujam |


    svbalena nihanti saṁyuge na cirātpāṇḍusutaḥ suyodhanam || 

ityādibhiḥ—


    duḥśāsanasya hṛdayakṣatajāmbupāne


    duryodhanasya ca yathā gadayorubhaṅge | 


    tejasvināṁ samaramūrdhani pāṇḍavānāṁ


    jñeyā jayadrathavadhe'pi tathā pratijñā || 

ityevamādibhiścodbhedaḥ pratimukhasaṁdhiriti ||30||

asya ca pūrvāṅkopakṣiptabindurūpabījaprayatnārthānugatāni trayodaśāṅgāni bhavanti |

**vilāsaḥ parisarpaś ca vidhūtaṁ śamanarmaṇī | **

**narmadyutiḥ pragamanaṁ nirodhaḥ payupāsanam ||31||**

**vajraṁ puṣpamupanyāso varṇasaṁhāra ityapi |32a| **

**dhanikaḥ: **tānyāha—**vilāsaḥ**  iti ||31-32a||** **

**ratyarthehā vilāsaḥ syād…|32b|**

**dhanikaḥ: **yathoddeśaṁ lakṣaṇamāha—**rati** iti | yathā ratnāvalyām—

**sāgarikā**—hiaa, pasīda pasīda | kiṁ imiṇā āāsamettaphaleṇa dullahajaṇappatthaṇāṇubandheṇa ||

ityupakrame tahāvi ālekhagadaṁ taṁ jaṇaṁ kadua jadhāsamīhidaṁ karissam | tahāvi tassa ṇatthi aṇṇo daṁsaṇovāutti | ityetairvatsarājasamāgamaratiṁ citrādijanyāmapyuddiśya sāgarikāyāśceṣṭāprayatno'nurāgabījānugato vilāsa iti ||32b||

**…dṛṣṭanaṣṭānusarpaṇam ||32c|| **

**parisarpo… |33a| **

**dhanikaḥ: **atha parisarpaḥ—**dṛṣṭanaṣṭaḥ** iti | yathā veṇīsaṁhāre—

**kañcukī**—yo'yamudyateṣu balavatsu, athavā kiṁ balavatsu, vāsudevasahāyeṣvariṣvadyāpyantaḥpurasukhamanubhavati | idamaparamayathātathaṁ svāminaḥ—


    āśastragrahaṇādakuṇṭhaparaśostasyāpi jetā munes


    tāpāyāsya na pāṇḍusūnubhirayaṁ bhīṣmaḥ śaraiḥ śāyitaḥ | prauḍhānekadhanurdharārivijayaśrāntasya caikākino


    bālasyāyamarātilūnadhanuṣaḥ prīto'bhimanyorvedhāt || 

ityanena bhīṣmādivadhe dṛṣṭasyābhimanyubadhānnaṣṭasya balavatāṁ pāṇḍavānāṁ vāsudevasahāyānāṁ saṅgrāmalakṣaṇabindu bījaprayatnānvayena kañcukimukhena bījānusarpaṇaṁ parisarpa iti |

yathā ca ratnāvalyāṁ sārikāvacanacitradarśanābhyāṁ sāgarikānurāgabījasya dṛṣṭanaṣṭasya kvāsau kvāsau ityādinā vatsarājenānusaraṇātparisarpa iti ||32c-33a||

**...vidhūtaṁ syādaratis... |33b| **

**dhanikaḥ: **atha vidhūtam—**vidhūtaṁ** iti | yathā ratnāvalyām—

**sāgarikā**—sahi, ahiaṁ me saṁtāvo bādhedi |

(susaṅgatā dīrghikāto nalinīdalāni mṛṇālikāścānīyāsyā aṅge dadāti |)

**sāgarikā**—(tāni kṣipantī |) sahi, avaṇehi edāī | kiṁ aāraṇe attāṇaṁ āyāsesi | ṇaṁ bhaṇāmi—


    dullahajaṇāṇurāo lajjā garuī paravvaso appā |


    piasahi visamaṁ pemmaṁ maraṇaṁ saraṇaṁ ṇavara ekkam || 

ityanena sāgarikāyā bījānvayena śītopacāravidhūnanādvidhūtam | yathā ca veṇīsaṁhāre bhānumatyā duḥsvapnadarśanena duryodhanasyāniṣṭaśaṅkayā pāṇḍavavijayaśaṅkayā vā ratervidhūnanamiti ||33b||

**...tacchamaḥ śamaḥ |33c| **

**dhanikaḥ: **atha śamaḥ—** tacchamaḥ** iti | tasyā araterupaśamaḥ śamaḥ | yathā ratnāvalyām—

**rājā**—vayasya, anayā likhito'hamiti yatsatyamātmanyapi me bahumānastatkathaṁ na paśyāmi || iti praśyame ||

**sāgarikā**—(ātmagatam |) hiaa, samassasa | maṇoraho vide ettiaṁ bhūmiṁ ṇa gado || iti kiñcidaratyupaśamācchama iti ||33c||

**parihāsavaco narma… |33d| **

**dhanikaḥ: **atha narma—**parihāsavaco** iti | yathā ratnāvalyām—

**susaṁgatā**—sahi, jassa kae tumaṁ āadā so aaṁ purado ciṭṭhadi |

**sāgarikā**—(sāsūyam |) susaṅgade, kassa kae ahaṁ āadā | **susaṅgatā**—ai appasaṅkide, ṇaṁ cittaphalaassa | tā geṇha edam || ityanena bījānvitaṁ parihāsavacanaṁ narma ||

yathā ca veṇīsaṁhāre—(duryodhanaśceṭīhastādarghapātramādāya devyāḥ samarpayati | punaḥ)

**bhānumatī**—(arghaṁ datvā |) helā, uvaṇehi me kusumāiṁ jāva avarāṇaṁpi devāṇaṁ savariaṁ ṇivattemi | (hastau prasārayati | duryodhanaḥ puṣpāṇyupanayati | bhānumatyāstatsparśajātakampāyā hastātpuṣpāṇi patanti |)

ityanena narmaṇā duḥsvapnadarśanopaśamārthaṁ devatāpūjāvighnakāriṇā bījoddhāṭanātparihāsasya pratimukhāṅgatvaṁ yuktamiti ||33d||

**…dhṛtistajjā dyutirmatā ||33e|| **

**dhanikaḥ: **atha narmadyutiḥ—**dhṛtistajjā** iti |** **yathā ratnāvalyām—

**susaṅgatā**—sahi, adiṇiṭṭhurā dāṇiṁ si tumam | jā evaṁ pi bhaṭṭiṇā hatthāvalambidā kovaṁ ṇa muñcasi |

**sāgarikā**—(sabhrūbhaṅgamīṣadvihasya |) susaṅgade, dāṇiṁ pi ṇa viramasi ||

ityanenānurāgabījoddhāṭanānvayena dhṛtirnarmajā dyutiriti darśitamiti ||33e||

**uttarā vākpaṁgamanaṁ… |34a|**

**dhanikaḥ: **atha pragamanam—**uttarā** iti** **| yathā ratnāvalyām—

**vidūṣakaḥ**—bho vaassa, diṭṭhiā vaḍḍhase |

**rājā**—(sakautukam |) vayasya, kimetat |

**vidūṣakaḥ**—bho, edaṁ kkhu taṁ jaṁ mae bhaṇidaṁ tuma evva ālihido | ko aṇṇo kusumāuhavvavadeseṇa ṇiṇhavīadi || ityādinā |


    paricyutastatkucakumbhamadhyātkiṁ śoṣamāyāsi mṛṇālahāra |


    na sūkṣmatantor api tāvakasya tatrāvakāśo bhavataḥ kimu syāt || 

ityanena rājavidūṣakasāgarikāsusaṅgatānāmanyonyavacanenottarottarānurāgabījoddhāṭanātpragamanamiti ||34a||

**…hitarodho nirodhanam |34b| **

**dhanikaḥ: **atha nirodhaḥ—**hitarodho** iti |** **yathā ratnāvalyām—

**rājā**—viṅ mūrkha—


    prāptā katham api daivātkaṇṭhamanītaiva sā prakaṭarāgā |


    ratnāvalīva kāntā mama hastāndbhraṁśitā bhavatā || 

ityanena vatsarājasya sāgarikāsamāgamarūpahitasya vāsavadattāpraveśasūcakena vidūṣakavacasā nirodhānnirodhanamiti ||34b||

**paryupāstiranunayaḥ…|34c| **

**dhanikaḥ: **atha paryupāsanam—**paryupāstiranunayaḥ** iti | yathā ratnāvalyām—

**rājā**—


    prasīdeti brūyāmidamasati kope na ghaṭate


    kariṣyāmyevaṁ no punariti bhavedabhyupagamaḥ | 


    na me doṣo'stīti tvamidam api hi jñāsyasi mṛṣā


    kimetasminvaktuṁ kṣamamiti na vedmi priyatame || 

ityanena citragatayornāyakayordarśanātkupitāyā vāsavadattāyā anunayanaṁ nāyakayoranurāgoddhāṭānvayena paryupāsanamiti ||34c||

**…puṣpaṁ vākyaṁ viśeṣavat ||34d|| **

**dhanikaḥ: **atha puṣpam—**puṣpaṁ** iti | yathā ratnāvalyām—

(rājā sāgarikāṁ haste gṛhītvā sparśaṁ nāṭayati |)

**vidūṣakaḥ**—bho, esā apuvvā sirī tae samāsādidā |

**rājā**—vayasya, satyam—


    śrīreṣā pāṇirapyasyāḥ pārijātasya pallavaḥ |


    kuto'nyathā sravatyeṣa svedacchadmāmṛtadravam || 

ityanena nāyakayoḥ sākṣādanyonyadarśanādinā saviśeṣānurāgoddhāṭanātpuṣpam ||34d||

**upanyāsastu sopāyaṁ… |35a|**

**dhanikaḥ: **athopanyāsaḥ—**upanyāsastu** iti | yathā ratnāvalyām—

**susaṅgatā**—bheṭṭā, alaṁ saṅkāe | mae vi bhaṭṭiṇo pasāeṇa kīlidaṁ evva | tā kiṁ kaṇṇābharaṇeṇa | ado vi me garuo pasāo, je kīsa tae ahaṁ ettha ālihia tti kuviā me piasahī sāariā | tā pasādīadu ||

ityanena susaṅgatāvacasā sāgarikā mayā likhitā sāgarikayā ca tvamiti sūcayatā prasādopanyāsena bījodbhedādupanyāsa iti ||35a||

**…vajraṁ pratyakṣaniṣṭhuram |35b| **

**dhanikaḥ: **atha vajram—**vajraṁ** iti | yathā ratnāvalyām—

**vāsavadattā**—(phalakaṁ nirdiśya |) ajjautta, esāvi jā tuha samīve, evaṁ kiṁ vasantaassa viṇṇāṇam ||

punaḥ ajjautta, mamāvi edaṁ cittakamma pekkhantīe sīsaveaṇā samuppaṇṇā | ityanena vāsavadattayā vatsarājasya sāgarikānurāgodbhedanātpratyakṣaniṣṭhurābhidhānaṁ vajramiti ||

**bahurūpa-miśraḥ** : vajraṁ lakṣayati—vajram iti | pratyakṣa-rūkṣaṁ yad vākyaṁ tad vajram iti kīrtitam iti bhoja-rāja-vacanāt | yathā veṇyāṁ dvitīye’ṅke—

**kañcukī**—deva bhagnaṁ bhagnam |

**duryodhanaḥ**—dhik pralāpin ! ko’yam adya te vyāmohaḥ ?

**kañcukī**—deva na kaścid vyāmohaḥ | satyam idam—


    bhagnaṁ bhīmena bhavato marutā ratha-ketanam |


    patitaṁ kiṅkiṇī-kvāṇa-baddhākrandam iva kṣitau ||2.23||

**duryodhanaḥ—**balavat samīraṇa-vegāt kampite bhuvane bhagnaḥ syandana-ketuḥ | tat kim ity uddhataṁ pralapasi bhagnaṁ bhagnam iti ?

iti pratyakṣa-niṣṭhuraṁ vacanam iti ||35b||

**cāturvarṇyopagamanaṁ varṇasaṁhāra iṣyate ||35c|| **

**dhanikaḥ: **atha varṇasaṁhāraḥ | yathā vīracarite tṛtīye'ṅke—


    pariṣadiyamṛṣīṇāmeṣa vṛddho yudhājit


    saha nṛpatiramātyairlomapādaś ca vṛddhaḥ | 


    ayamaviratayajño brahmavādī purāṇaḥ | 


    prabhur api janakānāmadruho yācakāste ||

ityanena ṛṣikṣatriyāmātyādīnāṁ saṁgatānāṁ varṇānāṁ vacasā rāmavijayāśaṁsinaḥ paraśurāmadurṇayasyādrohathācñādvāreṇodbhedanādvarṇasaṁhāra iti ||

etāni ca trayodaśa pratimukhāṅgāni mukhasaṁdhyupakṣiptabindulakṣaṇāvāntarabījamahābījaprayatnānumatāni vidheyāni | eteṣāṁ ca madhye parisapapraśamavajopanyāsapuṣpāṇāṁ prādhānyam | itareṣāṁ yathāsaṁbhavaṁ prayoga iti ||

**bahurūpa-miśraḥ : **varṇa-saṁhāraṁ lakṣayati cātur iti | varṇa-grahaṇam upalakṣaṇārtham | nānā-jātīyānām upagamanam ity arthaḥ | yathā vīra-carite vasiṣṭhaḥ—


    pariṣad iyam ṛṣīṇām eṣa vīro yudhyajit 


    saha nṛpatir amātyair lomapādaś ca vṛddhaḥ |


    ayam avirata-yajño brahmavādī purāṇaḥ


    prabhur api janakānām aṅga bho yācakās te ||

iti kṣatriyāmatyādīnām ekatra saṅgatānāṁ varṇānāṁ vacasā rāma-vijayāśāṁsinaḥ paraśurāma-durnayasyādroha-yācñyā-dvāreṇodbhedād varṇa-saṁhāra iti | “varṇitārthopasaṁhāra varṇa-saṁhāra iṣyate” iti kecit |

evam uktāni pratimukha-sandhy-aṅgāni | eteṣāṁ ca kramo vivakṣitaḥ | vajrāt paścimasyopanyāsasya tataḥ pūrvam eva lakṣaṇena svayam anādṛtatvāt lakṣyeṣu vyutkramatva-darśanād vastu-svarūpālocanena krama-vivakṣāyāṁ hev-antarādarśanāc ca | eṣāṁ tu vidḥuta-śama-narma-dyuti-prabhṛtīnāṁ kārya-kāraṇatā-niyamāt paurvāparya-niyamaḥ | teṣām eva tathā krama ādaraṇīyaḥ | eṣu ca trayodaśasv apy aṅgeṣu vilāsa-parisarpādīṇāṁ vastunetṛ-rasānuguṇyena tatra tatra yathā-sambhavaṁ pradhānatvam anusandhātavyam ||35c||

**garbhastu dṛṣṭanaṣṭasya bījasyānveṣaṇaṁ muhuḥ |**

**dvādaśāṅgaḥ patākā syānna vā syātprāptisaṁbhavaḥ ||36|| **

**dhanikaḥ: **atha garbhasaṁdhimāha | pratimukhasaṁdhau lakṣyālakṣyarūpatayā stokodbhinnasya bījasya saviśeṣodbhedapūrvakaḥ sāntarāyo lābhaḥ punarvicchedaḥ punaḥ prāptiḥ punarvicchedaḥ punaś ca tasyaivānveṣaṇaṁ vāraṁvāraṁ so'nirdhāritaikāntaphalaprāptyāśātmako garbhasaṁdhiriti | tatra cautsargikatvena prāptāyāḥ patākāyā aniyamaṁ darśayati—patākā syānna vā ityanena | prāptisaṁbhavastu syādeveti darśayati—syāt iti | yathā ratnāvalyāṁ tṛtīye'ṅke vatsarājasya vāsavadattālakṣaṇāpāyena tadveṣaparigrahasāgarikābhisaraṇopāyena ca vidūṣakavacasā sāgarikāprāptyāśā prathamaṁ punarvāsavadattayā vicchedaḥ punaḥ prāptiḥ punarvicchedaḥ punarapāyanivāraṇopāyānveṣaṇaṁ nāsti devīprasādanaṁ muktvānya upāyaḥ ityanena darśitamiti ||36||

**abhūtāharaṇaṁ mārgo rūpodāharaṇe kramaḥ | **

**saṁgrahaścānumānaṁ ca toṭakādhibale tathā ||37||**

**udvegasaṁbhramākṣepā lakṣaṇaṁ ca praṇīyate |38a| **

**dhanikaḥ: **sa ca dvādaśāṅgo bhavati | tānyuddiśati—**abhūtāharaṇaṁ** iti | yathoddeśaṁ lakṣaṇamāha—

**abhūtāharaṇaṁ chadma… |38b|**

**dhanikaḥ: **yathā ratnāvalyām—sādhu re amacca vasantaa, sādhu | adisaido tae amacco jogandharāaṇo imāe saṁdhiviggahacintāe | ityādinā praveśakena gṛhītavāsavadattāveṣāyāḥ sāgarikāyā vatsarājābhisaraṇaṁ chadma vidūṣakasusaṅgatākḷtakāścanamālānuvādadvāreṇa darśitamityabhūtāharaṇam ||38d||

**...mārgastattvārthakīrtanam ||38c|| **

**dhanikaḥ: **atha mārgaḥ—**mārgas** iti |** **yathā ratnāvalyām—

**vidūṣakaḥ**—diṭṭhā vaḍḍhi samīhidabbhadhikāe kajjasiddhīe |

**rājā**—vayasya, kuśalaṁ priyāyāḥ |

**vidūṣakaḥ**—aireṇa saāṁ jjevva pekkhia jāṇihisi |

**rājā**—darśanam api bhaviṣyati |

**vidūṣakaḥ**—(sagarvam |) kīsa ṇa bhavimsadi, jassa de uvahasidavihapphadibuddhivihavo ahaṁ amacco |

**rājā**—tathāpi kathamiti śrotumicchāmi |

**vidūṣakaḥ**—(karṇe kathayati |) aivvam ||

ityanena yathā vidūṣakeṇa sāgarikāsamāgamaḥ sūcitaḥ, tathaiva niścitarūpo rājñe nivedita iti tattvārthakathanānmārga iti ||38c||

**rūpaṁ vitarkavadvākyaṁ… |39a|**

**dhanikaḥ: **atha rūpam—**rūpaṁ** iti | yathā ratnāvalyām—

**rājā**—aho, kim api kāmijanasya svagṛhiṇīsamāgamaparibhāvino'bhinavaṁ janaṁ prati pakṣapātaḥ | tathāhi—


    praṇayaviśadāṁ dṛṣṭiṁ vaktre dadāti na śaṅkitā


    ghaṭayati dhanaṁ kaṇṭhāśleṣe rasānna payodharau | 


    vadati bahuśo gacchāmīti prayatnadhṛtāpyaho


    ramayatitarāṁ saṅketasthā tathāpi hi kāminī ||



kaithaṁ cirayati vasantakaḥ | kiṁ nu khalu viditaḥ syādayaṁ vṛttānto devyāḥ |

ityanena ratnāvalīsamāgamaprāptyāśānuguṇyenaiva devīśaṅkāyāś ca vitarkādrūpamiti ||39a||

**…sotkarṣaṁ syādudāhṛtiḥ |39b| **

**dhanikaḥ: **athodāharaṇam—**sotkarṣaṁ** iti | yathā ratnāvalyām—

**vidūṣakaḥ**—(saharṣam |) hī hī bhoḥ, kosambīrajjalāheṇāvi ṇa tādiso vaassassa paritoso āsi, yādiso mama saāsādo piavaaṇaṁ suṇia bhavissadi tti takkemi |

ityanena ratnāvalīprāptivārtāpi kauśāmbīrājyalābhādatiricyata ityutkarṣābhidhānādudāhṛtiriti ||39b||

**kramaḥ saṁcintyamānāptir… |39c|**

**dhanikaḥ: **atha kramaḥ—**kramaḥ** iti | yathā ratnāvalyām—

**rājā**—upanatapriyāsamāgamotsavasyāpi me kimidamatyarthamuttāmyati cetaḥ | athavā—


    tīvraḥ smarasaṁtāpo na tathādau bādhate yathāsanne | 


    tapati prāvṛṣi sutarāmabhyarṇajalāgamo divasaḥ || 

**vidūṣakaḥ**—(ākarṇya |) bhodi sāgarie, eso piavaasso tumaṁ jjeva uddisia ukkaṇṭhāṇibbharaṁ mantedi | tā nivedemi se tuhāgamaṇam |

ityanena vatsarājasya sāgarikāsamāgamamabhilaṣata evaṁ bhrāntasāgarikāprāptiriti kramaḥ ||39c||

**…bhāvajñānamathāpare ||39d|| **

**dhanikaḥ: **atha kramāntaraṁ matabhedena—**bhāva** iti | yathā ratnāvalyām—

**rājā**—(upasṛtya |) priye sāgarike—


    śītāṁśumukhamutpale tava dṛśau padmānukārau karau | 


    rambhāgarbhanibhaṁ tavoruyugalaṁ bāhū mṛṇālopamau | 


    ityāhlādakarākhilāṅgi rabhasānniḥśaṅkamāliṅgya mām


    aṅgāni tvamanaṅgatāpavidhurāṇyehyehi nirvāpaya || 

ityādinā iha tadapyastyeva bimbādhare || ityantena vāsavadattayā vatsarājabhāvasya jñātatvātkramāntaramiti ||39d||

**saṁgrahaḥ sāmadānoktir… |40a| **

**dhanikaḥ: **atha saṁgrahaḥ—**saṁgrahaḥ** iti | yathā ratnāvalyām—sādhu vayasya, sādhu | idaṁ te pāritoṣikaṁ kaṭakaṁ dadāmi | ityābhyāṁ sāmadānābhyāṁ vidūṣakasya sāgarikāsamāgamakāriṇaḥ saṁgrahātsaṁgraha iti ||40a||

**…abhyūho liṅgato'numā |40b| **

**dhanikaḥ: **athānumānam—**abhyūho** iti | yathā ratnāvalyām—

**rājā**—dhiṅ mūrkha, tvatkṛta evāyamāpatito'smākamanarthaḥ | kutaḥ—


    samārūḍhā prītiḥ praṇayabahumānātpratidinaṁ


    vyalīkaṁ vīkṣyedaṁ kṛtamakṛtapūrvaṁ khalu mayā | 


    priyā muñcatyadya sphuṭamasahanā jīvitamasau


    prakṛṣṭasya premṇaḥ skhalitamaviṣahyaṁ hi bhavati || 

vidūṣakaḥ—bho vaassa, vāsavadattā kiṁ karaissadi tti ṇa jāṇāmi | sāgariā uṇa dukkaraṁ jīvissadi tti takkemi ||

ityatra prakṛṣṭapremaskhalanena sāgarikānurāgajanyena vāsavadattāyā maraṇābhyūhanamanumānamiti ||40b||

**adhibalamabhisaṁdhiḥ… |40c| **

**dhanikaḥ: **athādhibalam—**adhibalam** iti |** **yathā ratnāvalyām—

**kāñcanamālā**—bhaiṭṭiṇi, iaṁ sā cittasāliā | tā vasantaassa saṇṇaṁ karemi | (choṭikāṁ dadāti) ||

ityādinā vāsavadattākāñcanamālābhyāṁ sāgarikāsusaṅgatāveṣābhyāṁ rājavidūṣakayorabhisaṁdhīyamānatvādadhivalamiti ||40c||

**…saṁrabdhaṁ toṭakaṁ vacaḥ ||40d|| **

**dhanikaḥ: **atha toṭakam—**saṁrabdhaṁ** iti |** **yathā ratnāvalyām—

**vāsavadattā**—(upasṛtya |) ajjautta, juttamiṇaṁ sarisamiṇam | (punaḥ saroṣam |) ajjautta, uṭṭhehi | kiṁ ajjavi āhijāīe sevādukkhamaṇubhavīadi | kañcaṇamāle, edeṇa jjeva pāseṇa bandhia āṇehi eṇaṁ duṭṭhabahmaṇam | evaṁ pi duṭṭhakaṇṇaaṁ aggado karehi ||

ityanena vāsavadattāsaṁrabdhavacasā sāgarikāsamāgamāntarāyabhūtenāniyataprāptikāraṇaṁ toṭakamuktam ||

yathā ca veṇīsaṁhāre—

prayatnaparibodhitaḥ stutibhiradya śeṣe niśām

ityādinā—

dhṛtāyudho yāvadahaṁ tāvadanyaiḥ kimāyudhaiḥ ||

ityantenānyonyaṁ karṇāśvatthāmnoḥ saṁrabdhavacasā senābhedakāriṇā pāṇḍavabijayaprāptyāśānvitaṁ toṭakamiti ||40d||

**toṭakasyānyathābhāvaṁ bruvate'dhibalaṁ budhāḥ |41a| **

**dhanikaḥ: **granthāntare tu—**toṭakasyānyathābhāvaṁ** iti | yathā ratnāvalyām—

**rājā**—devi, evam api pratyakṣadṛṣṭavyalīkaḥ kiṁ vijñāpayāmi—


    ātāmratāmapanayāmi vilakṣa eva


    lākṣākṛtāṁ caraṇayostava devi mūrdhnī | 


    kopoparāgajanitāṁ tu mukhendubimbe


    hartuṁ kṣamo yadi paraṁ karuṇā mayi syāt ||41a|| 

**saṁrabdhavacanaṁ yattu toṭakaṁ tadudāhṛtam ||41b|| **

**dhanikaḥ: **yathā ratnāvalyām—

**rājā**—priye vāsavadatte, prasīda prasīda |

**vāsavadattā**—(aśruṇi dhārayantī |) ajjautta, mā evaṁ bhaṇa | aṇṇasaṅkantāīṁ khu

edāiṁ akkharāiṁ tti |

yathā ca veṇīsaṁhāre—

**rājā**—aye sundaraka, kaccitkuśalamaṅgarājasya |

**puruṣaḥ**—kusalaṁ sarīramettakeṇa |

**rājā**—kiṁ tasya kirīṭinā hatā dhaureyāḥ, kṣattaḥ sārathiḥ, bhagno vā rathaḥ |

**puruṣaḥ**—deva, ṇa bhaggo raho | bhaggo se maṇoraho |

**rājā**—(sasaṁdhamam |) katham ||

ityevamādinā saṁrabdhavacasā toṭakamiti ||41b||

**udvego'rikṛtā bhītiḥ… |42a| **

**dhanikaḥ: **athodvegaḥ—**udvego'rikṛtā** iti | yathā ratnāvalyām—

**sāgarikā**—(ātmagatam |) kahaṁ akidapuṇṇehiṁ attaṇo icchāe mariuṁ pi ṇa pārīadi ||

ityanena vāsavadattātaḥ sāgarikāyā bhayamityudvegaḥ | yo hi yasyāpakārī sa tasyāriḥ |

yathā ca veṇīsaṁhāre—

**sūtaḥ**—(śrutvā sabhayam |) kathamāsanna evāsau kauravarājaputramahāvanotpātamāruto mārutiranupalabdhasaṁjñaś ca mahārājaḥ | bhavatu | dūramapaharāmi syandanam | kadācidayamanāryo duḥśāsana ivāsminnapyanāryamācariṣyati ||

ityarikṛtā bhītirudvegaḥ ||42a||

**…śaṅkātrāsau ca saṁbhramaḥ |42b| **

**dhanikaḥ: **atha saṁbhramaḥ—**śaṅkātrāsau** iti | yathā ratnāvalyām—

**vidūṣakaḥ**—(paśyan |) kā uṇa esā | (sasaṁbhramam |) kadhaṁ devī vāsavadattā attāṇaṁ vāvādedi |

**rājā**—(sasaṁbhramamupasarpan |) kvāsau kvāsau ||

ityanena vāsavadattābuddhigṛhītāyāḥ sāgarikāyā maraṇaśaṅkayā saṁbhrama iti |

yathā ca veṇīsaṁhāre—(nepathye kalakalaḥ |)

**aśvatthāmā**—(sasaṁbhramam |) mātula, mātula, kaṣṭam | eṣa bhrātuḥ pratijñābhaṅgabhīruḥ kirīṭī samaṁ śaravarṣairduryodhanarādheyāvabhidravati | sarvathā pītaṁ śoṇitaṁ duḥśāsanasya bhīmena | iti śaṅkā ||

tathā—(praviśya saṁbhrāntaḥ saprahāraḥ)

**sūtaḥ**—trāyatāṁ trāyatāṁ kumāraḥ | iti trāsaḥ ||42b||

ityetābhyāṁ trāsaśaṅkābhyāṁ duḥśāsanadroṇavadhasūcakābhyāṁ pāṇḍavavijayaprāptyāśānvitaḥ saṁbhrama iti ||

**garbhabījasamudbhedādākṣepaḥ parikīrtitaḥ ||42c|| **

**dhanikaḥ: **athākṣepaḥ—**garbhabīja** iti | yathā ratnāvalyām—

**rājā**—vayasya, devīprasādanaṁ muktvā nānyamatropāyaṁ paśyāmi ||

punaḥ kramāntare sarvathā devīprasādanaṁ prati niṣpratyāśībhūtāḥ smaḥ | punaḥ tatkimiha sthitena devīmeva gatvā prasādayāmi | ityanena devīprasādāyattā sāgarikāsamāgamasiddhiriti garbhabījodbhedādākṣepaḥ ||

yathā ca veṇīsaṁhāre—

**sundarakaḥ**—ahavā kimettha devvaṁ uālahāmi | tassa kkhu edaṁ ṇibbhacchidaviduravaaṇabīassa paribhūdapidāmahahidovadesaṅkurassa sauṇippocchāhaṇārūḍhamūlassa kūḍavisasāhiṇo pañcālīkesaggahaṇakusumassa phalaṁ pariṇamedi ||

ityanena bījameva phalonmukhatayākṣipyata ityākṣepaḥ |

etāni dvādaśa garbhāṅgāni prāptyāśāpradarśakatvenopanibandhanīyāni | eṣāṁ ca madhye'bhūtāharaṇamārgatoṭakādhibalākṣepāṇāṁ prādhānyam | itareṣāṁ yathāsaṁbhavaṁ prayoga iti sāṅgo garbhasaṁdhiruktaḥ ||42c||

**krodhenāvamṛśedyatra vyasanādvā vilobhanāt |**

**garbhanibhinnabījārthaḥ so'vamarśo'ṅgasaṁgrahaḥ ||43||  **

**dhanikaḥ: **athāvamarśaḥ—**krodhenāvamṛśedyatra** iti | avamarśanamavamarśaḥ paryālocanam | tac ca krodhena vā vyasanādvā vilobhanena vā bhavitavyam | anenārthenetyavadhāritaikāntaphalaprāptyavasāyātmā garbhasaṁdhyudbhinnabījārthasaṁbandho vimarśo'vamarśaḥ | yathā ratnāvalyāṁ caturthe'ṅke'gnividravaparyanto vāsavadattāprasaktyā nirapāyaratnāvalīprāptyavasāyātmā vimarśo darśitaḥ |

yathā ca veṇīsaṁhāre duryodhanarudhirāktabhīmasenāgamaparyantaḥ |


    tīrṇe bhīṣmamahodadhau katham api droṇānale nivṛte


    karṇāśīviṣabhogini praśamite śalye'pi yāte divam |


    bhīmena priyasāhasena rabhasādalpāvaśeṣe jaye 


    sarve jīvitasaṁśayaṁ vayamamī vācā samāropitāḥ || 

ityatra svalpāvaśeṣe jaye ityādibhirvijayapratyarthisamaratabhīṣmādimahārathavadhādavadhāritaikāntavijayāvamarśanādavamarśanaṁ darśitamityavamarśasaṁdhiḥ ||43||

**tatrāpavādasaṁpheṭau vidrabadravaśaktayaḥ | **

**dyutiḥ prasaṅgaśchalanaṁ vyavasāyo virodhanam ||44|| **

**parocanā vicalanamādānaṁ ca trayodaśa |45a| **

**dhanikaḥ: **tasyāṅgasaṁgrahamāha—**tatrāpavādasaṁpheṭau** iti | yathoddeśaṁ lakṣaṇamāha—

**doṣaprakhyāpavādaḥ syāt… |45b|**

**dhanikaḥ: **yathā ratnāvalyām—

**susaṅgatā**—sā khu tavassiṇī bhaṭṭiṇīe ujjaiṇiṁ ṇīaditti pavādaṁ karia uvatthide addharatte ṇa jāṇīadi karhipi ṇīdetti |

**vidūṣakaḥ**—(sodvegam |) adiṇigviṇaṁ kkhu kadaṁ devīe | punaḥ | bho vaasya, mā khu aṇṇadhā saṁbhāvehi | sā khu devīe ujjaiṇīṁ pesidā | ado appiaṁ kahidam |

**rājā**—aho niranurodhā mayi devī | ityanena vāsavadattādoṣaprakhyāpanādapavādaḥ |

yathā ca veṇīsaṁhāre—

**yudhiṣṭhiraḥ**—pāñcālaka, kaccidāsāditā tasya durātmanaḥ kauravāpasadasya padavī | **pāñcālakaḥ**—na kevalaṁ padavī | sa eva durātmā devīkeśapāśasparśapātakapradhānaheturupalabdhaḥ | iti duryodhanasya doṣaprakhyāṣanādapavāda iti ||45b||

**…saṁpheṭo roṣabhāṣaṇam |45c| **

**dhanikaḥ: **atha saṁpheṭaḥ—**saṁpheṭo** iti | yathā veṇīsaṁhāre—

bhoḥ kauravarāja, kṛtaṁ bandhunāśadarśanamanyunā | maivaṁ viṣādaṁ kṛthāḥ | paryāptāḥ pāṇḍavāḥ samarāyāhamasahāya iti |


    pañcānāṁ manyase'smākaṁ yaṁ suyodhaṁ suyodhana |


    daṁśitasyāttaśastrasya tena te'stu raṇotsavaḥ || 

itthaṁ śrutvāsūyātmikāṁ nikṣipya kumārayordṛṣṭimuktavāndhārtarāṣṭraḥ—


    karṇaduḥśāsanavadhāttulyāveva yuvāṁ mama |


    apriyo'pi priyo yoddhuṁ tvameva priyasāhasaḥ || 

ityutthāya ca parasparakrodhāṣikṣepaparuṣavākkalahaprastāvitaghorasaṅgrāmau || ityanena bhīmaduryodhanayoranyonyaroṣasaṁbhāṣaṇādvijayabījānvayena saṁpheṭa iti ||45c||

**vidravo vadhabandhādir… |45d|**

**dhanikaḥ: **atha vidravaḥ—**vidravo** iti | yathā chalitarāme—


    yenāvṛtya mukhāni sāma paṭhatāmatyantamāyāsitaṁ


    bālye yena hṛtākṣasūtravalayapratyarpaṇaiḥ krīḍitam | 


    yuṣmākaṁ hṛdayaṁ sa eṣa viśikhairāpūritāṁsasthalo


    mūrcchāghoratamaḥpraveśavivaśo baddhvā lavo nīyate || 

yathā ca ratnāvalyām—


    harmyāṇāṁ hemaśṛṅgaśriyamiva śikharairarciṁṣāmādadhānaḥ


    sāndrodyānadrumāgraglapanapiśunitātyantatītrābrābhitāpaḥ | 


    kurvankrīḍāmahīghraṁ sajalajaladharaśyāmalaṁ dhūmapātau


    reṣa ploṣārtayoṣijjana iha sahasaivotthito'ntaḥpure'gniḥ || 

ityādi | punaḥ—

**vāsavadattā**—ajjautta, ṇa kkhu ahaṁ attaṇo kāraṇādo bhaṇāmi | esā mae ṇigghiṇahiaāe saṁjadā sāgariā vivajjadi || ityanena sāgarikāvadhabandhāgnibhirvidrava iti ||45d||

**…dravo gurutiraskṛtiḥ ||45e|| **

**dhanikaḥ: **atha dravaḥ—**dravo** iti | yathottaracarite—


    vṛddhāste na vicāraṇīyacaritāstiṣṭhantu huṁ vartate


    sundastrīdamane'pyakhaṇḍayaśaso loke mahānto hi te | 


    yāni trīṇyakutomukhānyapi padānyāsankharāyodhane


    yadvā kauśalamindrasūnudamane tatrāpyabhijño janaḥ || 

ityanena lavo rāmasya gurostiraskāraṁ kṛtavāniti dravaḥ |

yathā ca veṇīsaṁhāre—

**yudhiṣṭhiraḥ**—bhagavan kṛṣṇāgraja subhadrābhrātaḥ—


    jñātiprītirmanasi na kṛtā kṣatriyāṇāṁ na dharmo


    rūḍhaṁ sakhyaṁ tadapi gaṇitaṁ nānujasyārjunena | 


    tulyaḥ kāmaṁ bhavatu bhavataḥ śiṣyayoḥ snehabandhaḥ 


    ko'yaṁ panthā yadasi viguṇo mandabhāgye mayīttham ||

ityādinā balabhadraṁ guruṁ yudhiṣṭhirastiraskṛtavāniti dravaḥ ||45e||

**virodhaśamanaṁ śaktis… |46a|**

**dhanikaḥ: **atha śaktiḥ—**virodhaśamanaṁ** iti |** **yathā ratnāvalyām—

**rājā**—


    savyājaiḥ śapathaiḥ priyeṇa vacasā cittānuvṛttyādhikaṁ


    vailakṣyeṇa pareṇa pādapatanairvākyaiḥ sakhīnāṁ muhuḥ | 


    pratyāsattimupāgatā na hi tathā devī rudatyā yathā


    prakṣālyaiva tayaiva vāṣpasalilaiḥ kopo'panītaḥ svayam || 

ityanena sāgarikālābhavirodhivāsavadattākopopaśamanācchaktiḥ |

yathā cottaracarite lavaḥ prāha—


    virodho viśrāntaḥ prasarati raso nirvṛtighana


    stadauddhatyaṁ kvāpi vrajati vinayaḥ prahvayati mām | 


    jhaṭityasmindṛṣṭe kim api paravānasmi yadi vā


    mahārghastīrthānāmiva hi mahatāṁ ko'pyatiśayaḥ || ||46a|| 

**…tarjanodvejane dyutiḥ |46b|**

**dhanikaḥ: **atha dyutiḥ—**tarjanodvejane** iti |** **yathā veṇīsaṁhāre—

etac ca vacanamupaśrutya rāmānujasya sakalanikuñjapūritāśātiriktamudbhrāntasalilacaraśatasaṁkulaṁ trāsodvattanakragrāhamāloḍya saraḥsalilaṁ bhairavaṁ ca garjitvā kumāravṛkodareṇābhihitam |


    janmendoramale kule vyapadiśasyadyāpi dhatse gadāṁ


    māṁ duḥśāsanakoṣṇaśoṇitasurākṣīvaṁ ripuṁ bhāṣase | 


    darpāndho madhukaiṭabhadviṣi harāvapyuddhataṁ ceṣṭase


    mantrāsānnṛpaśo vihāya samaraṁ paṅke'dhunā līyase || 

ityādinā tyaktvotthitaḥ sarabhasam ityanena durvacanajalāvaloḍanābhyāṁ duryodhanatarjanodvejanakāribhyāṁ pāṇḍavavijayānukūladuryodhanotthāpanahetubhyāṁ bhīmasya dyutiruktā ||46b||

**gurukīrtenaṁ prasaṅgaś… |46c|**

**dhanikaḥ: **atha prasaṅgaḥ—**gurukīrtenaṁ** iti | yathā ratnāvalyām—

deva, yāsau siṁhaleśvareṇa svaduhitā ratnāvalī nāmāyuṣmatī vāsavadattāṁ dagdhāmupaśrutya devāya pūrvaprārthitā satī pratidattā || ityanena ratnāvalyā lābhānukūlābhijanaprakāśinā prasaṅgādgurukīrtanena prasaṅgaḥ |

tathā mṛcchakaṭikāyām—

**cāṇḍālakaḥ**—esa sāgaladattassa suo ajjaviṇaadattassa ṇattū cāludatto vāvādidaṁ vajjhaṭṭhāṇaṁ ṇīadi | edeṇa kila gaṇiā vasantaseṇā suvaṇṇalobheṇa vāvādida tti |

**cārudattaḥ**—


    makhaśataparipūtaṁ gotramudbhāsitaṁ yat


    sadasi niviḍacaityabrahmaghoṣaiḥ purastāt | 


    mama nidhanadaśāyāṁ vartamānasya pāpais


    tadasadṛśamanuṣyairyghuṣyate ghoṣaṇāyām || 

ityanena cārudattavadhābhyudayānukūlaṁ prasaṅgādgurukīrtenamiti prasaṅgaḥ ||46c||

**…chalanaṁ cāvamānanam ||46d|| **

**dhanikaḥ: **atha chalanam—**chalanaṁ** iti | yathā ratnāvalyām—

**rājā**—aho niranurodhā mayi devī || ityanena vāsavadattayeṣṭāsaṁpādanādvatsarājasyāvamānanācchalanam |

yathā ca rāmābhyudaye sītāyāḥ parityāgenāvamānanācchalanamiti ||46d||

**vyavasāyaḥ svaśaktayuktiḥ… |47a|**

**dhanikaḥ: **atha vyavasāyaḥ—**vyavasāyaḥ** iti |** **yathā ratnāvalyām—

**aindrajālikaḥ**—


    kiṁ dharaṇīe miaṅko āāse mahiharo jale jalaṇo |


    majjhaṇhammi paoso dāvijjau dehi āṇattim || 

ahavā kiṁ bahuṇā jampieṇa |


    majjha pa̮iṇṇā esā bhaṇāmi hiaeṇa jaṁ mahasi daṭṭhum |


    taṁ te dāvemi phuḍaṁ guruṇo mantappahāveṇa || 

ityanenaindrajāliko mithyāgnisaṁbhramotthāpanena vatsarājasya hṛdayasthasāgarikādarśanānukūlāṁ svaśaktimāviṣkṛtavān |

yathā ca veṇīsaṁhāre—


    nūnaṁ tenādya vīreṇa pratijñābhaṅgabhīruṇā |


    badhyate keśapāśaste sa cāsyākarṣaṇe kṣamaḥ || 

ityanena yudhiṣṭhiraḥ svadaṇḍaśaktimāviṣkaroti ||47a||

**…saṁrabdhānāṁ virodhanam |47b| **

**dhanikaḥ: **atha virodhanam—**saṁrabdhānāṁ** iti | yathā veṇīsaṁhāre—

**rājā**—re re maruttanaya, kimevaṁ vṛddhasya rājñaḥ purato ninditavyamātmakarma ślāghase | api ca ||

kṛṣṭā keśeṣu bhāryā tava tava ca paśostasya rājñastayorvā pratyakṣaṁ bhūpatīnāṁ mama bhuvanapaterājñayā dyūtadāsī | asminvairānubandhe tava kimapakṛtaṁ tairhatā ye narendrā

bāhvorvīryātisāradraviṇagurumadaṁ māmajitvaiva darpaḥ ||

(bhīmaḥ krodhaṁ nāṭayati |)

**arjunaḥ**—ārya, prasīda | kimatra krodhena--


    apriyāṇi karotyeṣa vācā śakto na karmaṇā |


    hatabhrātṛśato duḥkhī pralāparasya kā vyathā || 

**bhīmaḥ**—are bharatakulakalaṅka—


    adyaiva kiṁ na visṛjeyamahaṁ bhavantaṁ


    duḥśāsanānugamanāya kaṭupalāpin | 


    vighnaṁ gurū na kuruto yadi matkarāgra


    nirbhidyamānaraṇitāsthini te śarīre || 

anyacca mūḍha—


    śokaṁ strīvannayanasalilairyatparityājito'si  


    bhrāturvakṣaḥsthalavidalane yacca sākṣīkṛto'si | 


    āsīdetattava kunṛpateḥ kāraṇaṁ jīvitasya |


    kruddhe yuṣmatkulakamalinīkuñjare bhīmasene || 

**rājā**—durātman bharatakulāpasada pāṇḍavapaśo, nāhaṁ bhavāniva vikatthanāpragalbhaḥ | kiṁ tu—


    drakṣyanti na cirātsuptaṁ bāndhavāstvāṁ raṇāṅgaṇe |


    madgadābhinnavakṣo'sthiveṇikābhaṅgabhīṣaṇam || 

ityādinā saṁrabdhayorbhāmaduryodhanayoḥ svaśaktyuktirvirodhanamiti ||47b||

**siddhāmantraṇato bhāvidarśikā syātprarocanā ||47c|| **

**dhanikaḥ: **atha prarocanā—**siddhāmantraṇato** iti |** **yathā veṇīsaṁhāre—

**pāñcālakaḥ**—ahaṁ ca devena cakrapāṇinā ityupakramya kṛtaṁ saṁdehena |


    pūryantāṁ salilena ratnakalaśā rājyābhiṣekāya te


    kṛṣṇātyantacirojjhite ca kabarībandhe karotu kṣaṇam | 


    rāme śātakuṭhārabhāsurakare kṣatradrumocchedini


    krodhāndhe ca vṛkodare paripatatyājau kutaḥ saṁśayaḥ || 

ityādinā maṅgalāni kartumājñāpayati devo yudhiṣṭhiraḥ | ityantena draupadīkeśasaṁyamanayudhiṣṭhirarājyābhiṣekayorbhāvinor api siddhatvena darśikā prarocaneti ||47c||

**vikatthanā vicalanam… |48a| **

**dhanikaḥ: **atha vicalanam—**vikatthanā** iti | yathā veṇīsaṁhāre—

**bhīmaḥ**—tāta, amba—


    sakalaripujayāśā yatra baddhā sutaiste


    tṛṇamiva paribhūto yasya garveṇa lokaḥ | 


    raṇaśirasi nihantā tasya rādhāsutasya


    praṇamati pitarau vāṁ madhyamaḥ pāṇḍavo'yam ||

api ca | tāta—


    cūrṇitāśeṣakauravyaḥ kṣībo duḥśāsanāsṛjā |


    bhaṅktā suyodhanasyorvorbhīmo'yaṁ śirasāñcati || 

ityanena vijayabījānugatasvaguṇāviṣkaraṇādvicalanamiti |

yathā ca ratnāvalyām—

**yaugandharāyaṇaḥ**—


    devyā madvacanādyathābhyupagataḥ patyurviyogastadā


    sā devasya kalatrasaṁghaṭanayā duḥkhaṁ mayā sthāpitā | 


    tasyāḥ prītimayaṁ kariṣyati jagatvāmitvalābhaḥ prabhoḥ


    satyaṁ darśayituṁ tathāpi vadanaṁ śaknomi no lajjayā || 

ityanenānyapareṇāpi yaugandharāyaṇena mayā jagatsvāmitvānubandhī kanyālābho vatsarājasya kṛtaḥ | iti svaguṇānukīrtenādvicalanamiti ||48a||

**…ādānaṁ kāryasaṁgrahaḥ |48b| **

**dhanikaḥ: **athādānam—**ādānaṁ** iti | yathā veṇīsaṁhāre—

**bhīmaḥ**—nanu bhoḥ samantapañcakasaṁcāriṇaḥ—


    rakṣo nāhaṁ na bhūtaṁ ripurudhirajalāplāvitāṅgaḥ prakāmaṁ


    nistīrṇorupratijñājalanidhigahanaḥ krodhanaḥ kṣatriyo'smi | 


    bho bho rājanyavīrāḥ samaraśikhiśikhādagdhaśeṣāḥ kṛtaṁ va


    strāsenānena līnairhatakarituragāntarhitairāsyate yat || 

ityanena samastaripuvadhakāryasya saṁgṛhītatvādādānam |

yathā ca ratnāvalyām—

**sāgarikā**—(diśo'valokya |) diṭṭhiā samantādo pajjalido bhaavaṁ huavaho ajja karissadi dukkhāvasāṇam ||

ityanenānyapareṇāpi duḥkhāvasānakāryasya saṁgrahādādānam | yathā ca jagatsvāmitvalābhaḥ prabhoḥ iti darśitamevam | ityetāni trayodaśāvamarśāṅgāni | tatraiteṣāmapavādaśaktivyavasāyaprarocanādānāni pradhānānīti ||48b||

**bījavanto mukhādyarthā viprakīrṇā yathāyatham ||48c|| **

**aikārthyamupanīyante yatra nirvahaṇaṁ hi tat |49a|**

**dhanikaḥ: **atha nirvahaṇasaṁdhiḥ—**bījavanto** iti** **|** **yathā veṇīsaṁhāre—

**kañcukī**—(upasṛtya saharṣam |) mahārāja, vardhase vardhase | ayaṁ khalu kumārabhīmasenaḥ suyodhanakṣatajāruṇīkṛtasakalaśarīro durlakṣavyaktiḥ ||

ityādinā draupadīkeśasaṁyamanādimukhasaṁdhyādibījānāṁ nijanijasthānopakṣiptānāmekārthatayā yojanam |

yathā ca ratnāvalyāṁ sāgarikāratnāvalīvasubhūtibābhravyādīnāmarthānāṁ mukhasaṁdhyādiṣu prakīrṇānāṁ vatsarājaikakāryārthatvam—

**vasubhūtiḥ**—(sāgarikāṁ nirvarṇyapavārya |) bābhravya, susadṛśīya rājaputryā || ityādinā darśitamiti nirvahaṇasaṁdhiḥ ||48c-49a||

**saṁdhirvibodho grathanaṁ nirṇayaḥ paribhāṣaṇam ||49b|| **

**prasādānandasapayāḥ kṛtibhāṣopagṛhanāḥ | **

**pūrvabhāvopasaṁhārau praśastiś ca caturdaśa ||50|| **

**dhanikaḥ: **atha tadaṅgāni—**saṁdhirvibodho** iti | yathoddeśaṁ lakṣaṇamāha—

**saṁdhirbījopagamanaṁ… |51a|**

**dhanikaḥ: **yathā ratnāvalyām—

**vasubhūtiḥ**—bābhravya, susadṛśīyaṁ rājaputryā | bābhravyaḥ—mamāpyevameva pratibhāti || ityanena nāyikābījopagamātsaṁdhiriti |

yathā ca veṇīsaṁhāre—

**bhīmaḥ**—bhavati yajñavedisaṁbhave, smarati bhavatī yattanmayoktam—


    cañcadbhujabhramitacaṇḍagadābhighāta


    saṁcūrṇitoruyugalasya suyodhanasya | 


    styānāvabaddhaghanaśoṇitaśoṇapāṇi


    ruttaṁsayiṣyati kacāṁstava devi bhīmaḥ || 

ityanena mukhopakṣiptasya bījasya punarupagamātsaṁdhiriti ||51a||

**…vibodhaḥ kāryamārgaṇam |51b| **

**dhanikaḥ: **atha vibodhaḥ—**vibodhaḥ** iti | yathā ratnāvalyām—

**vasubhūtiḥ**—(nirūpya |) deva, kuta iyaṁ kanyakā | **rājā**—devī jānāti |

**vāsavadattā**—ajjautta, esā sāgarādo pāviatti bhaṇia amaccajogandharāaṇeṇa mama hatthe ṇihidā | ado jjeva sāgariatti saddāvīadi |

**rājā**—(ātmagatam |) yaugandharāyaṇena nyastā | kathamasau mamānivedya kariṣyati || ityanena ratnāvalīlakṣaṇakāryānveṣaṇādvibodhaḥ |

yathā ca veṇīsaṁhāre—

**bhīmaḥ**—muñcatu muñcatu māmāryaḥ kṣaṇamekam |

**yudhiṣṭhiraḥ**—kimaparamavaśiṣṭam |

**bhīmaḥ**—sumahadavaśiṣṭam | saṁyamayāmi tāvadanena duḥśāsanaśoṇitokṣitena pāṇinā pāñcālyā duḥśāsanāvakṛṣṭaṁ keśahastam |

**yudhiṣṭhiraḥ**—gacchatu bhavān | anubhavatu tapasvinī veṇīsaṁhāram || ityanena keśasaṁyamanakāryasyānveṣaṇādvibodha iti ||51b||

**grathanaṁ tadupakṣepo… |51c|**

**dhanikaḥ: **atha grathanam—**grathanaṁ** iti |** **yathā ratnāvalyām—

**yaugandharāyaṇaḥ**—deva, kṣamyatāṁ yaddevasyānivedya mayaitatkṛtam || ityanena vatsarājasya ratnāvalīprāpaṇakāryopakṣepādgrathanam |

yathā ca veṇīsaṁhāre—

**bhīmaḥ**—pāñcāli, na khalu mayi jīvati saṁhartavyā duḥśāsanavilulitā veṇirātmapāṇinā | tiṣṭhatu tiṣṭhatu | svayamevāhaṁ saṁharāmi || ityanena draupadīkeśasaṁyamanakāryasyopakṣepādgrhanam ||51c||

**…'nubhūtākhyā tu nirṇayaḥ ||51d|| **

**dhanikaḥ: **atha nirṇayaḥ—**'nubhūtākhyā** iti | yathā ratnāvalyām—

**yaugandharāyaṇaḥ**—(kṛtāñjaliḥ |) deva, śrūyatām | iyaṁ siṁhaleśvaraduhitā siddhādeśenopadiṣṭā, yo'syāḥ pāṇigrahīṣyati sa sārvabhaumo rājā bhaviṣyati | tatpratyayādasmābhiḥ svāmyarthe bahuśaḥ prārthyamānāpi siṁhaleśvareṇa devyā vāsavadattāyāścittakhedaṁ pariharatā yadā na dattā, tadā lāvaṇike devī dagdheti prasiddhimutpādya tadantikaṁ bābhravyaḥ prahitaḥ || ityanena yaugandharāyaṇaḥ svānubhūtamarthaṁ khyāpitavāniti nirṇayaḥ ||

yathā ca veṇīsaṁhāre—

**bhīmaḥ**—deva deva ajātaśatro, kvādyāpi duryodhanahatakaḥ | mayā hi tasya durātmanaḥ—


    bhūmau kṣiptā śarīraṁ nihitamidamasṛkcandanābhaṁ nijāṅge


    lakṣmīrārye niṣiktā caturudadhipayaḥsīmayā sārdhamurtyā |


    bhṛtyā mitrāṇi yodhāḥ kurukulamakhilaṁ dagdhametadraṇāgnau 


    nāmaikaṁ yadbravīṣi kṣitipa tadadhunā dhārtarāṣṭrasya śeṣam || 

ityanena svānubhūtārthakathanānnirṇaya iti ||51d||

**paribhāṣā mitho jalpaḥ… |52|**

**dhanikaḥ: **atha paribhāṣaṇam—**paribhāṣā** iti | yathā ratnāvalyām—

**ratnāvalī**—(ātmagatam |) kaāvarāhā devīe ṇa sakkuṇomi muhaṁ daṁsidum |

**vāsavadattā**—(sāstram | punarbāhū prasārya |) ehi ayi ṇiṭṭhure, idāṇīṁ pi bandhusiṇehaṁ daṁsehi | (apavārya |) ajjautta, lajjāmi kkhu ahaṁ imiṇā ṇisaṁsattaṇeṇa | tā lahuṁ avaṇehi se bandhaṇam |

**rājā**—yathāha devī | (bandhanamapanayati |)

**vāsavadattā**—(vasubhūtṁ nirdiśya |) ajja, amaccayogandharāyaṇeṇa dujjaṇīkadami jeṇa jāṇanteṇa vi ṇācakkhidam || ityanenānyonyavacanātparibhāṣaṇam |

yathā ca veṇīsaṁhāre—

**bhīmaḥ**—kṛṣṭā yenāsi rājñāṁ sadasi nṛpaśunā tena duḥśāsanena | ityādinā kvāsau bhānumatī yopahasati pāṇḍavadārān || ityantena bhāṣaṇātparibhāṣaṇam ||52a||

**…prasādaḥ paryupāsanam |52b| **

**dhanikaḥ: **atha prasādaḥ—**prasādaḥ** iti | yathā ratnāvalyām—deva, kṣamyatām | ityādi darśitam |

yathā ca veṇīsaṁhāre—

**bhīmaḥ**—(draupadīmupasṛtya |) devi pāñcālarājatanaye, diṣṭyā vardhase ripukulakṣayena || ityanena draupadyā bhīmasenenārādhitatvātprasāda iti ||52b||

**ānando vāñchitāvāptiḥ… |52c|**

**dhanikaḥ: **athānandaḥ—**ānando** iti | yathā ratnāvalyām—

**rājā**—yathāha devī | (ratnāvalī gṛhṇāti |) |

yathā ca veṇīsaṁhāre—

**draupadī**–ṇādha, visumaridahmi evaṁ vāvāram | ṇādhassa ppasādeṇa puṇo sikkhissam | (keśānyadhnāti |) || ityābhyāṁ prārthitaratnāvalīprāptikeśasaṁyamanayorvatsarājadraupadībhyāṁ prāptatvādānandaḥ ||52c||

**…samayo duḥkhanirgamaḥ ||52d|| **

**dhanikaḥ: **atha samayaḥ—**samayo** iti |** **yathā ratnāvalyām—

**vāsavadattā**—(ratnāvalīmāliṅgya |) samassasa samassasa bahiṇie || ityanena bhaginyoranyonyasamāgamena duḥkhanirgamātsamayaḥ |

yathā ca veṇīsaṁhāre—

bhagavan, kutastasya vijayādanyadyasya bhagavānpurāṇapuruṣaḥ svayameva nārāyaṇo maṅgalānyāśāste |


    kṛtagurumahadādikṣobhasaṁbhūtamūrti


    guṇinamudayanāśasthānahetuṁ prajānām | 


    ajamamaramacintyaṁ cintayitvāpi na tvāṁ


    bhavati jagati duḥkhī kiṁ punardeva dṛṣṭvā || 

ityanena yudhiṣṭhiraduḥkhāpagamaṁ darśayati ||52d||

**kṛtirlabdhārthaśamanaṁ… |53a|**

**dhanikaḥ: **atha kṛtiḥ—**kṛtiḥ** iti | yathā ratnāvalyām—

**rājā**—ko devyāḥ prasādaṁ na bahu manyate |

**vāsavadattā**—ajjautta, dūre se māduulam | tā tathā karesu jadhā bandhuaṇaṁ na sumaredi || ityanyonyavacasā labdhāyāṁ ratnāvalyāṁ rājñaḥ suśliṣṭaya upaśamanātkṛtiriti |

yathā ca veṇīsaṁhāre—

**kṛṣṇaḥ**—ete khalu bhagavanto vyāsavālmīki—ityādinā abhiṣekamārabdhavantastiṣṭhanti | ityanena prāptarājyasyābhiṣekamaṅgalaiḥ sthirīkaraṇaṁ kṛtiḥ ||53a||

**…mānādyāptiś ca bhāṣaṇam |53b|**

**dhanikaḥ: **atha bhāṣaṇam—**mānādyāptiḥ** iti | yathā ratnāvalyām—

**rājā**—ataḥparam api priyamasti—


    yāto vikramabāhurātmasamatāṁ prāpteyamurvītale 


    sāraṁ sāgarikā sasāgaramahīprāptyekahetuḥ priyā |


    devī prītimupāgatā ca bhaginīlābhājjitāḥ kośalāḥ


    kiṁ nāsti tvayi satyamātyavṛṣabhe yasmai karomi spṛhām || 

ityanena kāmārthamānādilābhādbhāṣaṇamiti ||53b||

**kāryadṛṣṭyadbhutamāptī pūrvabhāvopagūhane ||53c|| **

**dhanikaḥ: **atha pūrvabhāvopagūhane—**kāryadṛṣṭi** iti | kāryadarśanaṁ pūrvabhāvaḥ | yathā ratnāvalyām—

**yaugandharāyaṇaḥ**—evaṁ vijñāya bhaginyāḥ saṁprati karaṇīye devī pramāṇam | **vāsavadattā**—phuḍaṁ jjeva ki ṇa bhaṇesi | paḍivāehi se raaṇamālaṁ tti || ityanena vatsarājāya ratnāvalī dīyatām | iti kāryasya yaugandharāyaṇābhiprāyānupraviṣṭasya vāsavadattayā darśanātpūrvabhāva iti |

adbhutaprāptirupagūhanam | yathā veṇīsaṁhāre—

(nepathye |) mahāsamarānaladagdhaśeṣāya svasti bhavate rājanyalokāya |


    krodhāndhairyasya mokṣātkṣatanarapatibhiḥ pāṇḍuputraiḥ kṛtāni 


    pratyāśaṁ muktakeśānyanudinamadhunā pārthivāntaḥpurāṇi | 


    kṛṣṇāyāḥ keśapāśaḥ kupitayamasakho dhūmaketuḥ kurūṇāṁ


    diṣṭyā baddhaḥ prajānāṁ viramatu nidhanaṁ svasti rājanyakebhyaḥ || 

yudhiṣṭhiraḥ—devi, eṣa te mūrdhajānāṁ saṁhāro'bhinandito nabhastalacāriṇā siddhajanena | ityetenādbhutārthaprāptirupagūhanamiti | labdhārthaśamanātkṛtir api bhavati ||53c||

**varāptiḥ kāvyasaṁhāraḥ… |54a|**

**dhanikaḥ: **atha kāvyasaṁhāraḥ—**varāptiḥ** iti** | **yathā—kiṁ te bhūyaḥ priyamupakaromi | ityanena kāvyārthasaṁharaṇātkāvyasaṁhāra iti ||54a||

**…praśastiḥ śubhaśaṁsanam |54b| **

**dhanikaḥ: **atha praśastiḥ—**praśastiḥ** iti |** **yathā veṇīsaṁhāre—

prītataraścedbhavān, tadidamevamastu |


    akṛpaṇamatiḥ kāmaṁ jīvyājjanaḥ puruṣāyuṣaṁ


    bhavatu bhagavadbhaktirdvaitaṁ vinā puruṣottame | 


    kalitabhuvano vidvadbandhurguṇeṣu viśeṣavit


    satatasukṛtī bhūyādbhūpaḥ prasādhitamaṇḍalaḥ || 

iti śubhaśaṁsanātpraśastiḥ | ityetāni caturdaśa nirvahaṇāṅgāni | evaṁ catuḥṣaṣṭyaṅgasamanvitāḥ pañcasaṁdhayaḥ pratipāditāḥ ||54b||

**uktāṅgānāṁ catuḥṣaṣṭiḥ ṣoḍhā caiṣāṁ prayojanam ||54c|| **

**dhanikaḥ: **ṣaṭprakāraṁ cāṅgānāṁ prayojanamityāha—**uktāṅgānāṁ** iti** | **kāni punastāni ṣaṭprayojanāni—

**iṣṭasyārthasya racanā gopyaguptiḥ prakāśanam |**

**rāgaḥ prayogasyāścaryaṁ vṛttāntasyānupakṣayaḥ ||55|| **

**dhanikaḥ: **vivakṣitārthanibandhanaṁ gopyārthagopanaṁ prakāśyārthaprakāśanamabhineyarāgavṛdhiścamatkāritvaṁ ca kāvyasyetivṛttasya vistara ityaṅgaiḥ ṣaṭprayojanāni saṁpādyanta iti ||55||

**dvedhā vibhāgaḥ kartavyaḥ sarvasyāpīha vastunaḥ |**

**sūcyameva bhavetkiñciddṛśyaśravyamathāparam ||56|| **

**dhanikaḥ: **punarvastuvibhāgamāha—** dvedhā** iti |** **kīdṛksūcyaṁ kīdṛgdṛśyaśravyamityāha—

**nīraso'nucitastatra saṁsūcyo vastuvistaraḥ |**

**dṛśyastu madhurodāttarasabhāvanirantaraḥ ||57|| **

**arthopakṣepakaiḥ sūcyaṁ pañcabhiḥ pratipādayet |**

**viṣkambhacūlikāṅkāsyāṅkāvatārapraveśakaiḥ ||58|| **

**dhanikaḥ: **sūcyasya pratipādanaprakāramāha—**arthopakṣepakaiḥ** iti ||58||

**vṛtta-vartiṣyamāṇānāṁ kathāṁśānāṁ nidarśakaḥ |**

**saṅkṣepārthas tu viṣkambho madhya-pātra-prayojitaḥ ||59||**

**dhanikaḥ: **atha viṣkambhakaḥ**—vṛtta-vartiṣyamāṇānāṁ** iti | atītānāṁ bhāvināṁ ca kathāvayavānāṁ jñāpako madhyamena madhyamābhyāṁ vā pātrābhyāṁ prayojito viṣkambhaka iti ||59||

**ekāneka-kṛtaḥ śuddhaḥ saṅkīrṇo nīca-madhyamaiḥ ||60a||**

**dhanikaḥ: **sa dvividhaḥ śuddhaḥ saṅkīrṇaś cety āha—**ekāneka-kṛtaḥ** iti |** **ekena dvābhyāṁ vā madhyama-pātrābhyāṁ śuddho bhavati, madhyamādhama-pātrair yugapat prayojitaḥ saṅkīrṇa iti ||60a||

**tadvad evānudāttoktyā nīca-pātra-prayojitaḥ ||60b||**

**praveśo’ṅka-dvayasyāntaḥ śeṣārthasyopasūcakaḥ |61a|**

**dhanikaḥ : **atha praveśakaḥ | tadvad eveti bhūta-bhaviṣyad-artha-jñāpakatvam atidiśyate | anudāttoktyā nīcena nīcair vā pātraiḥ prayojita iti viṣkambha-lakṣaṇāpavādaḥ | aṅka-dvayasyānta iti prathamāṅke pratiṣedha iti ||60b-61a||

**bhāvātmahetūttarūnāṁparam-mātriti śeṣaḥrūpātmānand: **

**antar-javanikā-saṁsthaiś cūlikārthasya sūcanā ||61b||**

**dhanikaḥ : **atha cūlikā | nepathya-pātreṇārtha-sūcanaṁ cūlikā | yathottara-caritre dvitīyāṅkasyādau—


    (nepathye) svāgataṁ tapodhanāyāḥ (tataḥ praviśati tapodhanāḥ) |

iti nepathya-pātreṇa vāsantikayātreyī-sūcanāc cūlikā | yathā vā vīra-carite caturthāṅkasyādau—


    nepathye—bho bho vaimānikāḥ, pravartyantāṁ pravartyantāṁ maṅgalāni—


    kṛśāśvāntevāsī jayati bhagavān kauśika-muniḥ


    sahasrāṁśor vaśe jagati vijayi kṣatram adhunā |


    vinetā kṣatrārer jagad-abhaya-dāna-vrata-dharaḥ


    śaraṇyo lokānāṁ dinakara-kulendur vijayate || (4.2)

ity atra nepathya-pātrair devaiḥ “rāmeṇa paraśurāmo jitaḥ” iti sūcanāc cūlikā ||61b||

**aṅkānta-pātrair aṅkāsyaṁ chinnāṅkasyārtha**[^1]**-sūcanāt |62a|**

**dhanikaḥ :** bhāvātmahetūttarūnāṁparam-mātriti śeṣaḥrūpātmānand—**aṅkānta** iti |

atha aṅkāsyam | aṅkānta eva pātram aṅkānta-pātraṁ tena viśiṣṭasyottarāṅka-mukhasya sūcanaṁ tad-veśenottarāṅkāvatāro’ṅkāsyam iti | yathā vīra-carite dvitīyāṅkānte—


    (praviśya) **sumantraḥ**—bhagavantau vaśiṣṭa-viśvāmitrau bhavataḥ sa-bhārgavān āhvayataḥ |


    **itare**—kva bhagavantau ?


    **sumantraḥ**—mahārāja-daśarathasyāntike |


    **itare**—tad-anurodhāt tatraiva[^2] gacchāmaḥ | 

ity aṅka-samāptau | “tataḥ praviśanty upaviṣṭā vaśiṣṭa-viśvāmitra-paraśurāmāḥ |” ity atra pūrvāṅkānta eva praviṣṭena sumantra-pātreṇa śatānanda-janaka-kathārtha-vicchede uttarāṅka-mukha-sūcanād aṅkāsyam iti ||62a||

**bahurūpa-miśraḥ :** aṅkāsyaṁ lakṣayati | chinna uktaḥ, aṅkārtho yasottarāṅkārthasya tasya chinnoktārthasya aṅkāvasāna-praviṣṭaiḥ pātraiḥ sūcanam aṅkāsyam iti | etad uktaṁ bhavati—uttarāṅkārthasya pūrvāṅkārthāviccheda-karaṇena yā sūcanā tad aṅkāsyam iti | yathā vīra-carite dvitīyāṅkāvasāne rāma-paraśurāmayoḥ kalahe sañjāte— [_yathopari dṛṣṭam_] (iti niṣkrāntāḥ sarve |)

dvitīyo’ṅkaḥ—tataḥ praviśato vasiṣṭha-viśvāmitrau jāmadagnya-śatānandau ca |) vasiṣṭha-viśvāmitrau jāmadagnyaṁ prati—


    iṣṭāpūrta-vidheḥ sapatna-gamanāt preyān maghonaḥ sakhā


    yena dyaur iva vajriṇā vasumatī vīreṇa rājanvatī |


    tasyaite vayam agrataḥ kim aparaṁ vaṁśasya vaivasvataḥ


    so’yaṁ tvāṁ tanaya-priyaḥ pariṇato rājā śamaṁ yācate ||

tad viramatu śuṣka-kalahāti-prasaṅgāt |

iti pūrvokta-rāma-paraśurāma-kalaha-vicchedena tṛtīyāṅkopakramārthasya sūcanā aṅkāvasāna-praviṣṭena sumantreṇa sūcanād aṅkāsyam iti |

sūtraṇaṁ sakalāṅkānāṁ jñeyam aṅka-mukhaṁ budhaiḥ iti ṣaṭ-sāhasrī-kāraḥ | tad evātrāpy uktam ity eke |


    aṅka-mukhaṁ viśliṣṭaṁ yatorpaśliṣyate striyā vākyaiḥ |


    puruṣasya vā tad aṅka-mukham iti santo vyapadiśanti || ||62a||

**aṅkāvatāras tv aṅkānte pāto’ṅkasyāvibhāgataḥ ||62b||**

**ebhiḥ saṁsūcayet sūcyaṁ dṛśyam aṅkaiḥ pradarśayet |63a|**

**dhanikaḥ : **atha aṅkāvatāraḥ ||62b-63a||

**bahurūpa-miśraḥ : **aṅkāvatāraṁ lakṣayati | uparitanasyāṅkasya pūrvāṅkāvasāne kathārthāvicchedenaiva pātaḥ praveśo’ṅkāvatāra ity arthaḥ |


    samāpyamāna etasminn itarāṅkārtha-sūcanam |


    samāsato hi nāṭyajñair aṅkāvatāra iṣyate || iti dvādaśa-sāhasrī-kāraḥ ||

yathā mālavikāgni-mitre prathamāṅkāvasāne—


    **vidūṣakaḥ**—teṇa hi dubebi baggā pakkhāghare saṅgīda-raṇaṁ kadua attahodo dūaṁ pesaṁtu ahaba miaṁgasaddo ebba ṇo uṭṭhāba{i}ssadi | 


    [_tena hi dvāv api vargau prekṣā-gṛhe saṅgīta-racanāṁ kṛtvātra-bhagavato dūtaṁ preṣayatām athavā mṛdaṅga-śabda eva na utthāpayiṣyati |_]

ity anantarāṅkādau pravekṣyamāṇe pātre abhihite—


    (nepathye mṛdaṅga-śabdaḥ, sarve karṇaṁ dadati) parivrājikā—hanta ! pravṛttaṁ saṅgītam | tathā hy eṣā—


    jīmūta-stanita-viśaṅkibhir mayūrair 


    udagrīvair anurasitasya puṣkarasya |


    nirhrādiny upahita-madhyama-svarotthā


    māyūrī madayati majjanā manāṁsi ||

iti mṛdaṅga-śabda-śravaṇena saṅgītaṁ pravṛttam ity avagate niṣkrāntāḥ sarve prathamo’ṅkaḥ |


    (tataḥ praviśati saṅgīta-racanāyāṁ kṛtāyām āsanasthaḥ savasyo rājā dhāriṇī parivrājikā vibhavataś ca parivāraḥ |) 


    **rājā**—bhagavati ! atrabhavator ācāryayoḥ katarasya prathamam upadeśaṁ drakṣyāmaḥ | 

iti pūrvāṅka-pravṛtta-haradatta-gaṇadāsa-vivādāvicchedenaiva viṣkambhādy-anantaritam aṅkāntara-bhavatāritam iti |

eṣu viṣkambhādiṣu pañcasu viṣkambha-praveśakayor evāṅka-bahir-bhāvaḥ | cūlikāyās tu kvacid bahir-bhāvaḥ kvacid aṅka-madhye niveśa ity aniyamaḥ | praveśa-viṣkambhayor ivāṅkād bahir eva sanniveśa ity anuktatvāl lakṣyeṣu ca veṇī-saṁhārādi-pañcamāṅkādiṣu madhye darśanāc ca | aṅka-mukha-garbhāṅkābhyām aṅkād bahiṣṭhābhyāṁ saha iti vṛttāviccheda-hetutayā bhojarājena lakṣitatvāc ca |

tathā nāṭakānuvṛttau—


    aṅka-mukhaṁ garbhāṅkaḥ kāryo’smin cūlikāthavā kuśalaiḥ |


    mā bhūd iti vṛttānāṁ vicchedo vistaro vāpi ||62b|||

aṅka-mukhāṅkāvasārayoḥ svabhāvād evāṅkābahirbhāvaḥ ity anusandhātavyam ity upasaṁharati—ebhir iti | iyanto’ṅkā nāṭakādau īdṛśāś ceti turīye vakṣyāmaḥ ||63a||

**nāṭya-dharmam apekṣyaitat punar vastu tridheṣyate ||63b||**

**dhanikaḥ :** punas tridhā vastu-vibhāgam āha ||63b||

**bahurūpa-miśraḥ :** punaś ca nāṭya-dharmāpekṣayā vastu-traividhyaṁ bhavatīty āha ||63b||

**sarveṣāṁ niyatasyaiva śrāvyam aśrāvyam eva ca |64a|**

**dhanikaḥ : **kena prakāreṇa traidhaṁ tad āha ||64a||

**bahurūpa-miśraḥ :** tā eva tisro vidhā darśayati ||64a||

**sarva-śrāvyaṁ prakāśaṁ syād aśrāvyaṁ svagataṁ matam ||64b||**

**dhanikaḥ :** tatra—sarveti | sarva-śrāvyaṁ yad vastu tat prakāśam ity ucyate | yat tu sarvasyāśrāvyaṁ tat svagatam iti śabdābhdheyam ||64b||

**bahurūpa-miśraḥ : **tatra sarveṣāṁ śrāvyam aśrāvyaṁ ca lakṣayati—sarveti ||64b||

**dvedhānyan nāṭya-dharmākhyaṁ janāntam apavāritam |65a|**

**dhanikaḥ :** niyata-śrāvyam āha | anyat tu niyata-śrāvyaṁ dvi-prakāraṁ janāntikāpavārita-bhedena ||65a||

**bahurūpa-miśraḥ : **niyatasyaiva śrāvyam api nāṭya-dharmam avekṣya janāntam apavāritam iti dvedhā bhidyata ity āha—dvedhānyam iti ||65a||

**tripatākākareṇānyān apavāryāntarā kathām ||65b||**

**anyonyāmantraṇaṁ yat syāj janānte taj janāntikam |66a|**

**dhanikaḥ :** tatra janāntikam āha—trīti | yasya na śrāvyaṁ tasyāntara ūrdvha-sarvāṅgulaṁ vakrānāmika-tripatākā-lakṣaṇaṁ karaṁ kṛtvānyena saha yan mantyate, taj janāntikam iti ||65b-66a||

**bahurūpa-miśraḥ : **tatra yathā-kramaṁ dvayam api lakṣayati | yasya na śrāvyaṁ tasyāntarata ūrdhva-sarvāṅulikaṁ vakrānāmikaṁ tripatākā-lakṣaṇaṁ karaṁ kṛtvā anyena saha yad āmantraṇaṁ taj janāntikam iti ||65b-66a||

**rahasyaṁ kathyate’nyasya parāvṛttyāpavāritam ||66b||**

**dhanikaḥ :** athāpavāritam | parāvṛttyānyasya rahasya-kathanam apavāritam iti ||66b||

**bahurūpa-miśraḥ : **parāvṛttyānyasya rahasya-kathanam apavāritam iti ||66b||

**kiṁ bravīṣy evam ity-ādi vinā pātraṁ bravīti yat |**

**śrutvevānuktam apy ekas tat syād ākāśa-bhāṣitam ||67||**

**dhanikaḥ :** nāṭya-dharma-prasaṅgād ākāśa-bhāṣitam āha | spaṣṭārthaḥ ||67||

**bahurūpa-miśraḥ : **nāṭya-dharma-prasaṅgād vastu-nirvāhakatvāc cākāśa-bhāṣitaṁ vyutpādayati ||67||

**ity-ādy-aśeṣam iha vastu-vibheda-jātaṁ**

**rāmāyaṇādi ca vibhāvya bṛhat-kathāṁ ca |**

**āsūtrayet tad anu netṛ-rasānuguṇyāc**

**citrāṁ kathām ucita-cāru-vacaḥ-prapañcaiḥ ||68||**

**iti dhanañjaya-kṛta-daśa-rūpakasya **

**prathamaḥ prakāśaḥ samāptaḥ**

**||1||**

**dhanikaḥ : **anyāny api nāṭya-dharmāṇi prathama-kalpādīni kaiścid udāhṛtāni | teṣām abhāratīyatvān nāma-mālā-prasiddhānāṁ keṣāṁcid deśa-bhāṣātmakatvān nāṭya-dharmatvābhāvāl lakṣaṇaṁ noktam ity upasaṁharati | vastu-vibheda-jātaṁ vastu varṇanīyam, tasya vibheda-jātaṁ nānā-bhedāḥ | rāmāyaṇādi bṛhatkathāṁ ca guṇāḍhya-nirmitāṁ vibhāvya ālocya, tad-anu etad-uttaram | netr iti netā vakṣyamāṇa-lakṣaṇaḥ | rasāś ca teṣām ānuguṇyāc citrāṁ citra-rūpām | kathām ākhyāyikām | cārūṇi yāni vacāṁsi teṣāṁ prapañcair vistārair āsūtrayed anugrathayet | tatra bṛhat-kathā-mūlaṁ mudrā-rākṣasam—


    cāṇakya-nāmnā trenātha śakaṭāla-gṛhe rahaḥ


    kṛtyāṁ vidhāya sahasā sa-putro nihato nṛpaḥ |


    yogānanda-yaśaḥ-śeṣe pūrva-nanda-sutas tataḥ


    candraguptaḥ kṛto rājñā cāṇakyena mahaujasā || [2.216]

iti bṛhatkathāyāṁ sūcitam | śrī-rāmāyaṇoktaṁ rāma-kathādi jñeyam |

iti śrī-viṣṇusūnor dhanikasya kṛtau daśarūpāvaloke prathamaḥ prakāśaḥ samāptaḥ ||

**bahurūpa-miśraḥ : **evaṁ vyutpāditaṁ vastu-vibhāgam ālocya rāmāyaṇa-bṛhatkathādy-abhiyuktaṁ lakṣyaṁ ca yathāvan nirūpya ucita-cāru-vacaḥ-prapañcaḥ kavir vicitrāṁ kathām āracayed ity abhidadhāna upasaṁharati | na kevalaṁ rasa evānusaraṇīyaḥ, na ca vacaś caraṇayatiam eva, na ca nāyakotkarṣa eva, na ca lakṣaṇam eva, na ca lakṣyam eva | ato sarveṣāṁ parasparam ānuguṇyaṁ bhavet tathā kathā-śarīram ārabheteti |

prajñā-mayena netreṇa rūpaṁ draṣṭuṁ ya icchati |

tat-kṛte bahu-rūpeṇa racitā rūpa-dīpikā || ||68||

iti mahā-mahopādhyāya-bahurūpa-miśra-viracitāyāṁ daśarūpa-dīpikāyāṁ

vastu vicāro nāma prathamaḥ prakāśaḥ ||

…

(2)


## dvitīyaḥ prakāśaḥ |

**netā vinīto madhuras tyāgī dakṣaḥ priyaṁvadaḥ |**

**rakta-lokaḥ śucir vāgmī rūḍha-vaṁśaḥ sthiro yuvā ||1||**

**buddhy-utsāha-smṛti-prajñā-kalāmāna-samanvitaḥ |**

**śūro dṛḍhaś ca tejasvī śāstra-cakṣuś ca dhārmikāḥ ||2||**

**dhanikaḥ: **netā nāyako vinayādiguṇasaṁpanno bhavatīti |

tatra vinītaḥ | yathā vīracarite—


    yadbrahmavādibhirupāsitavandyapāde


    vidyātapovratanidhau tapatāṁ variṣṭhe | 


    daivātkṛtastvayi mayā vinayāpacāras


    tatra prasīda bhagavannayamañjaliste || 

madhuraḥ priyadarśanaḥ | yathā tatraiva—


    rāma rāma nayanābhirāmatāmāśayasya sadṛśīṁ samudvahan |


    apratarkyaguṇarāmaṇīyakaḥ sarvathaiva hṛdayaṁgamo'si me || 

tyāgī sarvasvadāyakaḥ | yathā—


    tvacaṁ karṇaḥ śivirmāsaṁ jīvaṁ jīmūtavāhanaḥ |


    dadau dadhīcirasthīni nāstyadeyaṁ mahātmanām || 

dakṣaḥ kṣiprakārī | yathā vīracarite—


    sphūrjadvajrasahasranirmitamiva prādurbhavatyagrato


    rāmasya tripurāntakṛddiviṣadāṁ tejobhiriddhaṁ dhanuḥ | 


    śuṇḍāraḥ kalabhena yadvadacale vatsena dordaṇḍaka


    stasminnāhita eva garjitaguṇaṁ kṛṣṭaṁ ca bhagnaṁ ca tat || 

priyaṁvadaḥ priyabhāṣī | yathā tatraiva—


    utpattirjamadagnitaḥ sa bhagavāndevaḥ pinākī gurur


    vīryaṁ yattu na tadgirāṁ pathi nanu vyaktaṁ hi tatkarmabhiḥ | 


    tyāgaḥ saptasamudramudritamahīnirvyājadānāvadhiḥ


    satyabrahmataponidherbhagavataḥ kiṁ vā na lokottaram ||

raktalokaḥ | yathā tatraiva—


    trayyāstrātā yastavāyaṁ tanūjas


    tenādyaiva svāminaste prasādāt | 


    rājanvanto rāmabhadreṇa rājñā


    labdhakṣemāḥ pūrṇakāmāścarāmaḥ || 

evaṁ śaucādiṣvapyudāhāryam | tatra śaucaṁ nāma manonaimalyādinā kāmādyanabhibhūtatvam | yathā raghau—


    kā tvaṁ śubhe kasya parigraho vā kiṁ vā madabhyāgamakāraṇaṁ te |


    ācakṣva matvā vaśināṁ raghūṇāṁ manaḥ parastrīvimukhapravṛtti || 

vāḍmī | yathā hanumannāṭake—


    bāhvorbalaṁ na viditaṁ na ca kārmukasya


    traiyambakasya tanimā tata eṣa doṣaḥ | 


    taccāpalaṁ paraśurāma mama kṣamasva


    ḍimbhasya durvilasitāni mude gurūṇām || 

rūḍhavaṁśo yathā—


    ye catvāro dinakarakulakṣatrasaṁtānamallī


    mālāmlānastabakamadhupā jajñire rājaputrāḥ | 


    rāmasteṣāmacaramabhavastāṅakākālarātri


    pratyūṣo'yaṁ sucaritakathākandalīmūlakandaḥ ||

sthiro vāṅmanaḥkriyābhiracañcalaḥ | yathā vīracarite—


    prāyaścittaṁ cariṣyāmi pūjyānāṁ vo vyatikramāt |


    na tveva dūṣayiṣyāmi śastragrahamahāvratam || 

yathā vā bhartṛhariśatake—


    prārabhyate na khalu vighnabhayena nīcaiḥ


    prārabhya vighnavihatā viramanti madhyāḥ | 


    vighnaiḥ punaḥ punar api pratihanyamānāḥ |


    prārabdhamuttamaguṇāstvamivodvahanti || 

yuvā prasiddhaḥ | buddhirjñānam | gṛhītaviśeṣakarī tu prajñā | yathā mālavikāgnimitre—


    yadyatprayogaviṣaye bhāvikamupadiśyate mayā tasyai ||


    tattadviśeṣakaraṇātpratyupadiśatīva me bālā || 

spaṣṭamanyat ||1-2||

**bhedaiś caturdhā lalita-śāntodāttoddhatair ayam |**

**niścinto dhīra-lalitaḥ kalāsaktaḥ sukhī mṛduḥ ||3||**

**dhanikaḥ : **netṛviśeṣānāha—**bhedaiś caturdhā** iti | yathoddeśaṁ lakṣaṇam āha—niścinta iti | sacivādi-vihita-yoga-kṣematvāc cintā-rahitaḥ | ata eva gītādi-kalāviṣṭo bhoga-pravaṇaś ca śṛṅgāra-pradhānatvāc ca sukumāra-sattvācāro mṛdur iti lalitaḥ |

yathā ratnāvalyāṁ (1.9)—


    rājyaṁ nirjita-śatru yogya-sacive nyastaḥ samasto bharaḥ


    samyak-pālana-lālitāḥ praśamitāśeṣopasargāḥ prajāḥ |


    pradyotasya sutā vasanta-samayas tvaṁ ceti nāmnā dhṛtiṁ


    kāmaḥ kāmam upaitv ayaṁ mama punar manye mahān utsavaḥ ||3b||




**bahuguṇa-miśraḥ :** lalitaḥ śāntaḥ udātta uddhata iti caturdhā bhidyate | tatra dhīra-lalitaṁ lakṣayati—niścinta iti ||3||

**sāmānya-guṇa-yuktas tu dhīra-śānto dvijādikaḥ |4a|**

**dhanikaḥ:** vinayādinetṛsāmānyaguṇayogī dhīraśānto dvijādika iti vipravaṇiksacivādīnāṁ prakaraṇanetṛṇāmupalakṣaṇam | vivikṣitaṁ caitat | tena naiścintyādiguṇasaṁbhave‘pi viprādīnāṁ śāntataiva na lālityam | yathā mālatīmādhava-mṛcchakaṭikādau mādhava-cāruttādiḥ |


    tata udayagirerivaika eva


    sphuritaguṇadyutisundaraḥ kalāvān |


    iha jagati mahotsavasya hetur


    nayanavatāmudiyāya bālacandraḥ ||

ityādi | yahtā vā—


    makhaśataparipūtaṁ gotramudbhāsitaṁ yat


    sadasi nibiḍacaityabrahmaghoṣaiḥ purastāt |


    mama nidhanadaśāyāṁ vartamānasya pāpais

tadadṛśamanuṣyairghuṣyate ghoṣaṇāyām ||

**bahuguṇa-miśraḥ: **dhīra-śāntaṁ lakṣayati—sāmānyeti | saty api caturṇāṁ sāmānya-guṇa-yoge, dhīra-śānte’vaśyam-bhāvaṁ sūcayitum ity eke | anyeṣāṁ dhīra-lalitādīnām api pradarśanārtham ity eke | dvijādika iti vipra-vaṇik-sacivānāṁ śama-pradhānānāṁ grahaṇam | tathā coktam—dhīra-śāntāś ca vijñeyā brāhmaṇā vaṇijaś ca ye ity-ādi |

bhoja-rājena dhīra-śānta-nāyaka-prakaraṇaṁ lakṣayatoktaṁ—


    vipra-vaṇik-sacivānāṁ purohitāmātya-sārthavāhānām |


    caritaṁ yatnaika-vidhaṁ taj jñeyaṁ prakaraṇaṁ kṛtibhiḥ || iti | 

yasyāpi kalāsaktyādir ekaiko dhīra-lalita-guṇo’sty eva lakṣyeṣu dṛṣṭatvād aviruddhatvāc ca | tad-guṇa-samudāyas tu nodbhūta iti vivekaḥ ||4a||

**mahā-sattvo’tigambhīraḥ kṣamāvān avikatthanaḥ ||4b||**

**sthiro nigūḍhāhaṅkāro dhīrodātto dṛḍhavrataḥ |5a|**

**dhanikaḥ: **atha** **dhīrodāttaḥ  | mahāsattvaḥ śokakrodhādyanabhibhūtāntaḥsattvaḥ | avikatthano'nātmaślāghanaḥ | nigūḍhāhaṁkāro vinayacchannāvalepaḥ | dṛḍhavrato'ṅgīkṛtanirvāhako dhīrodāttaḥ | yathā nāgānande—

**jīmūtavāhanaḥ**—


    śirāmukhaiḥ syandata eva raktamadyāpi dehe mama māṁsamasti |


    tṛptiṁ na paśyāmi tavaiva tāvatkiṁ bhakṣaṇāttvaṁ virato garutman || 

yathā ca rāmaṁ prati—


    āhūtasyābhiṣekāya visṛṣṭasya vanāya ca |


    na mayā lakṣitastasya svalpo'pyākāravibhramaḥ || 

yacca keṣāñcitsthairyādīnāṁ sāmānyaguṇānām api viśeṣalakṣaṇe kvacitsaṁkīrtanaṁ | tatteṣāṁ tatrādhikyapratipādanārtham | nanu ca kathaṁ jīmūtavāhanādirnāgānandādāvudātta ityucyate | audāttyaṁ hi nāma sarvotkarṣeṇa vṛttiḥ | tac ca vijigīṣutva evopapadyate | jīmūtavāhanastu nirjigīṣutayaiva kavinā pratipāditaḥ | yathā—


    tiṣṭhanbhāti pituḥ puro bhuvi yathā siṁhāsane kiṁ tathā


    yatsaṁvāhayataḥ sukhaṁ hi caraṇau tātasya kiṁ rājyataḥ | 


    kiṁ bhukte bhuvanatraye dhṛtirasau bhuktojjhite yā guro


    rāyāsaḥ khalu rājyamujjhitagurostatrāsti kaścidguṇaḥ || 

ityanena |


    pitrorvidhātuṁ śuśrūṣāṁ tyaktvaiśvaryaṁ kramāgatam |


    vanaṁ yāmyahamapyeṣa yathā jīmūtavāhanaḥ || 

ityanena ca | ato'syātyantaśamapradhānatvātparamakāruṇikatvācca vītarāgavacchāntatā | anyaccānāyuktaṁ yattathābhūtaṁ rājyasukhādau nirabhilāṣaṁ nāyakamupādāyāntarā tathābhūtamalayavatyanurāgopavarṇanam, yaccoktaṁ sāmānyaguṇayogī dvijādirdhīraśānta iti, tadapi pāribhāṣikatvādavāstavamityabhedakam | ato vastusthityā buddha-yudhiṣṭhira-jīmūtavāhanādivyavahārāḥ śāntatāmāvirbhāvayanti | atrocyate—yattāvaduktaṁ sarvotkarṣeṇa vṛttirodāttyamiti, na tajjīmūtavāhanādau parihīyate | na hyekarūpaiva vijigīṣutā | yaḥ kenāpi śauryatyāgadayādinānyānatiśete sa vijigīṣuḥ, na yaḥ parāpakāreṇārthagrahādipravṛttaḥ | tathātve ca mārgadūṣakāder api dhīrodāttatvaprasaktiḥ | rāmāder api jagatpālanīyamiti duṣṭanigrahe pravṛttasya nāntarīyakatvena bhūmyādilābhaḥ | jīmūtavāhanādistu prāṇair api parārthasaṁpādanādviśvamapyatiśeta ityudāttatamaḥ | yathoktam—tiṣṭhanbhāti ityādinā viṣayasukhaparāṅmukhateti, tatsatyam | kārpaṇyahetuṣu svasukhatṛṣṇāsu nirabhilāṣā eva jigīṣavaḥ | yaduktam—


    vasukhanirabhilāṣaḥ khidyase lokahetoḥ


    pratidinamathavā te vṛttirevaṁvidhaiva | 


    anubhavati hi mūrdhnā pādapastīvramuṣṇaṁ


    śamayati paritāpaṁ chāyayopāśritānām || 

ityādinā malayavatyanurāgopavarṇanaṁ tvaśāntarasāśrayaṁ śāntanāyakatāṁ pratyuta | niṣedhati | śāntatvaṁ cānahaṁkṛtatvaṁ tac ca viprāderaucityaprāptamiti vastusthityā viprādeḥ śāntatā na svaparibhāṣāmātreṇa | buddhajīmūtavāhanayostu kāruṇikatvāviśepe'pi sakāmaniṣkāmakaruṇatvādidharmatvādbhedaḥ | ato jīmūtavāhanāderdhīrodāttatvamiti ||4b-5a||

**darpa-mātsarya-bhūyiṣṭho māyā-cchadma-parāyaṇaḥ ||5b||**

**dhīroddhatas tv ahaṅkārī calaś caṇḍo vikatthanaḥ |6a|**

**dhanikaḥ: **atha dhīroddhataḥ—**darpa-mātsarya** iti | darpaḥ śauryādimadaḥ | mātsaryamasahanatā | mantrabalenāvidyamānavastuprakāśanaṁ māyā | chadma vañcanāmātram | calo'navasthitaścaṇḍo raudraḥ svaguṇaśaṁsī vikatthano dhīroddhato bhavati | yathā jāmadagyaḥ—kailāsoddhārasāratribhuvanavijaya ityādi | yathā ca rāvaṇaḥ—

trailokyaiśvaryalakṣmīhaṭhaharaṇasahā bāhavo rāvaṇasya ||

dhīralalitādiśabdāś ca yathoktaguṇasamāropitāvasthābhidhāyino vatsavṛṣabhamahokṣādivanna jātyā kaścidavasthitarūpo lalitādirasti | tadā hi mahākaviprabandheṣu viruddhānekarūpābhidhānamasaṁgatameva syāt, jāteranapāyitvāt | tathā ca bhavabhūtinaika eva jāmadagnyaḥ—


    brāhmaṇātikramatyāgo bhavatāmeva bhūtaye |


    jāmadagnyaś ca vo mitramanyathā durmanāyate || 

ityādinā rāvaṇaṁ prati dhīrodāttatvena kailāsoddhārasāra ityādibhiś ca rāmādīnprati prathamaṁ dhīroddhatatvena punaḥ puṇyā brāhmaṇajātiḥ ityādibhiś ca dhīraśāntatvenopavarṇitaḥ | na cāvasthāntarābhidhānamanucitamaṅgabhūtanāyakānāṁ nāyakāntarāpekṣayā mahāsattvāderavyavasthitatvādaṅginastu rāmāderekaprabandhopāttānpratyekarūpatvādārambhopāttāvasthāto'vasthāntaropādānamanyāyyam | yathodāttatvābhimatasya rāmasya chādmanā bālivadhādamahāsattvatayā svāvasthāparityāga iti | vakṣyamāṇānāṁ ca dakṣiṇādyavasthānāṁ pūrvīṁ pratyanyayāhṛta iti nityasāpekṣatvenāvirbhāvādupāttāvasthāto'vasthāntarābhidhānamaṅgāṅginorapyaviruddham ||5b-6a||

**sa dakṣiṇaḥ śaṭho dhṛṣṭaḥ pūrvā pratyanyayā hṛtaḥ ||6b||**

**dhanikaḥ: **atha śṛṅgāranetravasthāḥ—**sa dakṣiṇaḥ** iti |** **nāyakaprakaraṇātpūrvāṁ nāyikāṁ pratyanyayāpūrvanāyikayāpahṛtacittakhyavastho vakṣyamāṇabhedena sa caturavasthaḥ | tadevaṁ pūrvoktānāṁ caturṇāṁ pratyekaṁ caturavasthatvena ṣoḍaśadhā nāyakaḥ ||6b||

**dakṣiṇo’syāṁ sahṛdayaḥ… |7a|**

**dhanikaḥ: **tatra—**dakṣiṇo’syāṁ** iti | yo'syā jyeṣṭhāyāṁ hṛdayena saha vyavaharati sa dakṣiṇaḥ | yathā mamaiva—


    prasīdatyāloke kim api kim api premaguravo


    ratikrīḍāḥ ko'pi pratidinamapūrvo'sya vinayaḥ | 


    saviśrambhaḥ kaścitkathayati ca kiñcitparijano


    na cāhaṁ pratyemi priyasakhi kimapyasya vikṛtim || 

yathā vā—


    ucitaḥ praṇayo varaṁ vihantuṁ bahavaḥ khaṇḍanahetavo hi dṛṣṭāḥ | 


    upacāravidhirmanasvinīnāṁ nanu pūrvābhyadhiko'pi bhāvaśūnyaḥ || ||7a||

**…gūḍha-vipriya-kṛc chaṭhaḥ |7b|**

**dhanikaḥ: **atha śaṭhaḥ—**gūḍha-vipriya** iti | dakṣiṇasyāpi nāyikāntarāpahṛtacittatayā vipriyakāritvāviśeṣe'pi sahṛdayatvena śaṭhādviśeṣaḥ | yathā—


    śaṭho'nyasyāḥ kāñcīmaṇiraṇitamākarṇya sahasā


    yadāśli.ayanneva praśithilabhujagranthirabhavaḥ | 


    tadetatkvācakṣe ghṛtamadhumayatvabahuvaco


    viṣeṇāghūrṇantī kim api na sakhī me gaṇayati || ||7b||

**vyaktāṅga-vaikṛto dhṛṣṭo… |7c|**

**dhanikaḥ: **atha dhṛṣṭaḥ—**vyaktāṅga** iti |** **yathāmaruśatake—


    lākṣālakṣma lalāṭapaṭṭamabhitaḥ keyūramudrā gale


    vaktre kajjalakālimā nayanayostāmbūlarāgo'paraḥ | 


    dṛṣṭvā kopavidhāyimaṇḍanamidaṁ prātaściraṁ preyaso


    līlātāmarasodare mṛgadṛśaḥ śvāsāḥ samāptiṁ gatāḥ || ||7c||

**… ’nukūlas tv eka-nāyikaḥ ||7d||**

**dhanikaḥ: **bhedāntaramāha—**’nukūlas tv** iti |** **bhedāntaram āha anukūla iti | yathā—


    advaitaṁ sukha-duḥkhayor anuguṇaṁ sarvāsv avasthāsu yad 


    viśrāmo hṛdayasya yatra jarasā yasminn ahāryo rasaḥ |


    kālenāvaraṇātyayāt pariṇate yat sneha-sāre sthitaṁ 


    bhadraṁ tasya sumānuṣasya katham apy ekaṁ hi tat prāpyate || (u.rā.ca.1.38) 

kim avasthaḥ punar eṣāṁ vatsa-rājādir nāṭikā-nāyakaḥ syāt | ity ucyate—pūrvam anupajāta-nāyikāntarānurāgo’nukūlaḥ | paratas tu dakṣiṇaḥ | nanu ca gūḍha-vipriya-kāritvād vyaktatara-vipriyatvāc ca śāṭhya-dhārṣṭye’pi kamān na bhavataḥ ? na tathāvidha-vipriyatve’pi vatsa-rājāder āprabandha-samāpter jyeṣṭhāṁ nāyikāṁ prati sahṛdayatvād dakṣiṇataiva, na cobhayor jyeṣṭhā-kaniṣṭhayor nāyakasya snehena na bhavitavyam iti vācyam, avirodhāt | mahākavi-prabandheṣu ca—


    snātā tiṣṭhati kuntaleśvara-sutā vāro’ṅga-rāja-svasur


    dyūte rātrir iyaṁ jitā kamalayā devī prasādyādya ca |


    ity antaḥ-pura-sundarīḥ prati mayā vijñāya vijñāpite


    devenāpratipatti-mūḍha-manasā dvitrāḥ sthitaṁ nāḍikāḥ || (bhoja 302)

ity-ādāv apakṣa-pātena sarva-nāyikāsu pratipatty-upanibandhanāt | tathā ca bharataḥ—


    madhuras tyāgī rāgaṁ na yāti madanasya nāpi vaśam eti |


    avamānitaś ca nāryā virajyate sa tu bhavej jyeṣṭhaḥ || [nā.śā. 23.56]

ity atra na rāgaṁ yāti na madanasya vaśam eti ity anenāsādhāraṇa ekasyāṁ sneho niṣiddho dakṣiṇasyeti | ato vatsarājāder āprabandha-samāpti-sthitaṁ dākṣiṇyam eti | ṣoṣaśānām api pratyekaṁ jyeṣṭha-madhyamādhamatvenāṣṭācatvariṁśan-nāyaka-bhedā bhavanti ||7d||

**patākā-nāyakas tv anyaḥ pīṭha-mardo vicakṣaṇaḥ |**

**tasyaivānucaro bhaktaḥ kiñcid ūnaś ca tad-guṇaiḥ ||8||**

**dhanikaḥ: **sahāyān āha**—patākā-nāyakas tv** iti |** **prāg-ukta-prāsaṅgiketivṛtta-viśeṣaḥ patākā | tan-nāyakaḥ pīṭha-mardaḥ pradhānetivṛtta-nāyakasya sahāyaḥ | yathā mālatī-mādhave makarandaḥ, rāmāyaṇe sugrīvaḥ ||8||

**eka-vidho viṭaś cānyo viṭaś cānyo hāsya-kṛc ca vidūṣakaḥ |9a|**

**dhanikaḥ: sahāyāntaram ā**ha—**eka-vidho** iti | gītādi-vidyānāṁ nāyakopayoginīnām ekasyā vidyāyā veditā viṭaḥ | hāsyakārī vidūṣakaḥ | asya vikṛtākāra-veṣāditvaṁ hāsya-kāritvenaiva labhyate | yathā śekharako nāgānande viṭaḥ | vidūṣakaḥ prasiddha eva ||9a||

**lubdho dhīroddhataḥ stabdhaḥ pāpa-kṛd vyasanī ripuḥ ||9b||**

**dhanikaḥ: **atha pratināyakaḥ—**lubdho dhīroddhataḥ** iti | tasya nāyakasyetthaṁbhūtaḥ pratipakṣa-nāyako bhavati | yathā rāma-yudhiṣṭhirayoḥ rāvaṇa-duryodhanau ||9b||

**śobhā vilāso mādhuryaṁ gāmbhīryaṁ sthairya-tejasī |**


    **lalitaudāryam ity aṣṭau sāttvikāḥ pauruṣā guṇāḥ ||10||**

**dhanikaḥ: **atha sāttvikā nāyaka-guṇāḥ ||10||

**nīce ghṛṇādhike spardhā śobhāyāṁ śaurya-dakṣate |11a|**

**dhanikaḥ: **tatra (śobhā, yathā)—**nīce ghṛṇādhike** iti |** **nīca ghṛṇā | yathā vīra-carite—


    uttāla-tāḍakotpāta-darśane’py aprakampitaḥ |


    niyuktas tat-pramāthāya straiṇyena vicikitsati || [ma.vī. 1.37]

guṇādhikaiḥ spardhā, yathā—


    etāṁ paśya puraḥ-sthalīm iha kila krīḍā-kirāto haraḥ


    kodaṇḍena kirīṭinā sarabhasaṁ cūḍāntare tāḍitaḥ |


    ity ākarṇya kathādbhutaṁ hima-nidhāv adrau subhadrā-pater


    mandaṁ mandam akāri yena nijayor dordaṇḍayor maṇḍalam ||

śaurya-śobhā, yathā mamaiva—


    antraiḥ svair api saṁyatāgra-carānao mūrcchā-virāma-kṣaṇe


    svādhīna-vraṇitāṅga-śastra-nicito romodgamaṁ varmayan |


    bhagnānudvalayan nijān para-bhaṭān santarjayan niṣṭhuraṁ


    dhanyo dhāma jaya-śriyaḥ pṛthu-raṇa-stambhe patākāyate ||

dakṣa-śobhā, yathā vīra-carite—


    sphūrjitadvajrasahasranirmitamiva prādurbhavatyagrato


    rāmasya tripurāntakṛddiviṣadāṁ tejobhiriddhaṁ dhanuḥ |


    śuṇḍāraḥ kalabhena yadvadacale vatsena dirdaṇḍakas


    tasminnāhita eva garjitaguṇaṁ kṛṣṭaṁ ca bhagnaṁ ca tat || ||11a||

**gatiḥ sadhairyā dṛṣṭiś ca vilāse sasmitaṁ vacaḥ ||11b||**

**dhanikaḥ: **atha vilāsaḥ—**gatiḥ** iti | yathā—


    dṛṣṭistṛṇīkṛtajagastrayasattvasārā


    dhīroddhatā namayatīva gatirdharitrīm | 


    kaumārake'pi girivadgurutāṁ dadhāno


    vīro rasaḥ kimayametyuta darpa eva || ||11b||

**ślakṣṇo vikāro mādhuryaṁ saṁkṣobhe sumahaty api |12a|**

**dhanikaḥ: **atha mādhuryam—**ślakṣṇo** iti** **|** **mahatyapi vikārahetau madhuro vikāro mādhuryam | yathā—


    kapole jānakyāḥ karikalabhadantadyutimuṣi


    smarasmeraṁ gaṇḍoddrumarapulakaṁ vakrakamalam |


    muhuḥ paśyaśṛṇvanrajanicarasenākalakalaṁ


    jaṭājūṭagranthiṁ draḍhayati raghūṇāṁ parivṛḍhaḥ || ||12a||

**gāmbhīryaṁ yat prabhāvena vikāro nopalakṣate ||12b||**

**dhanikaḥ: **atha gāmbhīryam—**gāmbhīryaṁ** iti |** **mṛduvikāropalambhādvikārānupalabdhiranyeti mādhuryādanyadgāmbhīryam yathā—


    āhūtasyābhiṣekāya visṛṣṭasya vanāya ca |


    na mayā lakṣitastasya svalpo'pyākāravibhramaḥ || ||12b||

**vyavasāyād acalanaṁ sthairyaṁ vighna-kulād api |13a|**

**dhanikaḥ: **atha sthairyam—**vyavasāyād** iti | yathā vīracarite—


    prāyaścittaṁ cariṣyāmi pūjyānāṁ vo vyatikramāt |


    na tvevaṁ dūṣayiṣyāmi śastragrahamahāvratam || ||13a||

**adhikṣepādy-asahanaṁ tejaḥ prāṇātyayeṣv api ||13b||**

**dhanikaḥ: **atha tejaḥ—**adhikṣepādy-asahanaṁ** iti |** **yathā—


    brūta nūtanakūṣmāṇḍaphalānāṁ ke bhavantyamī |


    aṅgulīdarśanādyena na jīvanti manasvinaḥ || ||13b||

**śṛṅgārākāra-ceṣṭātvaṁ sahajaṁ lalitaṁ mṛdu |14a|**

**dhanikaḥ: **atha lalitam—**śṛṅgārākāra-ceṣṭātvaṁ** iti |** **svābhāvikaḥ śṛṅgāro mṛduḥ | tathāvidhā śṛṅgāraceṣṭā ca lalitam | yathā mamaiva—


    lāvaṇyamanmathavilāsavijṛmbhitena


    svābhāvikena sukumāramanohareṇa | 


    kiṁvā mameva sakhi yo'pi mamopadeṣṭā


    tasyaiva kiṁ na viṣamaṁ vidadhīta tāpam || ||14a||

**priyoktyājīvitād dānam audāryaṁ sad-upagrahaḥ ||14b||**

**dhanikaḥ: **athaudāryam—**priyoktyājīvitād **iti | priyavacanena sahājīvitāvadherdānamaudāryaṁ satāmupagrahaś ca | yathā nāgānande—


    śirāmukhaiḥ syandata eva raktamadyāpi dehe mama māṁsamasti |


    tṛptiṁ na paśyāmi tavaiva tāvatkiṁ bhakṣaṇāttvaṁ virato garutman || 

sadupagraho yathā—


    ete vayamamī dārāḥ kanyeyaṁ kulajīvitam |


    brūta yenātra vaḥ kāryamanāsthā bāhyavastuṣu || ||14b||

**svānyā sādhāraṇa-strīti tad-guṇā nāyikā tridhā |15a|**

**dhanikaḥ: **atha nāyikā—**svānyā** iti | tadguṇeti yathoktasaṁbhave nāyakasāmānyaguṇayoginī nāyiketi | vastrī parastrī sādhāraṇastrītyanena vibhāgena tridhā ||15a||

**mugdhā madhyā pragalbheti svīyā śīlārjavādi-yuk ||15b||**

**dhanikaḥ: **tatra svīyāyā vibhāgagarbhaṁ sāmānya-lakṣaṇamāha—**mugdhā** iti | śīlaṁ suvṛttam | pativratākuṭilā lajjāvatī puruṣopacāranipuṇā svīyā nāyikā |

tatra śīlavatī yathā—


    kulabāliāe pecchaha jovvaṇalāaṇṇavibbhamavilāsā |


    pavasanti vva pavasie enti vva piye gharaṁ ette || 

ārjavādiyoginī yathā—


    hasiamaviāramuddhaṁ bhamiaṁ virahiavilāsasucchāam |


    bhaṇiaṁ sahāvasaralaṁ dhaṇṇāṇa ghare kalattāṇam || 

lajjāvatī yathā—


    lajjāpajjattapasāhaṇāīṁ paratittiṇippivāsāīṁ | 


    aviṇaadummehāiṁ dhaṇṇāṇa ghare kalattāīṁ || 

sā caivaṁvidhā svīyā mugdhā-madhyā-pragalbhābhedātrividhā ||15b||


    **mugdhā nava-vayaḥ kāmā ratau vāmā mṛdu krudhi |16a|**

**dhanikaḥ: **tatra—**mugdhā nava-vayaḥ** iti | prathamāvatīrṇa-tāruṇya-manmathā ramaṇe vāma-śīlā sukhopāya-prasādanā mugdha-nāyikā | tatra **vayo-mugdhā,** yathā—


    vistārī stana-bhāra eva gamito na svocitām unnatiṁ


    rekhodbhāsi-kṛtaṁ bali-trayam idaṁ na spaṣṭa-nimnonnatam |


    madhye’syā ṛjur āyatārdha-kapiśā romāvalī nirmitā 


    ramyaṁ yauvana-śaiśava-vyatikaronmiśraṁ vayo vartate ||a||

yathā ca mamaiva—


    ucchvasan maṇḍala-prānta-rekham ābaddha-kuḍmalam |


    aparyāptam uro vṛddheḥ śaṁsaty asyāḥ stana-dvayam ||b||

**kāma-mugdhā**, yathā—


    dṛṣṭiḥ sālasatāṁ bibharti na śiśu-krīḍāsu baddhādarā 


    śrotre preṣayati pravartita-sukhī-sambhoga-vārtāsv api |


    puṁsām aṅkam apeta-śaṅkam adhunā nārohati prāg yathā


    bālā nūtana-yauvana-vyatikarāvaṣṭabhyamānā śanaiḥ ||c||

**ratau vāmā**, yathā—


    vyāhṛtā prativaco na sandadhe 


    gantum aicchad avalambitāṁśukā |


    sevate sma śayanaṁ parāṅmukhī 


    sā tathāpi rataye pinākinaḥ || [ku.saṁ. 8.2] d||

**mṛduḥ kope**, yathā—


    prathama-janite bālā manyau vikāram ajānatī


    kitava-caritenāsajyāṅke vinamra-mukhaiva sā |


    cibukam alikaṁ connamyoccair akṛtrima-vibhramā


    nayana-salila-syandinyoṣṭhe rudanty api cumbitā ||e||

evam anye’pi lajjā-saṁvṛtānurāga-nibandhanā mugdhā-vyavahārā nibandhanīyāḥ | yathā—


    na madhye saṁskāraṁ kusumam api bālā viṣahate


    na niḥśvāsaiḥ subhrūr janayati taraṅga-vyatikaram |


    navoḍhā paśyantī likhitam iva bhartuḥ pratimukhaṁ


    prarhad romāñcā na pibati na pātra calayati || ||16a||


    **madhyodyad-yauvanānaṅgā mohānta-surata-kṣamā ||16b||**

**dhanikaḥ: **atha madhyā—**madhyodyad** iti | saṁprāptatāruṇyakāmā mohāntaratayogyā madhyā |

tatra yauvanavatī yathā—


    ālāpānbhrūvilāso viralayati lasadbāhuvikṣiptiyātaṁ


    nīvīgranthiṁ prathimnā pratanayati manāṅmadhyanimno nitambaḥ | utpuṣpatpārśvamūcrchatkucaśikharamuro nūnamantaḥ smareṇa


    spṛṣṭā kodaṇḍakoṭyā hariṇaśiśudṛśo dṛśyate yauvanaśrīḥ || 

kāmavatī yathā—


    smaranavanadīpūreṇoḍhāḥ punargurusetubhir


    yadapi vidhṛtāstiṣṭhantyārādapūrṇamanorathāḥ | 


    tadapi likhitaprakhyairaṅgaiḥ parasparamunmukhā


    nayananalinīnālākṛṣṭaṁ pibanti rasaṁ priyāḥ || 

madhyāsaṁbhogo yathā—


    tāva ccia raisamae mahilāṇaṁ vibbhamā virāanti |


    jāva ṇa kuvalayadalasacchahāi maulenti ṇaaṇāīṁ || 

evaṁ dhīrāyāmadhīrāyāṁ dhīrādhīrāyāmapyudāhāryam |||16b||

**dhīrā sotprāsa-vakroktyā madhyā sāśru kṛtāgasam |**


    **khedayed dayitaṁ kopād adhīrā paruṣākṣaram ||17||**

**dhanikaḥ: **athāsyā mānavṛttiḥ—**dhīrā** iti | madhyādhīrā kṛtāparādhaṁ priyaṁ sotprāsavakroktyā khedayet | yathā māghe—


    na khalu vayamamuṣya dānayogyāḥ


    pibati ca pāti ca yāsakaurahastvām | 


    vraja viṭapamamuṁ dadasva tasyai


    bhavatu yataḥ saddṛśościrāya yogaḥ ||

dhīrādhīrā sāśru sotprāsavakroktyā khedayet | yathāmaruśatake—


    bāle nātha vimuñca mānini ruṣaṁ roṣānmayā kiṁ kṛtaṁ


    khedo'smāsu na me'parādhyati bhavānsarve'parādhā mayi | 


    tatkiṁ rodiṣi gadgadena vacasā kasyāgrato rudyate |


    nanvatanmama kā tavāsmi dayitā nāsmītyato rudyate || 

adhīrā sāśru paruṣākṣaram | yathā—


    yātu yātu kimanena tiṣṭhatā muñca muñca sakhi mādaraṁ kṛthāḥ | 


    khaṇḍitādharakalaṅkitaṁ priyaṁ śaknumo na nayanairnirīkṣitum || 

evamapare'pi vrīḍānupahitāḥ svayamanabhiyogakāriṇo madhyāvyavahārā bhavanti | yathā—


    svedāmbhaḥkaṇikāñcite'pi vadane jāte'pi romodgame


    viśrambhe'pi gurau payodharabharotkampe'pi vṛddhiṁ gate | 


    durvārasmaranirbhare'pi hṛdaye naivābhiyuktaḥ priya


    stanvaṅgyā haṭhakeśakarṣaṇaghanāśleṣāmṛte lubdhayā || 

svato'nabhiyojakatvaṁ haṭhakeśakarṣaṇaghanāśleṣāmṛte lubdhayevetyutprekṣāpratīteḥ ||17||

**yauvanāndhā smaronmattā pragalbhā dayitāṅgake |**

**vilīyamānevānandād ratārambhe’py acetanā ||18||**

**dhanikaḥ: **atha pragalbhā—**yauvanāndhā** iti |** **gāḍhayauvanā | yathā mamaiva—


    abhyunnatastanamuro nayane ca dīrghe


    vakre bhruvāvatitarāṁ vacanaṁ tato'pi | 


    madhyo'dhikaṁ tanuratīvagururnitambo


    mandā gatiḥ kim api cādbhutayauvanāyāḥ || 

yathā ca—


    stanataṭamidamuttaṅgaṁ nimno madhyaḥ samunnataṁ jaghanam |


    viṣame mṛgaśāvākṣyā vapuṣi nave ka iva na skhalati || 

bhāvapragalbhā yathā—


    na jāne saṁmukhāyāte priyāṇi vadati priye | 


    sarvāṇyaṅgāni kiṁ yānti netratāmuta karṇatām ||

ratapragalbhā yathā—


    kānte talpamupāgate vigalitā nīvī svayaṁ bandhanā


    dvāsaḥ praślathamekhalāguṇadhṛtaṁ kiñcinnitambe sthitam | 


    etāvatsakhi vedmi kevalamahaṁ tasyāṅgasaṅge punaḥ


    ko'sau kāsmi rataṁ nu kiṁ kathamiti svalpāpi me na smṛtiḥ || 

evamanye'pi parityaktahīyantraṇāvaidagdhyaprāyāḥ pragalbhā vyavahārā veditavyāḥ | yathā—


    kvacittāmbūlāktaḥ kvacidagarupaṅkāṅkamalinaḥ


    kvaciccūrṇodgārī kvacidapi ca sālaktakapadaḥ | 


    valībhaṅgābhogairalakapatitaiḥ śīrṇakusumaiḥ


    striyāḥ sarvāvasthaṁ kathayati rataṁ pracchadapaṭaḥ || ||18||


    **sāvahitthādarodās te rataui dhīretarā krudhā |**


    **santyajya tāḍayet madhyā madhyādhīreva taṁ vadet ||19||**

**dhanikaḥ: **athāsyāḥ kopaceṣṭā—**sāvahitthādarodās** iti | sahāvahitthena ākāra-saṁvaraṇena | ādareṇa ca upacārādhikyena vartate sā sāvahitthādarā | ratād udāsīnā krudhā kopena bhavati |

sāvahitthādarā**,** yathā amaru-śatake **(18)—**


    ekatrāsana-saṁsthitiḥ parihatā pratudgamād dūratas


    tāmbūlānayana-cchalena rabhasāśelṣo’pi saṁvighnitaḥ |


    ālāpo’pi na miśritaḥ parijanaṁ vyāpārayanty āntike


    kāntaṁ pratyupacārataś caturayā kopaḥ kṛtārthīkṛtaḥ ||a||

itarā tv adhīra-pragalbhā kupitā satī santarjya tāḍayati | yathā amaru-śatake –


    kopāt kiñcid upānato’pi rabhasād ākṛṣya keśeṣv alaṁ


    nītvā mohana-mandiraṁ dayitayā hāreṇa bahvā dṛḍham |


    bhūyo yāsyasi tad-gṛhān iti muhuḥ kaṇṭhāruddhākṣaraṁ


    jalpantyā śravaṇotpalena sukṛtī kaścid rahas tāḍyate ||c|| (amaru 9, dṛśaś 2.19)

ratāv udāsīnā, yathā (tatra, 106)


    āyastā kalahaṁ pureva kurute na sraṁsanaṁ vāsaso


    bhagna-bhrū-gati-khaṇḍyamānam adharaṁ dhatte na keśāgrahe |


    aṅgāny arpayati svayaṁ bhavati no vāmā haṭhāliṅgane


    tanvyā śikṣita eṣa samprati kutaḥ kopa-prakāro’paraḥ || [amaru 106?]

itarā tv adhīra-pragalbhā kupitā satī santarjya tāḍayati, yathāmaru-śatake—


    kopāt komala-lola-bāhu-latikā-pāśena baddhā dṛḍhaṁ


    nītvā keli-niketanaṁ dayitayā sāyaṁ sakhīnāṁ puraḥ |


    bhūyo'py evam iti skhalan mṛdu-girā saṁsūcya duśceṣṭitaṁ


    dhanyo hanyata eva nihnuti-paraḥ preyān rudatyā hasan ||8|| (9)

dhīrādhīra-pragalbhā madhyā-dhīreva taṁ vadati sotprāsa-vakroktyā | yathā tatraiva—


    kopo yatra bhrū-kuṭi-racanā nigraho yatra maunaṁ 


    yatrānyonya-smitam anunayo yatra dṛṣṭiḥ prasādaḥ |


    tasya premṇas tad idam adhunā vaiṣamaṁ paśya jātaṁ


    tvaṁ pādānte luṭhasi nahi me manyu-mokṣaḥ khalāyāḥ || [amaru 38] ||19||


    **dvedhā jyeṣṭhā kaniṣṭhā cety amugdhā dvādaśoditāḥ |20a|**

**dhanikaḥ: **punaś ca—**dvedhā** iti | madhyā-pragalbhā-bhedānāṁ pratyekaṁ jyeṣṭhā-kaniṣṭhātva-bhedena dvādaśa bhedā bhavanti | mugdhā tv eka-rūpaiva | jyeṣṭhā-kaniṣṭhe, yathāmaru-śatake—


    dṛṣṭvaikāsana-saṁshtite priyatame paścād upetyādarād


    ekasyā nayane pidyāya vihita-krīḍānubandha-cchalaḥ |


    īṣad-vakrima-kandharaḥ sa-pulakaḥ premollasan-mānasām


    antar-hāsa-lasat-kapola-phalakāṁ dhūrto’parāṁ cumbati ||a|| [amaru 19]

na cānayordākṣiṇyapremabhyāmeva vyavahāraḥ | api tu premṇāpi | yathā caitattathoktaṁ dakṣilakṣaṇāvasare | eṣāṁ ca dhīramadhyāādhīramadhyā-dhīradhīramadhyā-dhīrapraglabhāādhīrapragalbhā-dhīrādhīrapragalbhābhedānāṁ pratyekaṁ jyeṣṭhākaniṣṭhābhedāddvādaśānāṁ vāsavadattā-ratnāvalīvatprabandhanāyikānāmudāharaṇāni mahākaviprabandheṣvanusartavyāpi |||20a||

**anya-strī kanyakoḍhā ca nānyoḍhāṅgi-rase kvacit ||20b||**

**kanyānurāgam icchātaḥ kuryād aṅgāṅgi-saṁśrayam |21a|**

**dhanikaḥ: **athānya-strī {parakīyā nāyikā}—**anya-strī** iti | nāyakāntara-sambandhiny anyoḍhā, yathā—


    dṛṣṭiṁ he prativeśini kṣaṇam ihāpy asmin gṛhe dāsyati 


    prāyeṇāsya śiśoḥ pitā na virasāḥ kaupīr apaḥ pāsyati |


    ekākiny api yāmi tad varam itaḥ srotas-tamālākulaṁ


    nīrandhrās tanum ālikhantu jaraṭha-cchedānala-granthayaḥ ||[^3]

iyaṁ tv aṅgini pradhāne rase na kvacit nibandhanīyeti na prapañcitā | kanyakā tu pitrādy-āyattatvād apariṇītatāpy anya-strīty ucyate, tasyāṁ pitrādibhyo’labhya-mānāyāṁ sulabhāyām api paroparodha-svakāntābhayāt pracchannaṁ kāmitvaṁ pravartate | yathā mālatyāṁ mādhavasya sāgarikāyāṁ ca vatsarājasyeti | tad-anurāgaś ca svecchayā pradhānāpradhāna-rasa-samāśrayo nibandhanīyaḥ | yathā ratnāvalī-nāgānandayoḥ sāgarikā-malayavaty-anurāga iti ||20b-21a||

**sādharaṇa-strī gaṇikā kalā-prāgalbhya-dhaurtya-yuk ||21b||**

**dhanikaḥ: **tad-vyavahāro vistarataḥ śāstrāntare nidarśitaḥ ||21b||

**channa-kāma-sukhārthajña-svatantrāhaṁyu-paṇḍakān |**

**rakteva rañjayed āḍhyān niḥsvān mātrā vivāsayet ||22||**

**dhanikaḥ: **diṅ-mātraṁ tu—**channa-kāma** iti | channaṁ ye kāmayante te channa-kāmāḥ śrotriya-vaṇig-liṅgi-prabhṛtayaḥ | sukhārthaḥ aprayāsāvāpta-dhanaḥ | sukha-prayojano vā, ajño mūrkhaḥ svatantro niraṅkuśaḥ ahaṁyur ahaṅkṛtaḥ paṇḍako vātaṣaṇḍādiḥ, etān bahu-vidhān rakteva rañjayed arthārtham, tat-pradhānatvāt tad-vṛtteḥ | gṛhītārthān kuṭṭiny-ādinā niṣkāsayet punaḥ pratisandhānāya | idaṁ tāsām autsargikaṁ rūpam ||22||

**raktaiva tv aprahasane naiṣā divya-nṛpāśraye |23a|**

**dhanikaḥ: **rūpakeṣu tu—**raktaiva tv** iti | prahasana-varjite prakaraṇādau raktaivaiṣā vidheyā | yathā mṛcchakaṭikāyāṁ vasantasenā cārudattasya | prahasane tv araktāpi hāsya-hetutvāt | nāṭakādau tu divya-nṛpa-nāyake naiva vidheyā |||23a||

**āsām aṣṭāv avasthāḥ syuḥ svādhīna-patikādikāḥ ||23b||**

**dhanikaḥ: **atha bhedāntarāṇi—**āsām aṣṭāv** iti** | **svādhīnapatikā vāsakasajjā virahotkaṇṭhitā khaṇḍitā kalahāntaritā vipralabdhā proṣitapriyā abhisāriketyaṣṭau svastrīprabhṛtīnāmavasthāḥ | nāyikāprabhṛtīnāmapyavasthārūpatve satyavasthāntarābhidhānaṁ pūrvāsāṁ dharmitvapratipādanāyāṣṭāviti nyūnādhikavyavacchedaḥ | na ca vāsakasajjādeḥ svādhīnapatikādāvantarbhāvaḥ | anāsannapriyatvādvāsakasajjāyā na svādhīnapatikātvam | yadi caipyatpriyāpi svādhīnapatikā proṣitapriyāpi na pṛthagvācyā | na ceyatā vyavadhānenāsattiriti niyantuṁ śakyam | na cāviditapriyavyalīkāyāḥ khaṇḍitātvaṁ nāpi pravṛttaratibhogecchāyāḥ proṣitapriyātvaṁ svayamagamanānnāyakaṁ pratyaprayojakatvānnābhisārikātvam | evamutkaṇṭhitāpyanyaiva pūrvābhyaḥ | aucityaprāptapriyāgamanasamayātivṛttividhurā na vāsakasajjā | tathā vipralabdhāpi vāsakasajjāvadanyaiva pūrvābhyaḥ | uktvā nāyāta iti pratāraṇādhikyācca vāsakasajjotkaṇṭhitayoḥ pṛthak | kalahāntaritā tu yadyapi viditavyalīkā tathāpyagṛhītapriyānunayā paścāttāpaprakāśitaprasādā pṛthageva khaṇḍitāyāḥ | tatsthitametadaṣṭāvavasthā iti ||23b||

**āsannāyatta-ramaṇā hṛṣṭā svādhīna-bhartṛkā |24a|**

**dhanikaḥ: **tatra—**āsannāyatta** iti |** **yathā—


    mā garvamudvaha kapolatale cakāsti


    kāntasvahastalikhitā mama mañjarīti | 


    anyāpi kiṁ na sakhi bhājanamīdṛśānāṁ


    vairī na cedbhavati vepathurantarāyaḥ || ||24a||

**mudā vāsakasajjā svaṁ maṇḍayaty eṣyati priye ||24b||**

**dhanikaḥ: **atha vāsakasajjā—**mudā vāsakasajjā** iti | svam ātmānaṁ veśma ca harṣeṇa bhūṣayaty eṣyati priye vāsakasajjā | yathā—


    nija-pāṇi-pallava-tala-skhalanād


    abhināsika-vivaram utpatitaiḥ |


    aparā parīkṣya śanakair mumude 


    mukha-vāsam āsya-kamala-śvasanaiḥ || [śi.va. 9.52] ||24b||

**cirayaty avyalīke tu virahotkaṇṭhitonmanāḥ |25a|**

**dhanikaḥ: **atha virahotkaṇṭhitā—**cirayaty avyalīke** iti | yathā—


    sakhi sa vijito vīṇā-vādyaiḥ kayāpy apara-striyā


    paṇitam abhavat tābhyāṁ tava kṣapā-lalitaṁ dhruvam |


    katham itarathā śephālīṣu skhalat-kusumāsv api 


    prasarati nabho-madhye’pīndau priyeṇa vilambaye ||213|| ||25a||

(sarvkarṁ 2.39.3 rudraṭasya; dṛśaśarūpaka 2.23; sarvsthit 1.78ad)

**jñāte’nyāsaṅga-vikṛte khaṇḍiterṣyā-kaṣāyitā ||25b||**

**dhanikaḥ:** atha khaṇḍitā—


    nava-nakha-padam aṅgaṁ gopayasy aṁśukena 


    sthagayasi punar oṣṭhaṁ pāṇinā danta-daṣṭam |


    prati-diśam apara-strī-saṅga-śaṁsī visarpan


    nava-parimala-gandhaḥ kena śakyo varītum || [śi.va. 11.34] ||25b||

**kalahāntaritāmarṣād vidhūte’nuśayārti-yuk |26a|**

**dhanikaḥ: **atha kalahāntaritā—**kalahāntaritā** iti | yathā—


    niḥśvāsā vadanaṁ dahanti hṛdayaṁ nirmūlam unmathyate


    nidrā neti na dṛśyate priya-mukhaṁ rātrindivaṁ rudyate |


    aṅgaṁ śoṣam upaiti pāda-patitaḥ preyāṁs tathopekṣitaḥ 


    sakhyaḥ kaṁ guṇam ākalayya dayite mānaṁ vayaṁ kāritāḥ || [amaru. 92] ||26a||

**vipralabdhokta-samaya-prāpte’tivimānitā ||26b||**

**dhanikaḥ: **atha **vipralabdhā—vipralabdhokta** iti | yathā—


    uttiṣṭha dūti yāmo yāmo yātastathāpi nāyātaḥ |


    yātaḥ param api jīvej jīvitanātho bhavet tasyāḥ || ||26b||

**dūra-deśāntarasthe tu kāryataḥ proṣita-priyā |27a|**

**dhanikaḥ: **atha **proṣita-priyā**—**dūra-deśāntarasthe** iti ||27a||

**kāmārtābhisaret kāntaṁ sārayed vābhisārikā ||27b||**

**dhanikaḥ: **athābhisārikā—**kāmārtābhisaret** iti |** **yathāmaru-śatake—


    urasi nihitas tāro hāraḥ kṛtā jaghane ghane


    kalakalavatī kāñcī pādau kvaṇan-maṇi-nūpurau |


    priyam abhisarasy evaṁ mugdhe samāhata-ḍiṇḍimā


    yadi kim adhika-trāsotkampaṁ diśaḥ samudīkṣase || [amaru 31][^4] 

yathā ca—


    na ca me’vagacchati yathā laghutāṁ 


    karuṇāṁ yathā ca kurute sa mayi |


    nipuṇaṁ tathainam upagamya 


    vader abhidūti kācid iti sandidiśe || [śi.va. 9.56] ||27b||

tatra—

**cintā-niḥśvāsa-khedāśru-vaivarṇya-glāny-abhūṣaṇaiḥ |**

**yuktāḥ ṣaḍ-antyā dve cādye krīḍaujjvalya-praharṣitaiḥ ||28||**

**dhanikaḥ: **para-striyau tu kanyakoḍhe | saṅketāt pūrvaṁ virahotkaṇṭhite, paścād vidūṣakādinā sahābhisarantyāv abhisārike, kuto’pi saṅketa-sthānam aprāpte nāyake vipralabdhe iti try-avasthataivānayor iti | asvādhīna-priyayor avasthāntarāyogāt |

yat tu mālāvikāgni-mitrādau, yo’py evaṁ dhīraḥ so’pi dṛṣṭo devyāḥ purataḥ iti mālavikā-vacanānantaraṁ, rājā—


    dākṣiṇyaṁ nāma bimboṣṭhi nāyakānāṁ kula-vratam |


    tan me dīrghākṣi ye prāṇās te tvad-āśā-nibandhanāḥ || [mā.a.mi. 4.14] ity-ādi |

tan na khaṇḍitānunayābhiprāyeṇa, api tu sarvathā mama devy-adhīnatvam āśaṅkya nirāśā mā bhūd iti kanyā-viśrambhaṇāyeti |

sthitātmanupasañjāta-nāyaka-samāgamāyā deśāntara-vyavadhāne’py utkaṇṭhitātvam eveti, na proṣita-priyātvam anāyatta-priyatvād eveti |||28||

**dūtyo dāsi sakhī kārūr dhātreyī prativeśikā |**

**liṅginī śilpinī svaṁ ca netṛ-mitra-guṇānvitā ||29||**

**dhanikaḥ: **athāsāṁ sahāyinyaḥ—**dūtyo dāsi** iti | dāsī—paricārikā | sakhī—sneha-nibaddhā | kārūḥ—rajakī-prabhṛtiḥ | dhātreyī—upamātṛ-sutā | prativeśikā—pratigṛhiṇī | liṅginī—bhikṣuky-ādikā | śilpinī—cirakārādi-strī | svaṁ ceti dūtī-viśeṣā | nāyaka-mitrāṇāṁ pīṭhamardādīnāṁ nisṛṣṭārthatvādinā guṇena yuktāḥ | sthitātma ca mālatī-mādhave kāmandakīṁ prati—


    śāstreṣu niṣṭhā sahajaś ca bodhaḥ prāgalbhyam abhyasta-guṇā ca vāṇī |


    kālānurodhaḥ pratibhānavattvam ete guṇāḥ kāma-dughāḥ kriyāsu || (3.11)

tatra sakhī, yathā—


    mṛga-śiśu-dṛśas tasyās tāpaṁ kathaṁ kathayāmi te


    dahana-patitā dṛṣṭā mūrtir mayā na hi vaidhavī |


    iti tu niyataṁ nārī-rūpaḥ sa loka-dṛśāṁ priya-


    stava śaṭhatayā śilpotkarṣo vidher vighaṭiṣyate ||[^5]

yathā ca—


    saccaṁ cāṇāi daṭṭhuṁ sarisammi jaṇammi jurrae rāo |


    mara{u} ṇa tumaṁ bhaṇissaṁ maraṇaṁ pi salāhaṇijjaṁ se || [gāthā 1.12]


    _satyaṁ jānāti draṣṭuṁ sadṛśe jane yujyate rāgaḥ |_


    _mriyatāṁ na tvaṁ bhaṇiṣyāmi maraṇam api ślāghanīyam asyāḥ ||_

svayaṁ dūtī, yathā—


    mahu ehi kiṁ ṇibāla harasi ṇiaṁ bāu ja{i} bi me sicam |


    sāhemi kassa sundara dūre gāmo aham ekkā || 


    _muhur ehi kiṁ nivāraka harasi nijaṁ vāyo yadyapi me sicayam |_


    _sādhayāmi kasya sundara dūre grāmo’ham ekā ||_

ity-ādy ūhyam ||29||

**yauvane sattvajāḥ strīṇām alaṅkārās tu viṁśatiḥ |30a|**

**dhanikaḥ: **atha yoṣid-alaṅkārāḥ—**yauvane** iti |** **yauvane sattvodbhūtā viṁśatir alaṅkārāḥ strīṇāṁ bhavanti ||30a||

tatra—

**bhāvo hāvaś ca helā ca trayas tatra śarīrajāḥ ||30b||**

**śobhā kāntiś ca dīptiś ca mādhuryaṁ ca pragalbhatā |**

**audāryaṁ dhairyam ity ete sapta bhāvā ayatnajāḥ |31a|**

**dhanikaḥ: **tatra bhāva-hāva-helās trayo’ṅgajāḥ | śobhā kāntir dīptir mādhuryaṁ prāgalbhyam audaryaṁ dhairyam ity ayatnajāḥ sapta ||30b-31a||

**līlā vilāso vicchittir vibhramaḥ kilakiñcitam |**

**moṭṭāyitaṁ kuṭṭamitaṁ bibboko lalitaṁ tathā ||32||**

**vihṛtaṁ ceti vijñeyā daśa bhāvāḥ svabhāvajāḥ |**

**nirvikārātmakāt sattvād bhāvas tatrādy-avikriyā ||33||**

**dhanikaḥ: **tān eva nirdiśati—**līlā vilāso** iti | tatra vikāra-hetau saty apy avikāraṁ sattvam | yathā kumāra-sambhave—


    śrutāpsaro-gītir api kṣaṇe'smin


    haraḥ prasaṁkhyāna-paro babhūva |


    ātmeśvarāṇāṁ na hi jātu vighnāḥ


    samādhi-bheda-prabhavo bhavanti || [ku.saṁ. 3.40]

tasmād avikāra-rūpāt sattvāt yaḥ prathamo vikāro’ntar-viparivartī bījasyocchūnateva, sa bhāvaḥ | yathā—


    dṛṣṭiḥ sālasatāṁ bibharti na śiśu-krīḍāsu baddhādarā


    śrotre preṣayati pravartita-sakhī-sambhoga-vārtāsv api |


    puṁsām aṅkam apeta-śaṅkam adhunā nārohati prāg yathā


    bālā nūtana-yauvana-vyatikarāvaṣṭabhyamānā śanaiḥ ||

yathā vā kumāra-sambhave—


    haras tu kiñcit parilupta-dhairyaś


    candrodayārambha ivāmburāśiḥ |


    umā-mukhe bimba-phalādharoṣṭhe


    vyāpārayām āsa vilocanāni || [ku.saṁ. 3.67]

yathā vā mamaiva—


    taṁ ccia baṇaṁ ccea loaṇe jobbaṇaṁ pi taṁ ccea |


    aṇṇā aṇaṅga-lacchī aṇṇaṁ ccia kiṁ pi sohei ||


    _tad eva vacanaṁ te caiva locane yauvanam api tad eva |_


    _anyā anaṅga-lakṣmīr anyad eva kim api sādhayati || _||33||

**alpālāpaḥ sa-śṛṅgāro hāvo’kṣi-bhrū-vikāra-kṛt |34a|**

**dhanikaḥ: **atha hāvaḥ**—alpālāpaḥ** iti |** **pratiniyatāṅga-vikāra-kārī śṛṅgāraḥ svabhāva-viśeṣo hāvaḥ | yathā mamaiva—


    jaṁ kiṁ pi pecchamāṇaṁ bhaṇamāṇaṁ re jaha taha ccea |


    ṇijjha ṇeha-muddhaṁ bassa muddhaṁ giaccheha ||


    _yat kim api prekṣamāṇāṁ bhaṇamāṇāṁ re yathā tathaiva |_


    _nirdhāya sneha-mugdhāṁ vayasya mugdhāṁ paśya || _||34a||

**sa eva helā suvyakta-śṛṅgāra-rasa-sūcikā ||34b||**

**dhanikaḥ: **atha helā—** sa eva helā** iti | hāva eva spaṣṭa-bhūyo-vikāratvāt suvyakta-śṛṅgāra-rasa-sūcako helā | yathā mamaiva—


    taha jhatti se pattā sabbaṅgaṁ bibbhamā thaṇubbhae |


    saṁsa{i}abāla-bhāvā ha{i} ciraṁ jaha sahīṇaṁ pi ||


    _tathā jhaṭity asyāḥ pravṛttāḥ sarvāṅgaṁ vibhramāḥ stanodbhede |_


    _saṁśayita-bāla-bhāvā bhavati ciraṁ yathā sakhīnām api || _

atha **ayatnajāḥ **sapta ||34b||

**rūpopabhoga-tāruṇyaiḥ śobhāṅganānāṁ vibhūṣaṇam |35a|**

**dhanikaḥ: **tatra **śobhā**—**rūpopabhoga** iti |** **yathā kumāra-sambhave—


    tāṁ prāṅ-mukhīṁ tatra niveśya tanvīṁ 


    kṣaṇaṁ vyalambanta puro niṣaṇṇāḥ |


    bhūtārtha-śobhā-hriyamāṇa-netrāḥ 


    prasādhane sannihite 'pi nāryaḥ || [ku.saṁ. 7.13] ity-ādi |

yathā ca śākuntale—


    anāghrātaṁ puṣpaṁ kisalayam alūnaṁ kararuhair 


    anāviddhaṁ ratnaṁ madhu navam anāsvāditarasam |


    akhaṇḍaṁ puṣyānāṁ phalam iva ca tadrūpam anaghaṁ 


    na jāne bhoktāraṁ kam iha samupasthāsyati vidhiḥ || [a.śā. 2.10] ||35a||

**manmathāpita-cchāyā saiva kāntir iti smṛtā ||35b||**

**dhanikaḥ: **atha kāntiḥ—**manmathāpita** iti | śobhaiva rāgāvatāra-ghanīkṛtā kāntiḥ, yathā—


    unmīlad-vadanendu-kānti-visarair dūraṁ samutsāritaṁ \
bhagnaṁ pīna-kuca-sthalasya ca rucā hasta-prabhābhir hatam |


    etasyāḥ kalaviṁka-kaṇṭha-kadalī-kalpaṁ milat-kautukād \
aprāptābhimukhaṁ ruṣeva sahasā keśeṣu lagnaṁ tamaḥ ||

yathā hi mahāśvetāvarṇāvasare bhaṭṭa-bāṇasya ||35b||

**anulbaṇatvaṁ mādhuryaṁ… |36a| **

**dhanikaḥ: **atha mādhuryam**—anulbaṇatvaṁ** iti | yathā śākuntale—


    sarasijam anuviddhaṁ śaivalenāpi ramyaṁ


    malinam api himāṁśor lakṣma lakṣmīṁ tanoti |


    iyam adhika-manojñā valkalenāpi tanvī 


    kim iva hi madhurāṇāṁ maṇḍanaṁ nākṛtīnām || [a.śā. 1.18] ||36a||


    **…dīptiḥ kāntes tu vistaraḥ |36b|**

**dhanikaḥ: **atha **dīptiḥ—dīptiḥ** iti | yathā—


    deā pasia ṇiantasu muha-sasijoṇhāviluttatamaṇivahe |


    ahisāriāṇa vigghaṁ karesi aṇṇāṇaṁ vi hāse || [gāthā 962]


    [_prārthaye tāvat prasīda nivartasva mukha-śaśi-jyotsnā-vilupta-tamo nivahe |_


    _abhisārikāṇāṁ vighnaṁ karoṣy anyāsām api hatāśe ||_] ||36b||

**niḥsādhvasatvaṁ prāgalbhyaṁ… |36c|**

**dhanikaḥ: **atha prāgalbhyam—**niḥsādhvasatvaṁ** iti | manaḥ-kṣobha-pūrvako’ṅgasādaḥ sādhvasaṁ, tad-abhāvaḥ prāgalbhyam | yathā mamaiva—


    tathā vrīḍā vidheyāpi tathā mugdhāpi sundarī |


    kalā-prayoga-cāturye sabhāsv ācāryakaṁ gatā || ||36c||

**…audāryaṁ praśrayaḥ sadā ||36d||**

**dhanikaḥ: **atha audāryam—**audāryaṁ** iti |** **yathā—


    diahaṁ khu dukkhiāe salaṁ kāūṇa geha-vāvaram |


    gurue bi maṇṇu-dukkhe marimo panta-suttassa ||


    [_divasaṁ khalu duḥkhitāyāḥ sakalaṁ kṛtvā gṛha-vyāpāram |_


    _guruṇy api manyu-duḥkhe smarāmaḥ pādānta-suptāyāḥ _||] ||36d||

**cāpalā’vihatā dhairyaṁ cid-vṛttir avikatthanā |37a|**

**dhanikaḥ: **atha dhairyam—**cāpalā’vihatā** iti | cāpalānupahatā mano-vṛttir ātma-guṇānām anākhyāyikā dhairyam iti | yathā mālatī-mādhave—


    jvalatu gagane rātrau rātrāv akhaṇḍa-kalaḥ śaśī


    dahatu madanaḥ kiṁ vā mṛtyoḥ pareṇa vidhāsyati |


    mama tu dayitaḥ ślāghyās tāto janany amalānvayāṁ


    kulam amalinaṁ na tv evāyaṁ jano na ca jīvitam || [mā.mā. 2.2] 

atha **svābhāvikā **daśa ||37a||

**priyānukaraṇaṁ līlā madhurāṅga-viceṣṭitaiḥ ||37b||**

**dhanikaḥ: **tatra—**priyānukaraṇaṁ** iti |** **priya-kṛtānāṁ vāg-veṣa-ceṣṭānāṁ śṛṅgāriṇīnām aṅganābhir anukaraṇaṁ līlā | yathā mamaiva—


    taha diṭṭhaṁ taha bhaṇiaṁ tāe ṇiadaṁ tahā tahāsīṇam |


    avalohaṁ sa{i}ṇhaṁ sabibbhamaṁ jaha savattīhim ||


    [_tathā dṛṣṭaṁ tathā bhaṇitaṁ tathā niyataṁ tathā tathāsīnam |_


    _avalokitaṁ sa-tṛṣṇaṁ sa-vibhramaṁ yathā sapatnībhiḥ_ ||]

yathā vā, tenehitaṁ vadati yāti tathā yathāsau  ity-ādi ||37b||

**tātkāliko viṣeṣas tu vilāso’ṅga-kriyoktiṣu |38a|**

**dhanikaḥ: **atha **vilāsaḥ**—**tātkāliko** iti** | **dayitāvalokanādikāle’ṅge kriyāyāṁ vacane ca sātiśaya-viśeṣotpattir vilāsaḥ | yathā mālatī-mādhave—


    atrāntare kim api vāg-vibhavātivṛtta-


    vaicitryam ullasita-vibhramam āyatākṣyāḥ |


    tad-bhūri-sāttvika-vikāram apāsta-dhairyaṁ 


    ācāryakaṁ vijayi mānmatham āvirāsīt || [mā.mā. 1.29] ||38a||

**ākalpa-racanālpāpi vicchittiḥ kānti-poṣa-kṛt ||38b||**

**dhanikaḥ: **atha **vicchittiḥ**—**ākalpa** iti |** **stoko’pi veṣo bahutara-kamanīyatā-kārī vicchittiḥ | yathā kumāra-sambhave—


    karṇārpito lodhra-kaṣāya-rūkṣe 


    gorocanākṣepa-nitānta-gaure |


    tasyāḥ kapole para-bhāga-lābhād 


    babandha cakṣūṁṣi yava-prarohaḥ || [ku.saṁ. 7.17] ||38b||

**vibhramas tvarayā kāle bhūṣā-sthāna-viparyayaḥ |39a|**

**dhanikaḥ: **atha **vibhramaḥ**—**vibhramas** iti | yathā—


    abhyudgate śaśini peśala-kānta-dūtī


    saṁlāpa-saṁvalita-locana-mānasābhiḥ |


    agrāhi maṇḍana-vidhir viparīta-bhūṣā-


    vinyāsa-hāsita-sakhī-janam aṅganābhiḥ ||

yathā vā mamaiva—


    śrutvāyātaṁ bahiḥ kāntam asamāpta-vibhūṣaṇā |


    bhāle’ñjanaṁ dṛśor lākṣā kapole tilakaḥ kṛtaḥ || ||39a||


    **krodhāśru-harṣa-bhīty-ādeḥ saṅkaraḥ kila-kiñcitam ||39b||**

**dhanikaḥ: **atha kilakiñcitam—**krodhāśru** iti |** **yathā mamaiva—


    rati-krīḍā-dyūte katham api samāsādya samayaṁ


    mayā labdhe tasyāḥ kvaṇita-kala-kaṇṭhārdham adhare |


    kṛta-bhrū-bhaṅgāsau prakaṭita-vilakṣārdha-rudita-


    smita-krodhodbhrāntaṁ punar api vidadhyān mayi mukham || 

**bahurūpa-miśraḥ** : kilakiñcitam āha—krodheti | rudita-harṣādīnāṁ saṅkaraḥ ekīkaraṇaṁ kilakiñcitam iti | yathā—(yathā dhanika-vṛttyām) ||39b||

**moṭṭāyitaṁ tu tad-bhāva-bhāvaneṣṭa-kathādiṣu |40a|**

**dhanikaḥ: **atha moṭṭāyitaṁ**—moṭṭāyitaṁ** iti | iṣṭa-kathādiṣu priyatama-kathānukaraṇādiṣu priyānurāgeṇa bhāvitāntaḥkaraṇatvaṁ moṭṭāyitam | yathā padma-guptasya—


    citra-vartiny api nṛpe tattvāveśena cetasi |


    vrīḍārdha-valitaṁ cakre mukhendum avaśaiva sā || [navasāha. 6.45]

yathā vā—


    mātaḥ kaṁ hṛdaye nidhāya suciraṁ romāñcitāṅgī muhur


    jṛmbhāmanthara-tārakāṁ sulalitāpāṅgāṁ dadhānā dṛśam |


    suptevālikhiteva śūnya-hṛdayā lekhāvaśeṣībhavasy


    ātma-drohiṇi kiṁ hriyā kathaya me gūḍho nihanti smaraḥ || ||40a||

**sānandāntaḥ kuṭṭamitaṁ kupyet keśādhara-grahe ||40b||**

**dhanikaḥ: **yathā vā, mamaiva—**sānandāntaḥ** iti | yathā—


    nāndī-padāni rati-nāṭaka-vibhramāṇāṁ


    ājñākṣarāṇi paramāṇy athavā smarasya |


    daṣṭe’dhare praṇayinā vidhūtāgra-pāṇeḥ


    sītkāra-śuṣka-ruditāni jayanti nāryāḥ ||2.40b||[^6] ||40b||

**garvābhimānād iṣṭe’pi bibboko’nādara-kriyā |41a|**

**dhanikaḥ: **atha bibbokaḥ—**garvābhimānād** iti | yathā mamaiva—


    sa-vyājaṁ tilakālakānviralayaṁl lolāṅguliḥ saṁspṛśan


    vāraṁ vāram udañcayan kuca-yuga-prodañci-nīlāñcalam |


    yad-bhrū-bhaṅga-taraṅgita-dṛśā sāvajñam ālokitaṁ


    tad-garvād avadhīrito’smi na punaḥ kānte kṛtārthīkṛtaḥ || ||41a||

**sukumārāṅga-vinyāso masṛṇo lalitaṁ bhavet ||41b||**

**dhanikaḥ: **atha lalitam**—sukumārāṅga** iti | yathā mamaiva—


    sa-bhrū-bhaṅgaṁ kara-kisalayāvartanair ālapantī 


    sā paśyantī lalita-lalitaṁ locanasyāñcalena 


    vinyasyantī caraṇa-kamale līlayā svaira-yātair


    niḥsaṅgītaṁ prathama-vayasā nartitā paṅkajākṣī || ||41b||

**prāpta-kālaṁ na yad brūyād vrīḍayā vihṛtaṁ hi tat |42a|**

**dhanikaḥ: **atha vihṛtam—**prāpta-kālaṁ** iti | prāptāvasarasyāpi vākyasya lajjayā yad avacanaṁ tad vihṛtam, yathā—


    pādāṅguṣṭhena bhūmiṁ kisalaya-rucinā sāpadeśaṁ likhantī


    bhūyo bhūyaḥ kṣipantī mayi sita-śabale locane lola-tāre |


    vakraṁ hrīnamram īṣat-sphurad-adhara-puṭaṁ vākya-garbhaṁ dadhānā


    yan māṁ novāca kiñcit sthitam api hṛdaye mānasaṁ tad dunoti || [amaru 136?] ||42a||

**mantrī svaṁ vobhayaṁ vāpi sakhā tasyārtha-cintane ||42b||**

**dhanikaḥ: **atha netuḥ kāryāntara-sahāyān āha—**mantrī svaṁ** iti | tasya neturarthacintāyāṁ tantrāvāpādilakṣaṇāyāṁ mantrī vātmā vobhayaṁ vā sahāyaḥ ||42b||

**mantriṇā lalitaḥ śeṣā mantri-svāyatta-siddhayaḥ |43a|**

**dhanikaḥ: **tatra vibhāgamāha **mantriṇā** iti |** **uktalakṣaṇo lalito netā mantryāyattasiddhiḥ | śeṣā dhīrodāttādayaḥ | aniyamena mantriṇā svena vobhayena vāṅgīkṛtasiddhaya iti |||43a||

**ṛtvik-purohitau dharme tapasvi-brahma-vādinaḥ ||43b||**

**dhanikaḥ: **dharmasahāyāstu—**ṛtvik-purohitau** iti** | **brahma vedastaṁ vadanti vyācakṣate vā tacchīlā brahmavādinaḥ | ātmajñānino vā | śeṣāḥ pratītāḥ ||43b||

**suhṛt-kumārāṭavikā daṇḍe sāmanta-sainikāḥ |44a|**

**dhanikaḥ: **duṣṭadamanaṁ daṇḍaḥ | tatsahāyāstu—**suhṛt** iti |** **spaṣṭam | evaṁ tattatkāryāntareṣu sahāyāntarāṇi yojyāni ||44a||

**antaḥpure varṣa-varāḥ kirātā mūka-vāmanāḥ ||44b||**

**mlecchābhīra-śakārādyāḥ sva-sva-kāryopayoginaḥ |45a|**

**dhanikaḥ: **yadāha—**antaḥpure** iti | śakāro rājñaḥ śyālo hīnajātiḥ ||44b-45a||

**jyeṣṭha-madhyādhamatvena sarveṣāṁ ca trirūpatā ||45b||**

**tāratamyād yathoktānāṁ guṇānāṁ cottamāditā |46a|**

**dhanikaḥ: **viśeṣāntaramāha—**jyeṣṭha** iti | evaṁ prāguktānāṁ nāyakanāyikādūtadūtīmantripurohitādīnāmuttamamadhyamādhamabhāvena trirūpatā | uttamādibhāvaś ca na guṇasaṅkhyopacayāpacayena kiṁ tarhi guṇātiśayatāratamyena ||45b-46a||

**evaṁ nāṭye vidhātavyo nāyakaḥ saparicchadaḥ ||46b||**

**tad-vyāpārātmikā vṛttiś caturdhā tatra kaiśikī |**

**gīta-nṛtya-vilāsādyair mṛduḥ śṛṅgāra-ceṣṭitaiḥ ||47||**

**dhanikaḥ: dhanikaḥ: **ukto nāyakaḥ | tadvyāpārastūcyate—**evaṁ nāṭye** iti** | **pravṛttirūpo netṛvyāpārasvabhāvo vṛttiḥ | sā ca kaiśikī-sātvatī-ārabhaṭī-bhāratībhedāccaturvidhā | tāsāṁ gītanṛtyavilāsakāmopabhogādyupalakṣyamāṇo mṛduḥ śṛṅgārī kāmaphalāvacchinno vyāpāraḥ kaiśikī ||47||

**narma-tat-sphiñja-tat-sphoṭa-tad-garbhaś caturaṅgikā |48a|**

**dhanikaḥ: **sā tu—**narma-tat** iti | tadityanena sarvatra narma parāmṛśyate ||48a||

**vaidagdhya-krīḍitaṁ narma priyopacchandanātmakam ||48b||**

**hāsyenaiva sa-śṛṅgāra-bhayena vihitaṁ tridhā |**

**ātmopakṣepa-sambhoga-mānaiḥ śṛṅgāry api tridhā ||49||**


    **śuddham aṅgaṁ bhayaṁ dvedhā tredhā vāg-veṣa-ceṣṭitaiḥ |**


    **sarvaṁ sahāsyam ity evaṁ narmāṣṭādaśadhoditam ||50||**

**dhanikaḥ: **tatra—**vaidagdhya** iti** | **agrāmya iṣṭajanāvarjanarūpaḥ parihāso narma | tac ca śuddhahāsyena saśṛṅgārahāsyena sabhayahāsyena ca racitaṁ trividham | śṛṅgāravadapi svānurāganivedanasaṁmogecchāprakāśana-sāparādhapriyapratibhedanaistrividhameva | bhayanarmāpi śuddharasāntarāṅgabhāvāddvividham | evaṁ ṣaḍvidhasya pratyekaṁ vāgveṣaceṣṭāvyatikareṇāṣṭādaśavidhatvam |

tatra vacohāsyanarma yathā—


    patyuḥ śiraścandrakalāmanena spṛśeti sakhyā parihāsapūrvam |


    sā rañjayitvā caraṇau kṛtāśīrmālyena tāṁ nirvacanaṁ jaghāna || 

veṣanarma yathā nāgānande vidūṣakaśekharakavyatikare | kriyānarma yathā mālavikāgnimitra utsvapnāyamānasya vidūṣakasyopari nipuṇikā sarpabhramakāraṇaṁ daṇḍakāṣṭhaṁ pātayati | evaṁ vakṣyamāṇeṣvapi vāgveṣaceṣṭāparatvamudāhāryam |

śṛṅgāravadātmopakṣepanarma yathā—


    madhyāhaṁ gamaya tyaja śramajalaṁ sthitvā payaḥ pīyatāṁ


    mā śūnyeti vimuñca pāntha vivaśaḥ śītaḥ prapāmaṇḍapaḥ | 


    tāmeva smara ghasmarasmaraśaratrastāṁ nijapreyasīṁ


    tvaccittaṁ tu na rañjayanti pathika prāyaḥ prapāpālikāḥ ||

saṁbhoganarma yathā—


    sāloe ccia sūre ghariṇī gharasāmiassa ghettūṇa |


    ṇecchantassa vi pāe dhuai hasantī hasantassa ||

mānanarma yathā—


    tadavitathamavādīryanmama tvaṁ priyeti


    priyajanaparibhuktaṁ yaddukūlaṁ dadhānaḥ | 


    madadhivasati māgāḥ kāmināṁ maṇḍanaśrīr


    vrajati hi saphalatvaṁ vallabhālokanena ||

bhayanarma yathā ratnāvalyāmālekhyadarśanāvasare—**susaṁgatā**—jāṇido mae eso savvo vuttanto samaṁ cittaphalahaeṇa | tā devīe ṇivedaissam | ityādi |

śṛṅgārāṅgaṁ bhayanarma | yathā mamaiva—


    abhivyaktālīkaḥ sakalaviphalopāyavibhavaś


    ciraṁ dhyātvā sadyaḥ kṛtakṛtakasaṁrambhanipuṇam |  


    itaḥ pṛṣṭhe pṛṣṭhe kimidamiti saṁtrāsya sahasā

kṛtāśleṣaṁ dhūrtaḥ smitamadhuramāliṅgati badhūm || ||48b-50||


    **narma-sphiñjaḥ sukhārambho bhayānto nava-saṅgame |51a|**

**dhanikaḥ: **atha narmasphiñjaḥ—**narma-sphiñjaḥ** iti** | **yathā mālavikāgnimitre saṅkete nāyakamabhisṛtāyāṁ nāyikāyāṁ nāyakaḥ—


    visṛja sundari saṁgamasādhvasaṁ nanu cirātprabhṛti praṇayonmukhe | 


    parigṛhāṇa gate sahakāratāṁ tvamatimuktalatācaritaṁ mayi || 

**mālavikā**—bhaṭṭā, devīe bhayeṇa attaṇo vi piaṁ kāuṁ ṇa pāremi ityādi ||51a||


    **narma-sphoṭas tu bhāvānāṁ sūcito’lpa-rase lavaiḥ ||51b||**

**dhanikaḥ: **atha narmasphoṭaḥ—**narma-sphoṭas** iti |** **yathā mālatīmādhave—**makarandaḥ**—


    gamanamalasaṁ śūnyā dṛṣṭiḥ śarīramasauṣṭhavaṁ


    śvasitamadhikaṁ kiṁ nvetatsyātkimanyadato'tha vā | 


    bhramati bhuvane kandarpājñā vikāri ca yauvanaṁ


    lalitamadhurāste te bhāvāḥ kṣipanti ca dhīratām ||

ityatra gamanādibhirbhāvaleśairmādhavasya mālatyāmanurāgaḥ stokaḥ prakāśyate ||51b||


    **channa-netṛ-pratīcāro narma-garbho’rtha-hetave |**


    **aṅgaiḥ sahāsya-nirhāsyair ebhir eṣo’tra kaiśikī ||52||**

**dhanikaḥ: **atha narmagarbhaḥ—**channa-netṛ** iti | yathāmaru-śatake—


    dṛṣṭvaikāsana-saṁsthite priyatame paścād upetyādarād


    ekasyā nayane nimīlya vihita-krīḍānubandha-cchalaḥ |


    īṣad-vakrima-kandharaḥ sapulakaḥ premollasan-mānasām

antar-hāsa-lasat-kapola-phalakāṁ dhūrto'parāṁ cumbati || [amaru 19][^7] ||52||


    **viśokā sāttvatī sattva-śaurya-tyāga-dayārjavaiḥ |**


    **saṁlāpotthāpakāvasthāṁ sāṅghātyaḥ parivartakaḥ ||53||**

**dhanikaḥ: **śokahīnaḥ sattvaśauryatyāgadayāharṣādibhāvottaro nāyakavyāpāraḥ sāttvatī | tadaṅgāni ca saṁlāpotthāpakasāṅghātyaparivartakākhyāni ||53||


    **saṁlāpako gabhīroktir nānā-bhāva-rasā mithaḥ |54a|**

**dhanikaḥ: **tatra—**saṁlāpako** iti |** **yathā vīracarite—

**rāmaḥ**—ayaṁ sa yaḥ kila saparivārakārttikeyavijayāvarjitena bhagavatā nīlalohitena parivatsarasahasrāntevāsine tubhyaṁ prasādīkṛtaḥ paraśuḥ |

**paraśurāmaḥ**—rāma rāma dāśarathe, sa evāyamācāryapādānāṁ priyaḥ paraśuḥ—


    śastraprayogakhuralīkalahe gaṇānāṁ


    sainyairvṛto vijita eva mayā kumāraḥ | 


    etāvatāpi parirabhya kṛtaprasādaḥ


    prādādamuṁ priyaguṇo bhagavāngururme ||

ityādinānāprakārabhāvarasena rāmaparaśurāmayoranyonyagabhīravacasā saṁlāpa iti ||54a||


    **utthāpakas tu yatrādau yuddhāyotthāpayet param ||54b||**

**dhanikaḥ: **athotthāpakaḥ—**utthāpakas** iti | yathā vīracarite—


    ānandāya ca vismayāya ca mayā dṛṣṭo'si duḥkhāya vā


    vaitṛṣṇyaṁ nu kuto'dya saṁprati mama tvadarśane cakṣuṣaḥ | 


    tvatsāṅgatyasukhasya nāsmi viṣayaḥ kiṁ vā bahuvyāhṛtair


    asminviśrutajāmadagnyavijaye bāhau dhanurjṛmbhatām || ||54b||


    **mantrārtha-daiva-śaktyādeḥ sāṅghātyaḥ saṅgha-bhedanam |55a|**

**dhanikaḥ: **atha sāṅghātyaḥ—**mantrārtha** iti |** **mantraśaktyā | yathā mudrārākṣase rākṣasasahāyādīnāṁ cāṇakyena svabuddhyā bhedanam | arthaśaktyā tatraiva | yathā parvatakābharaṇasya rākṣasahastagamanena malayaketusahotthāyibhedanam | daivaśatyā tu | yathā rāmāyaṇe rāmasya daivaśaktyā rāvaṇādvibhīṣaṇasya bheda ityādi ||55a||


    **prārabdhotthāna-kāryānya-karaṇāt parivartakaḥ ||55b||**

**dhanikaḥ: **atha parivartakaḥ—**prārabdhotthāna** iti |** **prastutasyodyogakāryasya parityāgena kāryāntarakaraṇaṁ parivartakaḥ | yathā vīracarite—


    herambadantamusalollikhitaikabhitti


    vakṣo viśākhaviśikhabraṇalāñchanaṁ me | 


    romāñcakañcukitamadbhutavīralābhā


    dyatsatyamadya parirabdhumivecchati tvām || 

**rāmaḥ**—bhagavan, parirambhaṇamiti prastutapratīpametat | ityādi ||55b||


    **ebhir aṅgaiś caturdheyaṁ sāttvaty ārabhaṭī punaḥ |**


    **māyendrajāla-saṅgrāma-krodhodbhrāntādi-ceṣṭitaiḥ ||56||**

**dhanikaḥ: **sātvatīmupasaṁharannārabhaṭīlakṣaṇamāha—**ebhir** iti** | **māyāmantrabalenāvidyamānavastuprakāśanam | tantrabalādindrajālam ||56||


    **saṅkṣiptikā syāt saṁpheṭo vastūtthānāvapātane |**


    **saṅkṣipta-vastu-racanā saṅkṣiptiḥ śilpa-yogataḥ ||57||**

**dhanikaḥ: **tatra—**saṅkṣiptikā** iti |** **mṛdvaṁśadalacarmādidravyayogena vastūtthāpanaṁ saṁkṣiptiḥ | yathodayanacarite kiliñjahastiprayogaḥ | pūrvanāyakāvasthānivṛttyāvasthāntaraparigrahamanye saṁkṣiptikāṁ manyante | yathā vālinivṛttyā sugrīvaḥ | yathā ca paraśurāmasyauddhatyanivṛttyā śāntatvāpādanaṁ puṇyā brāhmaṇajātiḥ ityādinā ||57||


    **pūrva-netṛ-nivṛttyānye netrantara-parigrahaḥ |**


    **sampheṭas tu samāghātaḥ kruddha-saṁrabdhayor dvayoḥ ||58||**

**dhanikaḥ: **atha saṁpheṭaḥ—**pūrva-netṛ** iti** | **yathā mādhavāghoraghaṇṭayormālatīmādhave | indrajillakṣmaṇayoś ca rāmāyaṇapratibaddhavastuṣu ||58||


    **māyādy-utthāpitaṁ vastu vastūtthāpanam iṣyate |59a|**

**dhanikaḥ: **atha vastūtthāpanam—**māyādi** iti** | **yathodāttarāghave—


    jīyante jayino'pi sāndratimiravrātairviyadvyāpibhir


    bhāsvantaḥ sakalā raver api rucaḥ kasmādakasmādamī | etāścograkabandharandhrarudhirairādhmāyamānodarā


    muñcantyānanakandarānalamucastīvrā ravāḥ pheravāḥ || ityādi | ||59a||


    **avapātas tu niṣkrāma-praveśa-trāsa-vidravaiḥ ||59b||**

**dhanikaḥ: **athāvapātaḥ—**avapātas tu** iti** | **yathā ratnāvalyām—


    kaṇṭhe kṛtvāvaśeṣaṁ kanakamayamadhaḥ śṛṅkhalādāma karṣan


    krāntvā dvārāṇi helāvalacaraṇavalatkiṅkiṇīcakravālaḥ | 


    dattātaṅko gajānāmanusṛtasaraṇiḥ saṁbhramādaśvapālaiḥ


    prabhraṣṭo'yaṁ plavaṅgaḥ praviśati nṛpatermandiraṁ mandurātaḥ || 


    naṣṭaṁ varṣavarairmanuṣyagaṇanābhāvādakṛtvā trapām


    antaḥ kañcukikañcukasya viśati trāsādayaṁ vāmanaḥ | 


    paryantāśrayibhirnijasya sadṛśaṁ nāmnaḥ kirātaiḥ kṛtaṁ


    kubjā nīcatayaiva yānti śanakairātmekṣaṇāśaṅkinaḥ || 

yathā ca priyadarśanāyāṁ prathame'ṅke vindhyaketvavaskande ||59b||


    **ebhir aṅgaiś catardheyaṁ nārtha-vṛttir ataḥ parā |**


    **caturthī bhāratī sāpi vācyā nāṭaka-lakṣaṇe ||60||**


    **kaiśikī sāttvatī cārtha-vṛttim ārabhaṭīm iti |**


    **paṭhantaḥ pañcamīṁ vṛttim audbhaṭāḥ pratijānate ||61||**

**dhanikaḥ: **upasaṁharati—**ebhir aṅgaiḥ **iti** | **sā tu lakṣye kvacidapi na dṛśyate na copapadyate raseṣu hāsyādīnāṁ bhāratyātmakatvāt | nīrasasya ca kāvyārthasya cābhāvāt | tisra evaitā arthavṛttayaḥ | bhāratī tu śabdavṛttirāmukhasaṅgatvāttatraiva vācyā ||60-61||


    **śṛṅgāre kaiśikī vīre sāttvaty ārabhaṭī punaḥ |**


    **rase raudre ca bībhatse vṛttiḥ sarvatra bhāratī ||62||**

**dhanikaḥ: **vṛttiniyamamāha—**śṛṅgāre** iti** | **deśabhedabhinnaveṣādistu nāyakādivyāpāraḥ pravṛttirityāha—


    **deśa-bhāṣā-kriyā-veṣa-lakṣaṇāḥ syuḥ pravṛttayaḥ |**


    **lokād evāvagamyaitā yathaucityaṁ prayojayet ||63||**


    **pāṭhyaṁ tu saṁskṛtaṁ nṛṇām anīcānāṁ kṛtātmanām |**


    **liṅginīnāṁ mahādevyā mantrajā-veśyayoḥ kvacit ||64||**

**dhanikaḥ: **tatra pāṭhyaṁ prati viśeṣaḥ—**deśa-bhāṣā** iti |** **kvaciditi devīprabhṛtīnāṁ saṁbandhaḥ ||64|| |


    **strīṇāṁ tu prākṛtaṁ prāyaḥ śauraseny-adhameṣu ca |65a|**

**dhanikaḥ: **prakṛterāgataṁ prākṛtam | prakṛtiḥ saṁskṛtaṁ tadbhavaṁ tatsamaṁ deśītyanekaprakāram | saurasenī māgadhī ca svaśāstraniyate ||65a||


    **piśācātyanta-nīcādau paiśācaṁ māgadhaṁ tathā ||65b||**


    **yad deśaṁ nīca-pātraṁ yat tad deśaṁ tasya bhāṣitam |**


    **kāryataś cottamādīnāṁ kāryo bhāṣā-vyatikramaḥ ||66||**

**dhanikaḥ: **spaṣṭārthametat ||65b-66||


    **bhagavanto varair vācyā vidvad-devarṣi-liṅginaḥ |**


    **viprāmātyāgrajāś cārthā naṭī-sūtra-bhūtau mithaḥ ||67||**

**dhanikaḥ: **āmantryāmantrakaucityenāmantraṇamāha—**bhagavanto** iti** | **āryāviti saṁbandhaḥ ||67||


    **rathī sūtena cāuṣmān pūjyaiḥ śiṣyātmajānujāḥ |**


    **vatseti tātaḥ pūjyo’pi sugṛhītābhidhas tu taiḥ ||68||**

**dhanikaḥ: **apiśabdātpūjyena śiṣyātmajānujāstāteti vācyāḥ | so'pi taistāteti sugṛhītanāmā ceti ||68||


    **bhāvo’nugena sūtrī ca mārṣety etena so’pi ca |69a|**

**dhanikaḥ: **sūtradhāraḥ pāripārśvakena bhāva iti vaktavyaḥ | sa ca sūtriṇā mārṣa iti ||69a||


    **devaḥ svāmīti nṛpatir bhṛtyair bhaṭṭeti cādhamaiḥ ||69b||**


    **āmantraṇīyāḥ pativaj jyeṣṭha-madhyādhamaiḥ striyaḥ |70a|**

**dhanikaḥ: **vidvaddevādistriyo bhartṛvadeva devarādibhirvācyāḥ ||69b-70a||

**samā haleti preṣyā ca hañje veśyājjukā tathā ||70b||**

**kuṭṭiny attety anugataiḥ pūjyāmbā jaratī-janaiḥ |**

**vidūṣakeṇa bhavatī rājñī ceṭīti śabdyate ||71||**

**dhanikaḥ: **tatra striyaṁ prati viśeṣaḥ |

pūjyā jaratī ambeti | spaṣṭamanyat ||70b-71||

**ceṣṭā-guṇodāhṛti-sattva-bhāvān**

**aśeṣato netṛ-daśā-vibhinnān |**

**ko vaktum īśo bharato na yo vā**

**yo vā na devaḥ śaśi-khaṇḍa-mauliḥ ||72||**

**dhanikaḥ: **diṅmātraṁ darśitamityarthaḥ | ceṣṭā līlādyāḥ, guṇā vinayādyāḥ, udāhṛtayaḥ saṁskṛtaprākṛtādyā uktayaḥ, sattvaṁ nirvikārātmakaṁ manobhāvaḥ sattvasya prathamo vikārastena hāvādayo hyupalakṣitāḥ ||72||

iti śrīviṣṇusūnordhanikasya kṛtau daśarūpāvaloke

netṛprakāśo nāma dvitīyaḥ prakāśaḥ samāptaḥ |

**||2||**

…

(3)


## tṛtīyaḥ prakāśaḥ |

**prakṛtivādathānyeṣāṁ bhūyo rasaparigrahāt |**

**saṁpūrṇalakṣaṇatvācca pūrvaṁ nāṭakamucyate ||1||**

**dhanikaḥ: **bahuvaktavyatayā rasavicārātilaṅghanena vastunetṛrasānāṁ vibhajya nāṭakādiṣūpayogaḥ pratipādyate—**prakṛtivād** iti | uddiṣṭadharmakaṁ hi nāṭakamanuddiṣṭadharmāṇāṁ prakaraṇādīnāṁ prakṛtiḥ | śeṣaṁ pratītam ||1||

**pūrvaraṅgaṁ vidhāyādau sūtradhāre vinirgate |**

**praviśya tadvadaparaḥ kāvyamāsthāpayennaṭaḥ ||2||**

**dhanikaḥ: **tatra—**pūrvaraṅgaṁ** iti** | **pūrvaṁ rajyate'sminniti pūrvaraṅgo nāṭyaśālā | tatsthaprathamaprayogavyutthāpanādau pūrvaraṅgatā | taṁ vidhāya vinirgate prathamaṁ sūtradhāre tadvadeva vaiṣṇavasthānakādinā praviśyānyo naṭaḥ kāvyārthaṁ sthāpayet | sa ca kāvyārthasthāpanātsūcanātsthāpakaḥ ||2||

**divyamartye sa tadrūpo miśramanyatarastayoḥ |**

**sūcayedvastu bījaṁ vā mukhaṁ pātramathāpi vā ||3||**

**dhanikaḥ: **sa sthāpako divyaṁ vastu divyo bhūtvā martyaṁ ca martyarūpo bhūtvā miśraṁ ca divyamartyeyoranyataro bhūtvā sūcayet | vastu bījaṁ mukhaṁ pātraṁ vā | vastu yathodāttarāghave—


    rāmo mūrdhni nidhāya kānanamagānmālāmivājñāṁ guros


    tadbhaktyā bharatena rājyamakhilaṁ mātrā sahaivojjhitam | 


    tau sugrīvavibhīṣaṇāvanugatau nītau parāṁ saṁpadaṁ


    prodvṛttā daśakandharaprabhṛtayo dhvastāḥ samastā dviṣaḥ ||

bījaṁ yathā ratnāvalyām—


    dvīpādanyasmādapi madhyādapi jalanidherdiśo'pyantāt |


    ānīya jhaṭiti ghaṭayati vidhirabhimatamabhimukhībhūtaḥ || 

mukhaṁ yathā—


    āsāditaprakaṭanirmalacandrahāsaḥ


    prāptaḥ śaratsamaya eṣa viśuddhakāntaḥ |


    utkhāya gāḍhatamasaṁ ghanakālamugraṁ


    rāmo daśāsyamiva saṁbhṛtabandhujīvaḥ || 

pātraṁ yathā śākuntale—


    tavāsmi gītarāgeṇa hāriṇā prasabhaṁ hṛtaḥ |


    eṣa rājeva duṣyantaḥ sāraṅgeṇātiraṁhasā || ||3||

**raṅgaṁ prasādya madhuraiḥ ślokaiḥ kāvyārthasūcakaiḥ |**

**ṛtuṁ kañcidupādāya bhāratīṁ vṛttimāśrayet ||4||**

**dhanikaḥ: **raṅgasya praśaṁsti kāvyārthānugatārthaiḥ ślokaiḥ kṛtvā—


    autsukyena kṛtatvarā sahabhuvā vyāvartamānā hriyā


    taistairbandhuvadhūjanasya vacanairnītābhimukhyaṁ punaḥ | 


    dṛṣṭvāgre varamāttasādhvasarasā gaurī nave saṅgame


    saṁrohatpulakā hareṇa hasatā śliṣṭā śivā pātu vaḥ ||[^8] ||4||

**bhāratī saṁskṛtaprāyo vāgvyāpāro naṭāśrayaḥ |**

**bhedaiḥ prarocanāyuktairvīthīprahasanāmukhaiḥ ||5||**

**dhanikaḥ: **ityādibhireva bhāratīṁ vṛttimāśrayet | sā tu—**bhāratī** iti |** **puruṣaviśeṣaprayojyaḥ saṁskṛtabahulo vākpradhāno naṭāśrayo vyāpāro bhāratī | prarocanā vīthīprahasanāmukhāni cāsyāmaṅgāni ||5||

**unmukhīkaraṇaṁ tatra praśaṁsātaḥ prarocanā |6a|**

**dhanikaḥ: **yathāddeśaṁ lakṣaṇamāha—**unmukhī** iti |** **prastutārthapraśaṁsanena śrotṛṇāṁ pravṛttyunmukhīkaraṇaṁ prarocanā | yathā ratnāvalyām—


    śrīharṣo nipuṇaḥ kaviḥ pariṣadapyeṣā guṇagrāhiṇī


    loke hāri ca vatsarājacaritaṁ nāṭye ca dakṣā vayam | 


    vastvekaikamapīha vāñchitaphalaprāpteḥ padaṁ kiṁ punar


    madbhāgyopacayādayaṁ samuditaḥ sarvo guṇānāṁ gaṇaḥ || ||6a||

**vīthī prahasanaṁ cāpi svaprasaṅge'bhidhāsyate ||6b||**

**vīthyaṅgānyāmukhāṅgatvāducyante'traiva tatpunaḥ |**

**sūtradhāro naṭīṁ brūte mārṣaṁ vātha vidūṣakam ||7||**

**svakāryaṁ prastutākṣepi citroktyā yattadāmukham | **

**prastāvanā vā tatra syuḥ kathoddhātaḥ pravṛttakam ||8||**

**prayogātiśayaścātha vīthyaṅgāni trayodaśa | **

**svetivṛttasamaṁ vākyamarthaṁ vā yatra sūtriṇaḥ ||9||**

**gṛhītvā praviśetpātraṁ kathoddhāto dvidhaiva saḥ |10a| **

**dhanikaḥ: **tatra kathoddhātaḥ—** vīthī prahasanaṁ** iti | vākyaṁ yathā ratnāvalyām—yaugandharāyaṇaḥ—dvīpādanyasmādapi iti | vākyārthaṁ yathā veṇīsaṁhāre—**bhīmaḥ**—


    nirvāṇavairidahanāḥ praśamādarīṇāṁ


    nandantu pāṇḍutanayāḥ saha keśavena | 


    raktaprasādhitabhuvaḥ kṣatavigrahāśca


    svasthā bhavantu kururājasutāḥ sabhṛtyāḥ || 

tato'rthenāha—**bhīmaḥ**—


    lākṣāgṛhānalaviṣānnasabhāpraveśaiḥ


    prāṇeṣu vittanicayeṣu ca naḥ prahṛtya | 


    ākṛṣṭapāṇḍavavadhūparidhānakeśāḥ |


    svasthā bhavantu mayi jīvati dhārtarāṣṭrāḥ || ||6b-10a||

**kālasāmyasamākṣiptapraveśaḥ syātpravṛttakam ||10b||**

**dhanikaḥ: **atha pravṛttakam—**kālasāmya** iti** | **pravṛttakālasamānaguṇavarṇanayā sūcitapātrapraveśaḥ pravṛttakam | yathā—-


    āsāditaprakaṭanirmalacandrahāsaḥ


    prāptaḥ śaratsamaya eṣa viśuddhakāntaḥ | 


    utkhāya gāḍhatamasaṁ ghanakālamugraṁ


    rāmo daśāsyamiva saṁbhṛtabandhujīvaḥ || 

(tataḥ praviśati yathānirdiṣṭo rāmaḥ |) ||10b||

**eṣo'yamityupakṣepātsūtradhāraprayogataḥ | **

**pātrapraveśo yatraiṣa prayogātiśayo mataḥ ||11||**

**dhanikaḥ: **atha prayogātiśayaḥ—**eṣo'yam** iti** | **yathā—eṣa rājeva duṣyantaḥ iti ||11||

**uddhātyakāvalagite prapañcatrigate chalam | **

**vākkelyadhibale gaṇḍamavasyanditanālike ||12||**

**asatpralāpavyāhāramṛdavāni trayodaśa |13a| **

**dhanikaḥ: **atha vīthyaṅgāni—**uddhātyakāvalagite** iti ||12-13a||

**gūḍhārthapadaparyāyamālā praśnottarasya vā ||13b||**

**yatrānyonyaṁ samālāpo dvedhoddhātyaṁ taducyate |14a| **

**dhanikaḥ: **tatra—**gūḍhārthapada** iti | gūḍhārthaṁ padaṁ tatparyāyaścetyevaṁ mālā | praśnottaraṁ cetyevaṁ vā mālā | dvayoruktipratyuktau taddvividhamuddhātyakam | tatrādyaṁ vikramorvaśyāṁ yathā—

**vidūṣakaḥ**—bho vaassa, ko eso kāmo jeṇa tumaṁ pi dūmijjase | so kiṁ puriso ādu itthia tti | **rājā**—sakhe—


    manojātiranādhīnā sukheṣveva pravartate | 


    snehasya lalito mārgaḥ kāma ityabhidhīyate ||

**vidūṣakaḥ**—evaṁ pi ṇa jāṇe |

**rājā**—vayasya, icchāprabhavaḥ sa iti |

**vidūṣakaḥ**—kiṁ jo jaṁ icchadi so taṁ kāmeditti |

**rājā**—atha kim |

**vidūṣakaḥ**—to jāṇidaṁ jaha ahaṁ sūaārasālāe bhoaṇaṁ icchāmi ||

dvitīyaṁ yathā pāṇḍavānande—


    kā ślāghyā guṇināṁ kṣamā paribhavaḥ ko yaḥ svakulyaiḥ kṛtaḥ


    kiṁ duḥkhaṁ parasaṁśrayo jagati kaḥ ślāghyo ya āśrīyate |


    ko mṛtyurvyasanaṁ śucaṁ jahati ke yairnirjitāḥ śatravaḥ


    kairvijñātamidaṁ virāṭanagare channasthitaiḥ pāṇḍavaiḥ || ||13b-14a||

**yatraikatra samāveśātkāryamanyatprasādhyate ||14b||**

**prastute'nyatra vānyatsyāttaccāvalagitaṁ dvidhā |15a| **

**dhanikaḥ: **athāvalagitam—**yatraikatra** iti |** **tatrādyaṁ yathottaracarite samutpannavanavihāragarbhadohadāyāḥ sītāyā dohadakārye'nupraviśya janāpavādādaraṇye tyāgaḥ | dvitīyaṁ yathā chalitarāme—

**rāmaḥ**—lakṣmaṇa, tāta viyuktāmayodhyāṁ vimānastho nāhaṁ praveṣṭuṁ śaknomi | tadavatīrya gacchāmi—


    ko'pi siṁhāsanasyādhaḥ sthitaḥ pādukayoḥ puraḥ |


    jaṭāvānakṣamālī ca cāmarī ca virājate || 

iti bharatadarśanakāryasiddhiḥ ||14b-15a||

**asadbhūtaṁ mithaḥstotraṁ prapañco hāsyakṛnmataḥ ||15b||**

**dhanikaḥ: **atha prapañcaḥ—**asadbhūtaṁ** iti** | **asadbhūtenārthena pāradāryādinaipuṇyādinā yānyonyastutiḥ sa prapañcaḥ | yathā karpūramañjaryām—

**bhairavānandaḥ**—


    reṇḍā caṇḍā dikkhidā dhammadārā majjaṁ maṁsaṁ pijjae khajjae a | 


    bhikkhā bhojjaṁ cammakhaṇḍaṁ ca sejjā kolo dhammo kassa ṇo hoi rammo || ||15b||

**śrutisāmyādanekārthayojanaṁ trigataṁ tviha |**

**naṭāditritayālāpaḥ pūrvaraṅge tadiṣyate ||16||**

**dhanikaḥ: **atha trigatam—**śrutisāmyād** iti** | **yathā vikramorvaśyām—


    mattānāṁ kusumarasena ṣaṭpadānāṁ


    śabdo'yaṁ parabhṛtanāda eṣa dhīraḥ | 


    kailāse suragaṇasevite samantāt


    kinnaryaḥ kalamadhurākṣaraṁ pragītāḥ || ||16||

**priyābhairapriyairvākyairvilobhya chalanācchalam |17a| **

**dhanikaḥ: **atha chalanam—**priyābhair** iti** | **yathā veṇīsaṁhāre—

**bhīmārjunau**—


    kartā dyūtacchalānāṁ jatumayaśaraṇoddīpanaḥ so'bhimānī


    rājā duḥśāsanādergururanujaśatasyāṅgarājasya mitram | 


    kṛṣṇākeśottarīyavyapanayanapaṭuḥ pāṇḍavā yasya dāsāḥ


    kvāste duryodhano'sau kathayata puruṣā draṣṭumabhyāgatau svaḥ || ||17a||

**vinivṛttyāsya vākkelī dvistriḥ pratyuktito'pi vā ||17b||**

**dhanikaḥ: **atha vākkelī—**vinivṛttyāsya** iti |** **asyeti vākyasya prakrāntasya sākāṅkṣasya vinivartanaṁ vākkelī | dvitrirvā uktipratyuktayaḥ | tatrādyā yathottaracarite—

**vāsantī**—


    tvaṁ jīvitaṁ tvamasi me hṛdayaṁ dvitīyaṁ


    tvaṁ kaumudī nayanayoramṛtaṁ tvamaṅge | 


    ityādibhiḥ priyaśatairanurudhya mugdhāṁ


    tāmeva śāntamathavā kimataḥ pareṇa || 

uktipratyuktito yathā ratnāvalyām—

**vidūṣakaḥ**—bhodi maaṇie, maṁ pi edaṁ caccariṁ sikkhāvehi |

**madanikā**—hadāsa, ṇa kkhu esā caccarī | duvadikhaṇḍaaṁ kkhu edam |

**vidūṣakaḥ**—bhodi, kiṁ ediṇā khaṇḍeṇa modaā karīanti |

**madanikā**—ṇahi | paḍhīadi kkhu edam | ityādi ||17b||

**anyonyavākyādhikyoktiḥ spardhayādhibalaṁ bhavet |18a| **

**dhanikaḥ: **athādhibalam—**anyonyavākyā** iti |** **yathā veṇīsaṁhāre—

**arjunaḥ**—


    sakalaripujayāśā yatra baddhā sutaiste


    tṛṇamiva paribhūto yasya garveṇa lokaḥ | 


    raṇaśirasi nihantā tasya rādhāsutasya


    praṇamati pitarau vāṁ madhyamaḥ pāṇḍuputraḥ || 

ityupakrame—

**rājā**—are, nāhaṁ bhavāniva vikatthanāpragalbhaḥ | kintu |


    drakṣyanti na cirātsuptaṁ bāndhavāstvāṁ raṇāṅgaṇe |


    madgadābhinnavakṣo'sthiveṇikābhaṅgabhīṣaṇam || 

ityantena bhīmaduryodhanayoranyonyavākyasyādhikyoktiradhibalam ||18a||

**gaṇḍaḥ prastutasaṁbandhibhinnārthaṁ sahasoditam ||18b||**

**dhanikaḥ: **atha gaṇḍaḥ—** gaṇḍaḥ** iti |** **yathottaracarite—

**rāmaḥ**—


    iyaṁ gehe lakṣmīriyamamṛtavartirnayanayo


    rasāvasyāḥ sparśo vapuṣi bahalaścandanarasaḥ | 


    ayaṁ bāhuḥ kaṇṭhe śiśiramasṛṇo mauktikasaraḥ


    kimasyā na preyo yadi paramasahyastu virahaḥ || 

(praviśya |)



**pratīhārī**—deva, uatthido |

**rāmaḥ**—ayi, kaḥ |

**pratīhārī**—devassa āsaṇṇaparicārao dummuho | iti ||18b||

**rasoktasyānyathā vyākhyā yatrāvasyanditaṁ hi tat |19a| **

**dhanikaḥ: **athāvasyanditam—**rasoktasyā** iti |** **yathā chalitarāme—

**sītā**—jāda, kallaṁ kkhu tuhyehiṁ ajujjhāe gantavvam | tahiṁ so rāā viṇaeṇa ṇamidavvo | **lavaḥ**—amba, kimāvābhyāṁ rājopajīvibhyāṁ bhavitavyam |

**sītā**—jāda, so kkhu tumhāṇaṁ pidā |

**lavaḥ**—kimāvayo raghupatiḥ pitā |

**sītā**—(sāśaṅkam |) jāda, ṇa kkhu paraṁ tuhyāṇam | saalāe jjevva puhavīe | iti ||19a||

**sopahāsā nigūḍhārthā nālikaiva prahelikā ||19b||**

**dhanikaḥ: **atha nālikā—**sopahāsā** iti |** **yathā mudrārākṣase—

**caraḥ**—haṁho bahmaṇa, mā kuppa | kiṁ pi tuha uajjhāo jāṇādi | kiṁ pi ahmārisā jaṇā jāṇanti | **śiṣyaḥ**—kimasmadupādhyāyasya sarvajñatvamapahartumicchasi |

**caraḥ**—yadi de uvajjhāo savvaṁ jāṇādi tā jāṇādu dāva kassa cando aṇabhippedo tti |

**śiṣyaḥ**—kimanena jñātena bhavati |

ityupakrame—

**cāṇakyaḥ**—candraguptādaparaktānpuruṣāñjānāmi | ityuktaṁ bhavati ||19b||

**asaṁbaddhakathāprāyo'satpalāpo yathottaraḥ |20a| **

**dhanikaḥ: **athāsatpralāpaḥ—**asaṁbaddha** iti |** **nanu cāsaṁbaddhārthatve'saṅgatirna vākyadoṣa uktaḥ | tanna | utsvapnāyitamadonmādaśaiśavādīnāmasaṁbaddhapralāpitaiva vibhāvaḥ | yathā—


    arciṣmanti vidārya vaktrakuharāṇyāsṛkkato vāsuke


    raṅgulyā viṣakarvurāngaṇayataḥ saṁspṛśya dantāṅkurān | 


    ekaṁ trīṇi navāṣṭa sapta ṣaḍiti pradhvastasaṅkhyākramā


    vācaḥ krauñcaripoḥ śiśutvavikalāḥ śreyāṁsi puṣṇantu vaḥ || 

yathā ca—


    haṁsa prayaccha me kāntāṁ gatistasyāstvayā hṛtā |


    vibhāvitaikadeśena deyaṁ yadabhiyujyate || 

yathā vā—


    bhuktā hi mayā girayaḥ snāto'haṁ vahninā pibāmi viyat |


    hariharahiraṇyagarbhā matputrāstena nṛtyāmi || ||20a||

**anyārthameva vyāhāro hāsyalobhakaraṁ vacaḥ ||20b||**

**dhanikaḥ: **atha vyāhāraḥ—**anyārtham** iti |** **yathā mālavikāgnimitre lāsyaprayogāvasāne—(mālavikā nirgantumicchati |) vidūṣakaḥ—mā dāva | uvaesasuddhā gamissasi | ityupakrame—

**gaṇadāsaḥ**—(vidūṣakaṁ prati |) ārya, ucyatāṁ yastvayā kramabhedo lakṣitaḥ |

**vidūṣakaḥ**— paḍhamaṁ paccūse bahmaṇassa pūā bhodi | sā tae laṅghidā | (mālavikā smayate |) |

ityādinā nāyakasya viśrabdhanāyikādarśanaprayuktena hāsyalobhakāriṇā vacanena vyāhāraḥ ||20b||

**doṣā guṇā guṇā doṣā yatra syurmṛdavaṁ hi tat |21a| **

**dhanikaḥ: **atha mṛdavam—**doṣā guṇā** iti |** **yathā śākuntale—


    medaśchedakṛśodaraṁ laghu bhavatyutthānayogyaṁ vapuḥ


    sattvānāmupalakṣyate vikṛtimaccittaṁ bhayakrodhayoḥ | 


    utkarṣaḥ sa ca dhanvināṁ yadiṣavaḥ sidhyanti lakṣye cale


    mithyaiva vyasanaṁ vadanti mṛgayāmīdṛgvinodaḥ kutaḥ || 

iti mṛgayādoṣasya guṇīkāraḥ |

yathā ca—


    satatamanirvṛtamānasamāyāsasahasrasaṁkulakliṣṭam |


    gatanidramaviśvāsaṁ jīvati rājā jigīpurayam || 

iti rājyaguṇasya doṣībhāvaḥ | ubhayaṁ vā—


    santaḥ saccaritodayavyasaninaḥ prādurbhavadyantraṇāḥ


    sarvatraiva janāpavādacakitā jīvanti duḥkhaṁ sadā | 


    avyutpannamatiḥ kṛtena na satā naivāsatā vyākulo


    yuktāyuktavivekaśūnyahṛdayo dhanyo janaḥ prākṛtaḥ || ||21a||

**eṣāmanyatamenārthaṁ pātraṁ cākṣipya sūtrabhṛt ||21b||**

**prastāvanānte nirgacchettato vastu prapañcayet |22a|**

**dhanikaḥ: **iti prastāvanāṅgāni ||21b-22a||

**abhigamyaguṇairyukto dhīrodāttaḥ pratāpavān ||22b||**

**kīrtikāmo mahotsāhastrayyāstrātā mahīpatiḥ | **

**prakhyātavaṁśo rājarṣidivyo vā yatra nāyakaḥ ||23||**

**tatprakhyātaṁ vidhātavyaṁ vṛttamatrādhikārikam |24a| **

**dhanikaḥ:** tatra—**abhigamyaguṇair** iti |** **yatretivṛtte satyavāgasaṁvādakārinītiśāstraprasiddhābhigāmikādiguṇayukto rāmāyaṇamahābhāratādiprasiddho dhīrodātto rājarṣirdivyo vā nāyakastatprakhyātamevātra nāṭaka ādhikārikaṁ vastu vidheyamiti ||22b-24a|||

**yattatrānucitaṁ kiṁcinnāyakasya rasasya vā ||24b||**

**viruddhaṁ tatparityājyamanyathā vā prakalpayet |25a| **

**dhanikaḥ: **yathā chadmanā vālivadho māyurājenodāttarāghave parityaktaḥ | vīracarite tu rāvaṇasauhṛdena vālī rāmavadhārthamāgato rāmeṇa hata ityanyathā kṛtaḥ ||24b-25a||

**ādyantamevaṁ niścitya pañcadhā tadvibhajya ca ||25b||**

**khaṇḍaśaḥ saṁdhisaṁjñāṁś ca vibhāgānapi khaṇḍayet |26a| **

**dhanikaḥ: **anaucityarasavirodhaparihārapariśuddhīkṛtasūcanīyadarśanīyavastuvibhāgaphalānusāreṇopakḷptabījabindupatākāprakarīkāryalakṣaṇārthaprakṛtikaṁ pañcāvasthānuguṇyena pañcadhā vibhajet | punar api caikaikasya bhāgasya dvādaśa trayodaśa caturdaśetyevamaṅgasaṁjñānāṁ sandhīnāṁ vibhāgānkuryāt ||25b-26a||

**catuḥṣaṣṭistu tāni syuraṅgānītyaparaṁ tathā ||26b||**

**patākāṣṭattamapyūnamekādyairanusaṁdhibhiḥ |**

**aṅgānyatra yathālābhamasaṁdhiṁ prakarīṁ nyaset ||27||**

**dhanikaḥ: **aparam api prāsaṅgikamitivṛttamekādyairanusaṁdhibhinyūnamiti pradhānetivṛttādekadvitricaturbhiranusaṁdhibhirnenaṁ patāketivṛttaṁ nyasanīyam | aṅgāni ca pradhānāvirodhe yathālābhaṁ nyasanīyāni | prakarītivṛttaṁ tvaparipūrṇasaṁdhi vidheyam ||26b-27||

**ādau viṣkambhakaṁ kuryādaṅkaṁ vā kāryayuktitaḥ |28a| **

**dhanikaḥ: **tatraivaṁ vibhakte—**ādau viṣkambhakaṁ** iti ||28a||

**apekṣitaṁ parityajya nīrasaṁ vastuvistaram ||28b||**

**yadā saṁdarśayeccheṣaṁ kuryādviṣkambhakaṁ tadā | **

**yadā tu sarasaṁ vastu mūlādeva pravartate ||29||**

**ādāveva tadāṅkaḥ syādāmukhākṣepasaṁśrayaḥ |30a|**

**dhanikaḥ: **iyamatra kāryayuktiḥ ||28b-30a||

**pratyakṣanetṛcarito binduvyāptipuraskṛtaḥ ||30b||**

**aṅko nānāprakārārthasaṁvidhānarasāśrayaḥ |31a|**

**dhanikaḥ: **sa ca—**pratyakṣanetṛ** iti |** **raṅgapraveśe sākṣānnirdiśyamānanāyakavyāpāro bindūpakṣepārthaparimito'nekaprayojanasaṁvidhānarasādhikaraṇa utsaṅga ivāṅkaḥ ||30b-31a||

**anubhāvavibhāvābhyāṁ sthāyinā vyabhicāribhiḥ ||31b||**

**gṛhītamuktaiḥ kartavyamaṅginaḥ paripoṣaṇam |32a| **

**dhanikaḥ: **tatra ca—**anubhāva** iti |** **aṅgina evāṅgirasasthāyinaḥ saṁgrahātsthāyineti rasāntarasthāyino grahaṇam | gṛhītamuktaiḥ parasparavyatikīrṇairityarthaḥ ||31b-32a||

**na cātirasato vastu dūraṁ vicchinnatāṁ nayet ||32b||**

**rasaṁ vā na tirodadhyādvastvalaṅkāralakṣaṇaiḥ |33a| **

**dhanikaḥ: **kathāsandhyaṅgopamādilakṣaṇairbhūṣaṇādibhiḥ ||32b-33a||

**eko raso'ṅgīkartavyo vīraḥ śṛṅgāra eva vā ||33b||**

**aṅgamanye rasāḥ sarve kuryānnirvahaṇe'dbhutam |34a| **

**dhanikaḥ: **nanu ca rasāntarasthāyinetyanenaiva rasāntarāṇāmaṅgatvamuktam | tanna | yatra rasāntarasthāyī svānubhāvavibhāvavyabhicāriyukto bhūyasopanibadhyate tatra rasāntarāṇāmaṅgatvam | kevalasthāyupanibandhe tu sthāyino vyabhicāritaiva ||33b-34a||

**dūrādhvānaṁ vadhaṁ yuddhaṁ rājyadeśādiviplavam ||34b||**

**saṁrodhaṁ bhojanaṁ snānaṁ surataṁ cānulepanam |**

**ambaragrahaṇādīni pratyakṣāṇi na nirdiśet ||35|| **

**dhanikaḥ: **aṅkairnaivopanibadhnīta praveśakādibhireva sūcayedityarthaḥ ||34b-35||

**nādhikārivadhaṁ kvāpi tyājyamāvaśyakaṁ na ca |36a| **

**dhanikaḥ: **adhikṛtanāyakavadhaṁ praveśakādināpi na sūcayet | āvaśyakaṁ tu devapinṛkāryādyavaśyameva kvacitkuryāt ||36a||

**ekāhācaritaikārthamitthamāsannanāyakam ||36b||**

**pātraistricaturairaṅkaṁ teṣāmante'sya nirgamaḥ |37a| **

**dhanikaḥ: **ekadivasapravṛttaikaprayojanasaṁbaddhamāsannanāyakamabahupātrapraveśamaṅkaṁ kuryāt | teṣāṁ pātrāṇāmavaśyamaṅkasyānte nirgamaḥ kāryaḥ |||36b-37a||

**patākāsthānakānyatra bindurante ca bījavat ||37b|| **

**evamaṅkāḥ prakartavyāḥ praveśādipuraskṛtāḥ |**

**pañcāṅkametadavaraṁ daśāṅkaṁ nāṭakaṁ param ||38||**

**dhanikaḥ: **ityuktaṁ nāṭakalakṣaṇam ||37b-38||

**atha prakaraṇe vṛttamutpādyaṁ lokasaṁśrayam | **

**amātyavipravaṇijāmekaṁ kuryācca nāyakam ||39||**

**dhīrapraśāntaṁ sāpāyaṁ dharmakāmārthatatparam |**

**śeṣaṁ nāṭakavatsaṁdhipraveśakarasādikam ||40||**

**dhanikaḥ: **kavibuddhiviracitamitivṛttam | lokasaṁśrayamanudāttamamātyādyanyatamadhīrapraśāntanāyakaṁ vipadantaritārthasiddhiṁ kuryāt | prakaraṇe mantrī amātya eva | sārthavāho vaṇigviśeṣa eveti | spaṣṭamanyat ||39-40||

**nāyikā tu dvidhā netuḥ kulastrī gaṇikā tathā | **

**kvacidekaiva kulajā veśyā kvāpi dvayaṁ kvacit ||41||**

**kulajābhyantarā bāhyā veśyā nātikramo'nayoḥ |**

**ābhiḥ prakaraṇaṁ tredhā saṁkīrṇe dhūrtasaṁkulam ||42||**

**dhanikaḥ:** veśo bhṛtiḥ so'syā jīvanamiti veśyā | tadviśeṣo gaṇikā | yaduktam—


    ābhirabhyarthitā veśyā rūpaśīlaguṇānvitā |


    labhate gaṇikāśabdaṁ sthānaṁ ca janasaṁsadi || 

evaṁ ca kulajā veśyā ubhayamiti tredhā prakaraṇe nāyikā | yathā veśyaiva taraṅgadatte kulajaiva puṣpadūṣitake | te dve'pi mṛcchakaṭikāyāmiti | kitavadyūtakārādidhūrtasaṁkulaṁ tu mṛcchakaṭikādivatsaṁkīrṇaprakaraṇamiti ||41-42||

**lakṣyate nāṭikāpyatra saṁkīrṇānyanivṛttaye |43a| **

**dhanikaḥ: **atha nāṭikā—**lakṣyate** iti |** **atra kecit—


    anayoś ca bandhayogādeko bhedaḥ prayoktṛbhirjñeyaḥ |


    prakhyātastvitaro vā nāṭīsaṁjñāśrite kāvye || 

ityamuṁ bharatīyaṁ ślokameko bhedaḥ prakhyāto nāṭikākhya itarastvaprakhyātaḥ prakaraṇikāsaṁjño nāṭīsaṁjñayā he kāvye āśrite iti vyācakṣāṇāḥ prakaraṇikām api manyante | tadasat | uddeśalakṣaṇayoranabhidhānātsamānalakṣaṇatve vā bhedābhāvāt | vasturasanāyakānāṁ prakaraṇābhedātprakaraṇikāyāḥ | ato'nuddiṣṭāyā nāṭikāyā yanmuninā lakṣaṇaṁ kṛtaṁ tatrāyamabhiprāyaḥ | śuddhalakṣaṇasaṁkarādeva tallakṣaṇe siddhe lakṣaṇakaraṇaṁ saṁkīrṇānāṁ nāṭikaiva kartavyeti niyamārthaṁ vijñāyate ||43a||

**tatra vastu prakaraṇānnāṭakānnāyako nṛpaḥ ||43b||**

**prakhyāto dhīralalitaḥ śṛṅgāro’ṅgī salakṣaṇaḥ |44a| **

**dhanikaḥ: **tameva saṁkaraṁ darśayati—**tatra vastu** iti |** **utpādyetivṛttatvaṁ prakaraṇadharmaḥ prakhyātanṛpanāyakāditvaṁ tu nāṭakadharma iti | evaṁ ca nāṭakaprakaraṇanāṭikātirekeṇa vastvādeḥ prakaraṇikāyāmabhāvādaṅkapātrabhedādyadi bhedaḥ ||43b-44a||

**strīprāyacaturaṅkādibhedakaṁ yadi ceṣyate ||44b||**

**ekadvitryaṅkapātrādibhedenānantarūpatā |45a| **

**dhanikaḥ: **tatra—**strīprāya** iti |** **tatra nāṭiketi strīsamākhyayaucityaprāptaṁ strīpradhānatvam | kaiśikīvṛttyāśrayatvācca tadaṅgasaṅkhyayālpāvamarśatvena caturaṅkatvamapyaucityaprāptameva ||44b-45a||

**devī tatra bhavejjyeṣṭhā pragalbhā nṛpavaṁśajā ||45b||**

**gambhīrā māninī kṛcchrāttadvaśānnetṛsaṅgamaḥ |46a| **

**dhanikaḥ: **viśeṣastu—**devī tatra** iti ||45b-46a||

**nāyikā tādṛśī mugdhā divyā cātimanoharā ||46b|| **

**dhanikaḥ: **prāpyā tu—**nāyikā** iti |** **tādṛśīti nṛpavaṁśajatvādidharmātideśaḥ ||46b||

**antaḥpurādisaṁbandhādāsannā śrutidarśanaiḥ | **

**anurāgo navāvastho netustasyāṁ yathottaram ||47||**

**netā tatra pravarteta devītrāsena śaṅkitaḥ |48a|**

**dhanikaḥ: **tasyāṁ mugdhanāyikāyāmantaḥpurasaṁbandhasaṁgītakasaṁbandhādinā pratyāsannāyāṁ nāyakasya devīpratibandhāntarita uttarottaro navāvasthānurāgo nibandhanīyaḥ ||47-48a||

**kaiśikyaṅgaiścaturbhiś ca yuktāṅkairiva nāṭikā ||48b||**

**dhanikaḥ: **pratyaṅkopanibaddhābhihitalakṣaṇakaiśikyaṅgacatuṣṭayavatī nāṭiketi |||48b||

**bhāṇastu dhūrtacaritaṁ svānubhūtaṁ pareṇa vā | **

**yatropavarṇayedeko nipuṇaḥ paṇḍito viṭaḥ ||49||**

**saṁbodhanoktipratyuktī kuryādākāśabhāṣitaiḥ | **

**sūcayedvīraśṛṅgārau śauryasaubhāgyasaṁstavaiḥ ||50||**

**bhūyasā bhāratī vṛttirekāṅkaṁ vastu kalpitam | **

**mukhanirvahaṇe sāṅge lāsyāṅgāni daśāpi ca ||51||**

**dhanikaḥ: **atha bhāṇaḥ—**bhāṇastu **iti |** **dhūrtāścauradyūtakārādayasteṣāṁ caritaṁ yatraika eva viṭaḥ svakṛtaṁ parakṛtaṁ vopavarṇayati sa bhāratīvṛttipradhānatvādbhāṇaḥ | ekasya coktipratyuktaya ākāśabhāṣitairāśaṅkitottaratvena bhavanti | aspaṣṭatvācca vīraśṛṅgārau saubhāgyaśauryopavarṇanayā sūcanīyau ||49-51||

**geyaṁ padaṁ sthitaṁ pāṭhyamāsīnaṁ puṣpagaṇḍikā | **

**pracchedakastrigūḍhaṁ ca saindhavākhyaṁ dvigūḍhakam ||52||**

**uttamottamakaṁ caiva uktapratyuktameva ca | **

**lāsye daśavidhaṁ hyetadaṅganirdeśakalpanam ||53||**

**dhanikaḥ: **lāsyāṅgāni—**geyaṁ **iti |** **śeṣaṁ spaṣṭamiti ||52-53||

**tadvatprahasanaṁ tredhā śuddhavaikṛtasaṁkaraiḥ |54a| **

**dhanikaḥ: **atha prahasanam—**tadvat** iti | tadvaditi bhāṇavadvastusaṁdhisaṁdhyaṅgalāsyādīnāmatideśaḥ ||54a||

**pākhaṇḍivipraprabhṛticeṭaceṭīviṭākulam ||54b||**

**ceṣṭitaṁ veṣabhāṣābhiḥ śuddhaṁ hāsyavaconvitam |55a| **

**dhanikaḥ: **tatra śuddhaṁ tāvat—**pākhaṇḍivipra** iti | pākhaṇḍinaḥ śākyanirgranthaprabhṛtayaḥ | viprāścātyantamṛjavaḥ | jātimātropajīvino vā | prahasanāṅgihāsyavibhāvāsteṣāṁ ca yathāvatsvavyāpāropanibandhanaṁ ceṭaceṭīvyavahārayuktaṁ śuddhaṁ prahasanam ||54b-55a||

**kāmukādivacoveṣaiḥ ṣaṇḍhakañcakitāpasaiḥ ||55b|| **

**vikṛtaṁ saṁkarādvīthyā saṁkīrṇa dhūrtasaṁkulam |56a| **

**dhanikaḥ: **vikṛtaṁ tu—**kāmukādi** iti |** **kāmukādayo bhujaṅgacārabhaṭādyāḥ | tadveṣabhāṣādiyogino yatra ṣaṇḍhakañcakitāpasavṛddhādayastadvikṛtam | svasvarūpapracyutavibhāvatvāt | vīthyaṅgaistu saṁkīrṇatvātsaṁkīrṇam ||55b-556a||

**rasastu bhūyasā kāryaḥ paḍvidho hāsya eva tu ||56b||**

**dhanikaḥ: **iti spaṣṭam ||56b||

**ḍime vastu prasiddhaṁ syādvṛttayaḥ kaiśikīṁ vinā | **

**netāro devagandharvayakṣarakṣomahoragāḥ ||57|| **

**bhūtapretapiśācādyāḥ ṣoḍaśātyantamuddhatāḥ | **

**rasairahāsyaśṛṅgāraiḥ ṣaḍbhirdīptaiḥ samanvitaḥ ||58||**

**māyendrajālasaṁgrāmakrodhodbrāntādiceṣṭitaiḥ | **

**candrasūryoparāgaiś ca nyāyye raudrarase'ṅgini ||59||**

**caturaṅkaścatuḥsaṁdhirnirvimarśo ḍimaḥ smṛtaḥ |60a|**

**dhanikaḥ: **atha ḍimaḥ—**ḍime vastu** iti |** **ḍimasaṅghāta iti nāyakasaṅghātavyāpārātmakatvāḍḍimaḥ | tatretihāsaprasiddhamitivṛttam | vṛttayaś ca kaiśikīvarjāstisraḥ | rasāś ca vīraraudrabībhatsādbhutakaruṇabhayānakāḥ ṣaṭ | sthāyī tu raudro nyāyapradhāno vimarśarahitā mukhapratimukhagarbhanirvahaṇākhyāścatvāraḥ saṁdhayaḥ sāṅgāḥ | māyendrajālādyanubhāvasamāśrayāḥ | śeṣaṁ prastāvādināṭakavat | etacca—


    idaṁ tripuradāhe tu lakṣaṇaṁ brahmaṇoditam |


    tatastripuradāhaś ca ḍimasaṁjñaḥ prayojitaḥ ||

iti bharatamuninā svayameva tripuradāhetivṛttasya tulyatvaṁ darśitam ||57-60a||

**khyātetivṛtto vyāyogaḥ khyātoddhatanarāśrayaḥ ||60b||**

**hīno garbhavimarśābhyāṁ dīptāḥ syurḍimavadrasāḥ | **

**astrīnimittasaṁgrāmo jāmadagnyajaye yathā ||61||**

**ekāhācaritaikāṅko vyāyogo bahubhirnaraiḥ |62a| **

**dhanikaḥ: **atha vyāyogaḥ—**khyātetivṛtto** iti |** **vyāyujyante'sminbahavaḥ puruṣā iti vyāyogaḥ | tatra ḍimavadrasāḥ ṣaṭ hāsyaśṛṅgārarahitāḥ | vṛttyātmakatvācca rasānāmavacane'pi kaiśikīrahitetaravṛttitvaṁ rasavadeva labhyate | astrīnimittaścātra saṁgrāmaḥ | yathā paraśurāmeṇa pitṛvadhakopātsahasrārjunavadhaḥ kṛtaḥ | śeṣaṁ spaṣṭam ||60b-62a||

**kāryaṁ samavakāre'pi āmukhaṁ nāṭakādivat ||62b||**

**khyātaṁ devāsuraṁ vastu nirvimarśāstu saṁdhayaḥ | **

**vṛttayo mandakaiśikyo netāro devadānavāḥ ||63||**

**dvādaśodāttavikhyātāḥ phalaṁ teṣāṁ pṛthakpṛthak | **

**bahuvīrarasāḥ sarve yadvadambhodhimanthane ||64|| **

**aṅkaistribhistrikapaṭastriśṛṅgārastrividravaḥ | **

**dvisaṁdhiraṅkaḥ prathamaḥ kāryo dvādaśarnālikaḥ ||65||**

**caturdvinālikāvantyau nālikā ghaṭikādvayam | **

**vastusvabhāvadaivārikṛtāḥ syuḥ kapaṭāstrayaḥ ||66||**

**nagaroparodhayuddhe vātāgnyādikavidravāḥ | **

**dharmārthakāmaiḥ śṛṅgāro nātra bindupraveśakau ||67||**

**vīthyaṅgāni yathālābhaṁ kuryātprahasane yathā |68a| **

**dhanikaḥ: **atha samavakāraḥ—**kāryaṁ** iti |** **samavakīryante'sminnarthā iti samavakāraḥ | tatra nāṭakādivadāmukhamiti

samastarūpakāṇāmāmukhaprāpaṇam | vimarśavarjitāścatvāraḥ saṁdhayaḥ | devāsurādayo dvādaśanāyakāḥ | teṣāṁ ca phalāni pṛthakpṛthagbhavanti | yathā samudramanthane vāsudevādīnāṁ lakṣmyādilābhāḥ | vīraścāṅgī | aṅgabhūtāḥ sarve rasāḥ | trayo'ṅkāḥ | teṣāṁ prathamo dvādaśanālikānirvṛtteti vṛttapramāṇaḥ | yathāsaṅkhya caturdvinālikāvantyau nālikā ca ghaṭikādvayam | pratyaṅkaṁ ca yathāsaṅkhyaṁ kapaṭāḥ | tathā nagaroparodhayuddhavātāgnyādividravāṇāṁ madhya ekaiko vidravaḥ kāryaḥ | dharmārthakāmaśṛṅgārāṇāmekaikaḥ śṛṅgāraḥ | pratyaṅkameva vidhātavyaḥ | vīthyaṅgāni ca yathālābhaṁ kāryāṇi | bindupraveśakau nāṭakoktāvapi na vidhātavyau | ityayaṁ samavakāraḥ ||62b-68a||

**vīthī tu kaiśikīvṛttau saṁdhyaṅgāṅkaistu bhāṇavat ||68b||**

**rasaḥ mūcyastu śṛṅgāraḥ spṛśedapi rasāntaram | **

**yuktā prastāvanākhyātairaṅgairuddhātyakādibhiḥ ||69||**

**evaṁ vīthī vidhātavyā dvyekapātraprayojitā |70a| **

**dhanikaḥ: **atha vīthī—**vīthī tu** iti |** **vīthīvadvīthīmārgo'ṅgānāṁ paṅktirvā bhāṇavatkāryā | viśeṣastu rasaḥ śṛṅgāro'paripūrṇatvādbhūyasā sūcyaḥ | rasāntarāṇyapi stokaṁ sparśanīyāni | kaiśikī vṛttī rasaucityādeveti | śeṣaṁ spaṣṭam ||68b-70a||

**utsṛṣṭikāṅke prakhyātaṁ vṛttaṁ buddhyā prapañcayet ||70b||**

**rasastu karuṇaḥ sthāyī netāraḥ prākṛtā narāḥ | **

**bhāṇavatsaṁdhivṛttyaṅgairyuktaḥ strīparidevitaiḥ ||71||**

**vācā yuddhaṁ vidhātavyaṁ tathā jayaparājayau |72a| **

**dhanikaḥ: **athāṅkaḥ—**utsṛṣṭikāṅke** iti |** **utsṛṣṭikāṅka iti nāṭakāntargatāṅkavyavacchedārtham | śeṣaṁ pratītamiti ||70b-72a||

**miśram īhāmṛge vṛttaṁ caturaṅkaṁ trisaṁdhimat ||72b||**

**nara-divyāvaniyamān nāyaka-pratināyakau | **

**khyātau dhīroddhatāv antyo viparyāsād ayukta-kṛt ||73||**

**divya-striyam anicchantīm apahārādinecchataḥ |**

**śṛṅgārābhāsam apy asya kiñcit kiñcit pradarśayet ||74||**

**saṁrambhaṁ param ānīya yuddhaṁ vyājān nivārayet | **

**vadha-prāptasya kurvīta vadhaṁ naiva mahātmanaḥ ||75||**

**dhanikaḥ: **athehāmṛgaḥ—**miśramīhāmṛge** iti |** **mṛgavadalabhyāṁ nāyikāṁ nāyako'sminnīhate itīhāmṛgaḥ | khyātākhyātaṁ vastv-antyaḥ pratināyako viparyāsād viparyaya-jñānād ayukta-kārī vidheyaḥ ||72b-75|| spaṣṭam anyat |

**itthaṁ vicintya daśarūpaka-lakṣma-mārgam**

**ālokya vastu paribhāvya kavi-prabandhān | **

**kuryād ayatnavad alaṅkṛtibhiḥ prabandhaṁ**

**vākyair udāra-madhuraiḥ sphuṭa-manda-vṛttaiḥ ||76||**

**dhanikaḥ: **spaṣṭam ||76||

iti śrīviṣṇu-sūnor dhanikasya kṛtau daśarūpāvaloke

rūpaka-lakṣaṇa-prakāśo nāma tṛtīyaḥ prakāśaḥ samāptaḥ |

…

(4)


## caturthaḥ prakāśaḥ |

**vibhāvair anubhāvaiś ca sāttvikair vyabhicāribhiḥ | **

**ānīyamānaḥ svādyatvaṁ sthāyī bhāvo rasaḥ smṛtaḥ ||1||**

**dhanikaḥ: **athedānīṁ rasa-bhedaḥ pradarśyate—**vibhāvair** iti |**  **vakṣyamāṇa-svabhāvair vibhāvānubhāva-vyabhicāri-sāttvikaiḥ kāvyopāttair abhinayopadarśitair vā śrotṛ-prekṣakāṇām antar viparivartamāno raty-ādir vakṣyamāṇa-lakṣaṇaḥ sthāyī svāda-gocaratāṁ nirbharānanda-saṁvid-ātmatām ānīyamāno rasaḥ | tena rasikāḥ sāmājikāḥ | kāvyaṁ tu tathā-vidhānanda-saṁvid-unmīlana-hetu-bhāvena rasavad "āyur ghṛtam" ity ādi vyapadeśavat ||1||

**jñāyamānatayā tatra vibhāvo bhāva-poṣakṛt |**

**ālambanoddīpanatva-prabhedena sa ca dvidhā**[^9]** ||2||**

**dhanikaḥ: **tata vibhāvaḥ—**jñāyamānatayā** iti |** **evam ayam evam iyam ity atiśayokti-rūpa-kāvya-vyāpārāhita-viśiṣṭa-rūpatayā jñāyamāno vibhāvyamānaḥ sann ālambanatvenoddīpanatvena vā yo nāyakādir abhimata-deśa-kālādir vā sa vibhāvaḥ | yad uktaṁ vibhāva iti vijñātārtha iti, tāṁś ca yathāsvaṁ yathāvasaraṁ ca raseṣūpapādayiṣyāmaḥ | amīṣāṁ cānapekṣita-bāhya-sattvānāṁ śabdopadhānād evāsādita-tad-bhāvānāṁ sāmānyātmanāṁ sva-sva-saṁbandhitvena vibhāvitānāṁ sākṣād bhāvaka-cetasi viparivartamānānām ālambanādi-bhāva iti na vastu-śūnyatā | tad uktaṁ bhartṛhariṇā—


    śabdopahita-rūpāṁs tān buddher viṣayatāṁ gatān | 


    pratyakṣam iva kaṁsādīn sādhanatvena manyate || iti | 

ṣaṭsahasrīkṛtāpy uktam—ebhyaś ca sāmānya-guṇa-yogena rasā niṣpadyante iti |

tatrālambana-vibhāvo yathā—


    asyāḥ sarga-vidhau prajāpatir abhūc candro nu kānti-pradaḥ


    śṛṅgāraika-nidhiḥ svayaṁ nu madano māso nu puṣpākaraḥ | 


    vedābhyāsa-jaḍaḥ kathaṁ nu viṣaya-vyāvṛtta-kautūhalo 


    nirmātuṁ prabhaven manoharam idaṁ rūpaṁ purāṇo muniḥ ||

uddīpana-vibhāvo yathā—


    ayam udayati candraś candrikā-dhauta-viśvaḥ


    pariṇata-vimalimni vyomni karpūra-gauraḥ | 


    ṛjur ajataśalākāspardhibhir yasya pādair


    jagad-amala-mṛṇālī-pañjarasthaṁ vibhāti || ||2||

**anubhāvo vikāras tu bhāva-saṁsūcanātmakaḥ |3a| **

**dhanikaḥ: **sthāyi-bhāvānanubhāvayataḥ sāmājikān sa-bhrū-vikṣepa-kaṭākṣādayo rasa-poṣa-kāriṇo'nubhāvāḥ | ete cābhinaya-kāvyayor apy anubhāvayatāṁ sākṣād-bhāvakānubhava-karmatayānubhūyanta ity anubhavanam iti cānubhāvā rasikeṣu vyapadiśyante | vikāro bhāva-saṁsūcanātmaka iti tu laukika-rasāpekṣayā iha tu teṣāṁ kāraṇatvam eva | yathā mamaiva—


    ujjṛmbhānanam ullasat-kuca-taṭaṁ lola-bhramad-bhrū-lataṁ


    svedāmbhaḥ-snapitāṅga-yaṣṭi-vigalad-vrīḍaṁ sa-romāñcayā |


    dhanyaḥ ko'pi yuvā sa yasya vadane vyāpāritāḥ sa-spṛhaṁ


    mugdhe dugdha-mahābdhi-phena-paṭala-prakhyāḥ kaṭākṣa-cchaṭāḥ || 

ity-ādi yathā-rasam udāhariṣyāmaḥ ||3a||

**hetu-kāryātmanoḥ siddhis tayoḥ saṁvyavahārataḥ ||3b||**

**dhanikaḥ: **tayor vibhāvānubhāvayor laukika-rasaṁ pratihetu-kārya-bhūtayoḥ saṁvyavahārād eva siddhatvān na pṛthag-lakṣaṇam upayujyate | tad uktam—


    vibhāvānubhāvau loka-saṁsiddhau loka-yātrānugāminau |


    loka-svabhāvopagatatvāc ca na pṛthag lakṣaṇam ucyate || iti ||3b||

**sukha-duḥkhādikair bhāvair bhāvas tad-bhāva-bhāvanam |4a|  **

**dhanikaḥ: **atha bhāvaḥ—**sukha-duḥkhādikair** iti |** **anukāryāśrayatvenopanibadhyamānaiḥ sukha-duḥkhādi-rūpair bhāvais tad-bhāvasya bhāvaka-cetaso bhāvanaṁ vāsanaṁ bhāvaḥ | tad uktam—aho hy anena rasena gandhena vā sarvam etad bhāvitaṁ vāsitam iti | yat tu rasān bhāvayan bhāva iti, kaver antar-gataṁ bhāvaṁ bhāvayan bhāva iti ca, tad abhinaya-kāvyayoḥ pravartamānasya bhāva-śabdasya pravṛtti-nimitta-kathanam |

te ca sthāyino vyabhicāriṇaś ceti vakṣyamāṇāḥ ||4a||

**pṛthag-bhāvā bhavanty anye'nubhāvatve'pi sāttvikāḥ ||4b||**

**sattvād eva samutpattes tac ca tad-bhāva-bhāvanam |5a| **

**dhanikaḥ: **para-gata-duḥkha-harṣodi-bhāvanāyām atyantānukūlāntaḥkaraṇatvaṁ sattvam | yad āha—sattvaṁ nāma manaḥ-prabhavam | tac ca samāhita-manastvād utpadyate | etad evāsya sattvaṁ yataḥ khinnena praharṣitena cāśru-romāñcādayo nirvartyante | tena sattvena nirvṛttāḥ sāttvikās ta eva bhāvās tata utpadyamānatvād aśru-prabhṛtayo'pi bhāvā bhāva-saṁsūcanātmaka-vikāra-rūpatvāc cānubhāvā iti dvairūpyam eṣām ||4b-5a||

**stambha-pralaya-romāñcāḥ svedo vaivarṇya-vepathū ||5b||**

**aśru-vaisvaryam ity aṣṭau stambho'smin niṣkriyāṅgatā| **

**pralayo naṣṭa-saṁjñatvaṁ śeṣāḥ suvyakta-lakṣaṇāḥ ||6||**

**dhanikaḥ: **te ca—**stambha-pralaya** iti |** **yathā—


    vevei seadavadanī romañcia gattie vavai | 


    vilalullu tu valaa lahu vāhoallīe raṇetti || 


    muhaū sāmali hoī khaṇe vimucchai viaggheṇa |


    muddhā muhaallī tua pemmeṇa sāvi ṇa dhijjai || ||5b-6||

**viśeṣād ābhimukhyena caranto vyabhicāriṇaḥ |**

**sthāyiny unmagna-nirmagnāḥ kallolā iva vāridhau ||7||**

**dhanikaḥ: **atha vyabhicāriṇaḥ | tatra sāmānya-lakṣaṇam—**viśeṣādābhimukhyena** iti |** **yathā vāridhau satyeva kallolā udbhavanti vilīyante ca tadvadeva ratyādau sthāyini satyevāvirbhāvatirobhāvābhyāmābhimukhyena caranto vartamānā nirvedādayo vyabhicāriṇo bhāvāḥ ||7||

**nirveda-glāni-śaṅkāśram adhṛti-jaḍatā-harṣa-dainyaugrya-cintās**

**trāserṣyāmarṣa-garvāḥ smṛti-maraṇa-madāḥ supta-nidrā-vibodhāḥ | vrīḍāpasmāra-mohāḥ sa-matir alasatā-vega-tarkāvahitthā **

**vyādhy-unmādau viṣādotsuka-capala-yutās triṁśad ete trayaś ca ||8||**

**tattva-jñānāpad-īrṣyāder nirvedaḥ svāvamānanam |**

**tatra cintāśru-niḥśvāsa-vaivarṇyocchrvāsadīnatāḥ ||9||**

**dhanikaḥ: **tatra nirvedaḥ—**nirveda-glāni** iti |

tattva-jñānān nirvedo yathā—


    prāptāḥ śriyaḥ sakala-kāma-dughās tataḥ kiṁ


    dattaṁ padaṁ śirasi vidviṣatāṁ tataḥ kim | 


    saṁprīṇitāḥ praṇayino vibhavais tataḥ kiṁ |


    kalpaṁ sthitaṁ tanubhṛtāṁ tanubhis tataḥ kim || 

āpado yathā—


    rājño vipad bandhu-viyoga-duḥkhaṁ 


    deśa-cyutir durgama-mārga-khedaḥ |


    āsvādyate'syāḥ kaṭu-niṣphalāyāḥ 


    phalaṁ mayaitac cira-jīvitāyāḥ || 

īrṣyāto yathā—


    dhig dhik śakra-jitaṁ prabodhitavatā kiṁ kumbhakarṇena vā


    svarga-grāmaṭikā-viluṇṭhana-paraiḥ pīnaiḥ kim ebhir bhujaiḥ | 


    nyak-kāro hy ayam eva me yad arayas tatrāpy asau tāpasaḥ


    so'py atraiva nihanti rākṣasa-bhaṭāñ jīvaty aho rāvaṇaḥ || 

vīra-śṛṅgārayor vyabhicārī nirvedo yathā—


    ye bāhavo na yudhi vairi-kaṭhora-kaṇṭha


    pīṭhocchalad-rudhira-rāji-virājitāṁsāḥ | 


    nāpi priyā-pṛthu-payodhara-patra-bhaṅga-


    saṁkrānta-kuṅkuma-rasāḥ khalu niṣphalāste || 

ātmānurūpaṁ ripuṁ ramaṇīṁ vālabhamānasya nirvedād iyam uktiḥ | evaṁ rasāntarāṇām apy aṅga-bhāva udāhāryaḥ |

rasānaṅgaḥ svatantro nirvedo yathā—


    kas tvaṁ bhoḥ kathayāmi daiva-hatakaṁ māṁ viddhi śākhoṭakaṁ


    vairāgyād iva vakṣi sādhu viditaṁ kasmād yataḥ śrūyatām | 


    vāmenātra vaṭas tam adhvaga-janaḥ sarvātmanā sevate


    na cchāyāpi paropakāra-karaṇī mārga-sthitasyāpi me ||[^10] 

vibhāvānubhāva-rasāṅgān aṅga-bhedād aneka-śākho nirvedo nidarśanīyaḥ ||8-9||

**raty-ādy-āyāsa-tṛṭ-kṣudbhir glānir niṣprāṇateha ca |**

**vaivarṇya-kampānutsāha-kṣāmāṅga-vacana-kriyāḥ ||10||**

**dhanikaḥ: **atha glāniḥ--**ratyādyāyāsatṛṭ** iti | nidhuvana-kalābhyāsādi-śrama-tṛṭ-kṣud-vamanādibhir niṣprāṇatā-rūpā glāniḥ | asyāṁ ca vaivarṇya-kampānutsāhādayo'nubhāvāḥ |

yathā māghe—


    lulita-nayana-tārāḥ kṣāma-vaktrendu-bimbā


    rajanaya iva nidrā-klānta-nīlotpalākṣyaḥ | 


    timiram iva dadhānāḥ sraṁsinaḥ keśa-pāśā


    navani-pati-gṛhebhyo yānty amūr vāra-vadhvaḥ || 

śeṣaṁ nirvedavad ūhyam ||10||

**anartha-pratibhā śaṅkā para-krauryāt sva-durnayāt | **

**kampa-śoṣābhivīkṣādir atra varṇa-svarānyatā ||11||**

**dhanikaḥ: **atha śaṅkā—**anarthapratibhā** iti |** **tatra para-krauryād yathā ratnāvalyām—


    hriyā sarvasyāsau harati viditāsmīti vadanaṁ


    dvayor dṛṣṭvālāpaṁ kalayati kathām ātma-viṣayām | 


    sakhīṣu smerāsu prakaṭayati vailakṣyam adhikaṁ |


    priyā prāyeṇāste hṛdaya-nihitātaṅka-vidhurā || 

sva-durnayād yathā vīracarite—


    dūrād davīyo dharaṇī-dharābhaṁ yas tāṭakeyaṁ tṛṇavad vyadhūnot |


    hantā subāhor api tāḍakāriḥ sa rāja-putro hṛdi bādhate mām || 

anayā diśānyad anusartavyam ||11||

**śramaḥ khedo'dhvaraty ādeḥ khedo'smin mardanādayaḥ |12a| **

**dhanikaḥ: ** atha śramaḥ—**śramaḥ** iti | adhvato yathottararāma-carite—


    alasalulitamugdhānyadhvasaṁjātakhedā


    daśithilaparirambhairdattasaṁvāhanāni | 


    parimṛditamṛṇālīdurbalānyaṅgakāni


    tvamurasi mama kṛtvā yatra nidrāmavāptā || 

ratiśramo yathā māghe—


    prāpya manmatharasādatibhūmiṁ durvahastanabharāḥ suratasya |


    śaśramuḥ śramajalārdralalāṭaśliṣṭakeśamasitāyatakeśyaḥ || 

ityādyutprekṣyam ||12a||

**santoṣo jñāna-śakty-āder dhṛtir avyagra-bhoga-kṛt ||12b||**

**dhanikaḥ:** atha dhṛtiḥ—**saṁtoṣo** iti |** **jñānādyathā bhartṛhariśatake—


    vayamiha parituṣṭā valkalaistvaṁ ca lakṣmyā


    sama iha paritoṣo nirviśeṣo viśeṣaḥ | 


    sa tu bhavatu daridro yasya tṛṣṇā viśālā


    manasi ca parituṣṭe ko'rthavānko daridraḥ || 

śaktito yathā ratnāvalyām—


    rājyaṁ nirjita-śatru yogya-sacive nyastaḥ samasto bharaḥ


    samyak pālana-pālitāḥ praśamitāśeṣopasargāḥ prajāḥ | 


    pradyotasya sutā vasanta-samayas tvaṁ ceti nāmnā dhṛtiṁ


    kāmaḥ kāmam upaitv ayaṁ mama punar manye mahān utsavaḥ || 

ity-ādy ūhyam ||12b||

**apratipattir jaḍatā syād iṣṭāniṣṭa-darśana-śrutibhiḥ |**

**animiṣa-nayana-nirīkṣaṇa-tūṣṇīṁbhāvādayas tatra ||13||**

**dhanikaḥ: **atha jaḍatā—**apratipattir** iti |** **iṣṭa-darśanād yathā—


    evam āli nigṛhīta-sādhvasaṁ śaṅkaro rahasi sevyatām iti |


    sā sakhībhir upadiṣṭam ākulā nāsmarat pramukha-vartini priye || 

aniṣṭa-śravaṇād yathodātta-rāghave—

**rākṣasaḥ**—


    tāvantas te mahātmāno nihatāḥ kena rākṣasāḥ | 


    yeṣāṁ nāyakatāṁ yātās triśiraḥ-khara-dūṣaṇāḥ ||

**dvitīyaḥ**—gṛhīta-dhanuṣā rāma-hatakena |

**prathamaḥ**—kim ekākinaiva |

**dvitīyaḥ**—adṛṣṭvā kaḥ pratyeti | paśya tāvato'smad-balasya—


    sadyaśchinnaśiraḥśvabhramajjatkaṅkakulākulāḥ |


    kabandhāḥ kevalaṁ jātāstālottālā raṇāṅgaṇe || 

**prathamaḥ**—sakhe, yadyevaṁ tadāhamevaṁvidhaḥ kiṁ karavāṇi | iti ||13||

**prasattir utsavādibhyo harṣo'śrus kheda-gadgadāḥ |14a| **

**dhanikaḥ: **atha harṣaḥ—**prasattir** iti |** **priyāgamana-putra-jananotsavādi-vibhāvaiś cetaḥ-prasādo harṣaḥ | tatra cāśru-sveda-gadgadādayo'nubhāvāḥ | yathā—


    āyāte dayite marusthala-bhuvām utprekṣya durlaṅghyatāṁ


    gehinyā paritoṣa-bāṣpa-kalilām āsajya dṛṣṭiṁ mukhe | 


    dattvā pīlu-śamīkarīra-kavalān svenāñcalenādarād


    unmṛṣṭaṁ karabhasya kesara-saṭā-bhārāgra-lagnaṁ rajaḥ || 

nirvedavad itarad unneyam ||14a||

**daurgatyādyair anaujasyaṁ dainyaṁ kārṣṇyāmṛjādimat ||14b||**

**dhanikaḥ: **atha dainyam—**daurgatyādyair** iti |** **dāridryanyakkārādivibhāvairanaujaskatā cetaso dainyam | tatra ca kṛṣṇatāmalinavasanadarśanādayo'nubhāvāḥ | yathā—


    vṛddho'ndhaḥ patir eṣa mañcaka-gataḥ sthūṇāvaśeṣaṁ 


    gṛhaṁ kālo'bhyarṇa-jalāgamaḥ kuśalinī vatsasya vārtāpi no | 


    yatnāt saṁcita-taila-bindu-ghaṭikā bhagneti paryākulā


    dṛṣṭvā garbha-bharālasāṁ suta-vadhūṁ śvaśrūś ciraṁ roditi || 

śeṣaṁ pūrvavat ||14b||

**duṣṭe'parādha-daurmukhya-krauryaiś caṇḍatvam ugratā |**

**tatra sveda-śiraḥ-kampa-tarjanā-tāḍanādayaḥ ||15||**

**dhanikaḥ: **athaugryam—**duṣṭe'parā** iti |** **yathā vīracarite—

**jāmadagnyaḥ**—


    utkṛtyotkṛtya garbhān api śakalayataḥ kṣatra-santāna-roṣād


    uddāmasyaika-viṁśaty avadhi viśesataḥ sarvato rājavaṁśyān | 


    pitryaṁ tad-rakta-pūrṇa-hrada-savana-mahānandam andāyamāna


    krodhāgneḥ kurvato me na khalu na viditaḥ sarvabhūtaiḥ svabhāvaḥ || ||15||

**dhyānaṁ cintehitānāpteḥ śūnyatāśvāsatāpakṛt |16a| **

**dhanikaḥ: ** atha cintā—**dhyānaṁ** iti |** **yathā—


    pakṣmāgragrathitāśrubindunikarairmuktāphalaspardhibhiḥ


    kurvantyā harahāsahāri hṛdaye hārāvalībhūṣaṇam | 


    bāle bālamṛṇālanālavalayālaṅkārakānte kare


    vinyasyānanamāyatākṣi sukṛtī ko'yaṁ tvayā smaryate || 

yathā vā—


    astamitaviṣayasaṅgā mukulitanayanotpalā bahuśvasitā |


    dhyāyati kimapyalakṣyaṁ bālā yogābhiyukteva || ||16a||

**garjitādermanaḥkṣobhastrāso'trotkampitādayaḥ ||16b||**

**dhanikaḥ: **atha trāsaḥ—**garjitāder** iti |** **yathā māghe—


    trasyantī calaśapharīvighaṭṭitorūr


    vāmorūratiśayamāpa vibhramasya | 


    kṣubhyanti prasabhamaho vināpi hetor


    līlābhiḥ kimu sati kāraṇe ramaṇyaḥ || ||16b||

**parotkarṣākṣamāsūyā garvadaurjanyamanyujā | **

**doṣoktyavajñe bhukuṭimanyukrodheṅgitāni ca ||17||**

**dhanikaḥ:** athāsūyā—**parotkarṣa** iti |** **garve yathā vīracarite—


    arthitve prakaṭīkṛte'pi na phalaprāptiḥ prabhoḥ pratyuta


    druhyandāśarathirviruddhacarito yuktastayā kanyayā


    utkarṣaṁ ca parasya mānayaśasorvisraṁsanaṁ cātmanaḥ


    strīratnaṁ ca jagatpatirdaśamukho dṛptaḥ kathaṁ mṛṣyate || 

daurjanyādyathā—


    yadi paraguṇā na kṣamyante yatasva guṇārjane


    nahi parayaśo nindāvyājairalaṁ parimārjitum | 


    viramasi na cedicchādveṣaprasaktamanoratho


    dinakarakarānpāṇicchatrairnudañśramameṣyasi || 

manyujā yathāmaruśatake—


    purastanvyā gotraskhalanacakito'haṁ natamukhaḥ


    pravṛtto vailakṣyātkim api likhituṁ daivahatakaḥ | 


    sphuṭo rekhānyāsaḥ katham api sa tādṛkpariṇato


    gatā yena vyaktiṁ punaravayavaiḥ saiva taruṇī || 


    tataścābhijñāya sphuradaruṇagaṇḍasthalarucā


    manasvinyā roṣapraṇayarabhasādgadgadagirā | 


    aho citraṁ citraṁ sphuṭamiti nigadyāśrukaluṣaṁ


    ruṣā brahmāstraṁ me śirasi nihito vāmacaraṇaḥ || ||17||

**adhikṣepāpamānāderamarṣo'bhiniviṣṭatā | **

**tatra svedaśiraḥkampatarjanātāḍanādayaḥ ||18||**

**dhanikaḥ: **athāmarṣaḥ—**adhikṣepā** iti |** **yathā vīracarite—


    prāyaścittaṁ cariṣyāmi pūjyānāṁ vo vyatikramāt |


    na tvevaṁ dūṣayiṣyāmi śastragrahamahāvratam || 

yathā vā veṇīsaṁhāre—


    yuṣmacchāsanalaṅghanāmbhasi mayā magnena nāma sthitaṁ


    prāptā nāma vigarhaṇā sthitimatāṁ madhye'nujānām api | krodhollāsitaśoṇitāruṇagadasyocchindataḥ kauravā


    nadyaikaṁ divasaṁ mamāsi na gururnāhaṁ vidheyastava || ||18||

**garvo'bhijanalāvaṇyabalaiśvaryādibhirmadaḥ | **

**karmāṇyādharṣaṇāvajñā savilāsāṅgavīkṣaṇam ||19||**

**dhanikaḥ:** atha garvaḥ—**garvo'bhijana** iti |** **yathā vīracarite—


    munirayamatha vīrastādṛśastatpriyaṁ me


    viramatu parikampaḥ kātare kṣatriyāsi | 


    tapasi vitatakīrtedarpaikaṇḍūladoṣṇaḥ


    paricaraṇasamartho rāghavaḥ kṣatriyo'ham || 

yathā vā tatraiva—


    brāhmaṇātikramatyāgo bhavatāmeva bhūtaye |


    jāmadagnyaś ca vo mitramanyathā durmanāyate || ||19||

**sadṛśajñānacintādyaiḥ saṁskārātsmṛtiratra ca | **

**jñātatvenārthabhāsinyāṁ bhrūsamunnayanādayaḥ ||20||**

**dhanikaḥ: **atha smṛtiḥ—**sadṛśajñāna** iti |** **yathā—


    mainākaḥ kimayaṁ ruṇaddhi gagane manmārgamavyāhataṁ


    śaktistasya kutaḥ sa vajrapatanādbhīto mahendrādapi | 


    tārkṣyaḥ so'pi samaṁ nijena vibhunā jānāti māṁ rāvaṇa


    mā jñātaṁ sa jaṭāyureṣa jarasā kliṣṭo vadhaṁ vāñchati || 

yathā vā mālatīmādhave—**mādhavaḥ**—mama hi prāktanopalambhasaṁbhāvitātmajanmanaḥ saṁskārasyānavarataprabodhātpratāyamānastadvisadṛśaiḥ pratyayāntarairatiraskṛtapravāhaḥ priyatamāsmṛtipratyayotpattisaṁtānastanmayamiva karoti vṛttisārūpyataścaitanyam |


    līneva pratibimbiteva likhitevotkīrṇarūpeva ca


    pratyupteva ca vajrasāraghaṭitavāntarnikhāteva ca | 


    sā naścetasi kīliteva viśikhaiścetobhuvaḥ pañcabhiś


    cintāsaṁtatitantujālanibiḍasyūteva lagnā priyā || ||20||

**maraṇaṁ suprasiddhatvādanarthatvācca nocyate |21a| **

**dhanikaḥ: **atha maraṇam—**maraṇaṁ** iti |** **yathā—


    saṁprāpte'vadhivāsare kṣaṇamanu tvadvartmavātāyanaṁ


    vāraṁvāramupetya niṣkriyatayā niścitya kiñcicciram |


    saṁpratyeva nivedya kelikurarīṁ sāsraṁ sakhībhyaḥ śiśor


    mādhavyāḥ sahakārakeṇa karuṇaḥ pāṇigraho nirmitaḥ || 

ityādivacchṛṅgārāśrayālambanatvena maraṇe vyavasāyamātramupanibandhanīyam | anyatra kāmacāraḥ | yathā vīracarite—paśyantu bhavantastāḍakām |


    hṛnmarmabhedipatadutkaṭakaṅkapatra


    saṁvegatatkṣaṇakṛtasphuradaṅgabhaṅgā | 


    nāsākuṭīrakuharadvayatulyanirya


    dudbudbudadhvanadasṛkprasarā mṛtaiva || ||21a||

**harṣotkarṣo madaḥ pānātskhaladaṅgavacogatiḥ ||21b||**

**nidrā hāso'tra ruditaṁ jyeṣṭhamadhyādhamādiṣu |22a| **

**dhanikaḥ: **atha madaḥ—**harṣotkarṣo** iti |** **yathā māghe—


    hāvahāri hasitaṁ vacanānāṁ kauśalaṁ dṛśi vikāraviśeṣāḥ |


    cakrire bhṛśamṛjor api badhvāḥ kāmineva taruṇena madena || 

ityādi ||21b-22a||

**suptaṁ nidrodbhavaṁ tatra śvāsocchvāsakriyāparam ||22b||**

**dhanikaḥ: **atha suptam—**suptaṁ** iti |** **yathā—


    laghuni tṛṇakuṭīre kṣetrakoṇe yavānāṁ


    navakalamapalālasrastare sopadhāne | 


    pariharati suṣuptaṁ hālikadvandvamārāt


    kucakalaśamahoṣmābaddharekhastuṣāraḥ ||[^11] ||22b||

**manaḥsaṁmīlanaṁ nidrā cintālasyaklamādibhiḥ |**

**tatra jṛmbhāṅgabhaṅgākṣimīlanotsvapnatādayaḥ ||23||**

**dhanikaḥ: **atha nidrā—**manaḥsaṁmīlanaṁ** iti | yathā—


    nidrārdhamīlitadṛśo madamantharāṇi


    nāpyarthavanti na ca yāni nirarthakāni |


    adyāpi me mṛgadṛśo madhurāṇi tasyā


    stānyakṣarāṇi hṛdaye kim api dhvananti || 

yathā ca māghe—


    praharakamapanīya svaṁ nididrāsatoccaiḥ


    pratipadamupahūtaḥ kenacijjāgṛhīti | 


    muhuraviśadavarṇāṁ nidrayā śūnyaśūnyāṁ


    dadadapi giramantarbudhyate no manuṣyaḥ || 

atha vibodhaḥ—

vibodhaḥ pariṇāmādestatra jṛmbhākṣimardane |

yathā māghe—


    ciraratiparikhedaprāptanidrāsukhānāṁ


    caramam api śayitvā pūrvameva prabuddhāḥ | 


    aparicalitagātrāḥ kurvate na priyāṇām


    aśithilabhujacakrāśleṣabhedaṁ taruṇyaḥ || ||23||

**durācārādibhirvrīḍā dhārṣṭyābhāvastamunnayet |**

**sācīkṛtāṅgāvaraṇavaivarṇyādhomukhādibhiḥ ||24||**

**dhanikaḥ: **atha vrīḍā—**durācārādibhir** iti |** **yathāmaruśatake—


    paṭālagne patyau namayati mukhaṁ jātavinayā


    haṭhāśleṣaṁ vāñchatyapaharati gātrāṇi nibhṛtam | 


    na śaknotyākhyātuṁ smitamukhasakhīdattanayanā


    hriyā tāmyatyantaḥ prathamaparihāse navavadhūḥ || ||24||

**āveśo grahaduḥkhādyairapasmāro yathāvidhiḥ |**

**bhūpātakampaprasvedalālāphenodgamādayaḥ ||25||**

**dhanikaḥ: **athāpasmāraḥ—**āveśo** iti |** **yathā māghe—


    āśliṣṭabhūmiṁ rasitāramuccairloladbhujākārabṛhattaraṅgam | 


    phenāyamānaṁ patimāpagānāmasāvapasmāriṇamāśaśaṅke || ||25||

**moho vicittatā bhītiduḥkhāveśānucintanaiḥ | tatrājñānabhramāghātaghūrṇanādarśanādayaḥ ||26||**

**dhanikaḥ: **atha mohaḥ—**moho vicittatā** iti |** **yathā kumārasaṁbhave—


    tīvrābhiṣaṅgaprabhavena vṛttiṁ mohena saṁstambhayatendriyāṇām | | ajñātabhartṛvyasanā muhūrtaṁ kṛtopakāreva ratirbabhūva || 

yathā cottararāmacarite—


    viniścetuṁ śakyo na sukhamiti vā duḥkhamiti vā


    pramoho nidrā vā kimu viṣavisarpaḥ kimu madaḥ | 


    tava sparśe sparśe mama hi parimūḍhendriyagaṇo 


    vikāraḥ ko'pyantarjaḍayati ca tāpaṁ ca kurute || ||26||

**bhānticchedopadeśābhyāṁ śāstrādestattvadhīrmatiḥ |27a| **

**dhanikaḥ: **atha matiḥ—**bhāntiḥ** iti |** **yathā kirāte—


    sahasā vidadhīta na kriyāmavivekaḥ paramāpadāṁ padam |


    vṛṇute hi vimṛśyakāriṇaṁ guṇalubdhāḥ svayameva saṁpadaḥ || 

yathā ca—


    na paṇḍitāḥ sāhasikā bhavanti śrutvāpi te saṁtulayanti tattvam | 


    tattvaṁ samādāya samācaranti svārthaṁ prakurvanti parasya cārtham || ||27a||

**ālasyaṁ śramagarbhādejahyajṛmbhāsitādimat ||27b||**

**dhanikaḥ: **athālasyam—**ālasyaṁ** iti |** **yathā mamaiva—


    calati kathañcitpṛṣṭā yacchati vacanaṁ kathañcidālīnām |


    āsitumeva hi manute gurugarbhabharālasā sutanuḥ || ||27b||

**āvegaḥ saṁbhramo'sminnabhisarajanite śastranāgābhiyogo**

**vātātpāṁsūpadigdhastvaritapadgativarṣaje piṇḍitāṅgaḥ | **

**utpātātsrastatāṅgeṣvahitahitakṛte śokaharṣānubhāvā**

**vahnerdhūmākulāsyaḥ karijamanu bhayastambhakampāpasārāḥ ||28||**

**dhanikaḥ: **athāvegaḥ—**āvegaḥ** iti |** **abhisaro rājavidravādiḥ | taddheturāvegaḥ | yathā mamaiva—


    āgacchāgaccha sajjaṁ kuru varaturagaṁ saṁnidhehi drutaṁ me 


    khaṅgaḥ kvāso kṛpāṇīmupanaya dhanuṣā kiṁ kimaṅgapraviṣṭām 


    saṁrambhonnidritānāṁ kṣitibhṛti gahane'nyonyamevaṁ pratīcchan


    vādaḥ svapnābhidṛṣṭe tvayi cakitadṛśāṁ vidviṣāmāvirāsīt || 

ityādi |


    tanutrāṇaṁ tanutrāṇaṁ śastraṁ śastraṁ ratho rathaḥ ||


    iti śuśruvire viṣvagudbhaṭāḥ subhaṭoktayaḥ || 

yathā vā—


    prārabdhāṁ taruputrakeṣu sahasā saṁtyajya sekakriyām


    etāstāpasakanyakāḥ kimidamityālokayantyākulāḥ | 


    ārohantyuṭajadrumāṁś ca baṭavo vācaṁyamā apyamī


    sadyo muktasamādhayo nijavṛṣīṣvevoccapādaṁ sthitāḥ || 

vātāvego yathā—vātāhataṁ vasanamākulamuttarīyam ityādi | varṣajo yathā—


    deve varṣatyaśanapavanavyāpṛtā vahnihetor


    gehādgehaṁ phalakanicitaiḥ setubhiḥ paṅkabhītāḥ | 


    nīdhraprāntānaviralajalānpāṇibhistāḍayitvā


    śūrpacchatrasthagitaśiraso yoṣitaḥ saṁcaranti || 

utpātajo yathā—


    paulastyapīnabhujasaṁpadudasyamāna


    kailāsasaṁbhramaviloladṛśaḥ priyāyāḥ | 


    śreyāṁsi vo diśatu nihnutakopacihna


    māliṅganotpulakamāsitamindumauleḥ || 

ahitakṛtastvaniṣṭadarśanaśravaṇābhyām | tadyathodāttarāghave—

**citramāyaḥ**—(sasaṁbhramam |) bhagavan kulapate rāmabhadra, paritrāyatāṁ paritrāyatām | (ityākulatāṁ nāṭayati |) ityādi | punaḥ—

**citramāyaḥ**—


    mṛgarūpaṁ parityajya vidhāya vikaṭaṁ vapuḥ | 


    nīyate rakṣasānena lakṣmaṇo yudhi saṁśayam ||

**rāmaḥ**—


    vatsasyābhayavāridheḥ pratibhayaṁ manye kathaṁ rākṣasā


    trastaścaiṣa munirvirauti manasaścāstyeva me saṁbhramaḥ | 


    māhāsīrjanakātmajāmiti muhuḥ snehādgururyācate


    na sthātuṁ na ca gantumākulamatermūḍhasya me niścayaḥ || 

ityantenāniṣṭaprāptikṛtasaṁbhramaḥ |

iṣṭaprāptikṛto yathātraiva—

(praviśya paṭākṣepeṇa saṁbhrānto vānaraḥ |)

**vānaraḥ**—mahārāa, edaṁ khu pavaṇaṇandaṇāgamaṇeṇa paharisa—ityādi devassa hiaāṇandajaṇaṇaṁ vialidaṁ mahuvaṇam | ityantam |

yathā vā vīracarite—


    ehyehi vatsa raghunandana pūrṇacandra


    cumbāmi mūrdhani cirasya pariṣvaje tvām | 


    āropya vā hṛdi divāniśamudvahāmi


    vande'thavā caraṇapuṣkarakadvayaṁ te || 

vahnijo yathāmaruśatake—


    kṣipto hastāvalagnaḥ prasabhamabhihato'pyādadāno’ṁśukāntaṁ


    gṛhṇankeśeṣvapāstaścaraṇanipatito nekṣitaḥ saṁbhrameṇa | 


    āliṅganyo'vadhūtastripurayuvatibhiḥ sāśrunetrotpalābhiḥ


    kāmīvārdrāparādhaḥ sa dahatu duritaṁ śāṁbhavo vaḥ śarāgniḥ || 

yathā vā ratnāvalyām—


    virama virama vahne muñca dhūmākulatvaṁ


    prasarayasi kimuccairarciṣāṁ cakravālam | 


    virahahutabhujāhaṁ yo na dagdhaḥ priyāyāḥ


    pralayadahanabhāsā tasya kiṁ tvaṁ karoṣi || 

karijo yathā raghuvaṁśe—


    sa cchinnabandhadbhutayugyaśūnyaṁ bhagnākṣaparyastarathaṁ kṣaṇena |


    rāmānāretrāṇavihastayodhaṁ senāniveśaṁ tumulaṁ cakāra || 

karigrahaṇaṁ vyālopalakṣaṇārtham | tena vyāghraśūkaravānarādiprabhavā āvegā vyākhyātāḥ |

atha vitarkaḥ—

tarko vicāraḥ saṁdehādbrūśiro'ṅgulinartakaḥ |

yathā—


    kiṁ lobhena vilaṅghitaḥ sa bharato yenaitadevaṁ kṛtaṁ


    sadyaḥ strīlaghutāṁ gatā kimathavā mātaiva me madhyamā | 


    mithyaitanmama cintitaṁ dvitayamapyāryānujo'sau gurur


    rmātā tātakalatramityanucitaṁ manye vidhātrā kṛtam || 

athavā |


    kaḥ samucitābhiṣekādāryaṁ pracyāvayedguṇajyeṣṭham |


    manye mamaiṣa puṇyaiḥ sevāvasaraḥ kṛto vidhinā || ||28||

**lajjādyairvikriyāguptāvavahitthāṅgavikriyā |29a| **

**dhanikaḥ: **athāvahittham—**lajjādyair** iti |** **yathā kumārasaṁbhave—


    evaṁvādini devarṣau pārśve pituradhomukhī |


    līlākamalapatrāṇi gaṇayāmāsa pārvatī || ||29a||

**vyādhayaḥ sannipātādyāsteṣāmanyatra vistaraḥ ||29b||**

**dhanikaḥ: **atha vyādhiḥ—**vyādhayaḥ** iti |** **diṅmātraṁ tu yathā—


    acchinnaṁ nayanāmbu bandhuṣu kṛtaṁ cintā gurubhyo'rpitā


    dattaṁ dainyamaśeṣataḥ parijane tāpaḥ sakhīṣvāhitaḥ | 


    adya śvaḥ parinirvṛtiṁ vrajati sā śvāsaiḥ paraṁ khidyate


    viśrabdho bhava viprayogajanitaṁ duḥkhaṁ vibhaktaṁ tayā || ||29b||

**aprekṣākāritonmādaḥ sannipātagrahādibhiḥ |**

**asminnavasthā ruditagītahāsāsitādayaḥ ||30|| **

**dhanikaḥ: **athonmādaḥ—**aprekṣākārita** iti |** **yathā—āḥ kṣudrarākṣasa, tiṣṭha tiṣṭha | kva me priyatamāmādāya gacchasi ityupakrame katham |


    navajaladharaḥ sannaddho'yaṁ na dṛptaniśācaraḥ


    suradhanuridaṁ dūrākṛṣṭaṁ na tasya śarāsanam | 


    ayam api paṭurdhārāsāro na bāṇaparamparā


    kanakanikaṣasnigdhā vidyutpriyā na mamorvaśī || 

ityādi ||30||

**prārabdhakāryāsiddhyāderviṣādaḥ sattvasaṁkṣayaḥ | niḥśvāsocchvāsahṛttāpasahāyānveṣaṇādikṛt ||31||**

**dhanikaḥ: **atha viṣādaḥ—**prārabdhakāryā** iti |** **yathā vīracarite—hā ārye tāḍake, kiṁ hi nāmaitat | ambuni majjantyalābūni, grāvāṇaḥ plavante |


    nanveṣa rākṣasapateḥ skhalitaḥ pratāpaḥ


    prāpto'dbhutaḥ paribhavo hi manuṣyapotāt | 


    dṛṣṭaḥ sthitena ca mayā svajanapramātho


    dainyaṁ jarā ca niruṇaddhi kathaṁ karomi || ||31||

**kālākṣamatvamautsukyaṁ ramyecchāratisaṁbhramaiḥ |**

**tatrocchvāsatvaniḥśvāsahṛttāpasvedavibhramāḥ ||32|| **

**dhanikaḥ: **athautsukyam—**kālākṣamatvam** iti |** **yathā kumārasaṁbhave—


    ātmānamālokya ca śobhamānamādarśabimbe stimitāyatākṣī | 


    haropayāne tvaritā babhūva strīṇāṁ priyālokaphalo hi veṣaḥ || 

yathā vā tatraiva—


    paśupatir api tānyahāni kṛcchrādaninayadadrisutāsamāgamotkaḥ | 


    kamaparamavaśaṁ na viprakuryurvibhum api taṁ yadamī spṛśanti bhāvāḥ || ||32||

**mātsaryadveṣarāgādeścāpalaṁ tvanavasthitiḥ |**

**tatra bhartsanapāruṣyasvacchandācaraṇādayaḥ ||33||**

**dhanikaḥ: **atha cāpalā—**mātsaryadveṣa** iti |** **yathā vikaṭanitambāyāḥ—


    anyāsu tāvadupamardasahāsu bhṛṅga


    lolaṁ vinodaya manaḥ sumanolatāsu | 


    bālāmajātarajasaṁ kalikāmakāle


    vyarthaṁ kadarthayasi kiṁ navamallikāyāḥ || 

yathā vā—


    vinikaṣaṇaraṇatkaṭhoradaṁṣṭrākrakacaviśaṅkaṭakandarodarāṇi |


    ahamahamikayā patantu kopātsamamadhunaiva kimatra manmukhāni || 

athavā prastutameva tāvatsuvihitaṁ kariṣye | iti |

anye ca cittavṛttiviśeṣā eteṣāmeva vibhāvānubhāvasvarūpānupraveśānna pṛthagvācyāḥ ||33||

**viruddhairaviruddhairvā bhāvairvicchidyate na yaḥ |**

**ātmabhāvaṁ nayatyanyānsa sthāyī lavaṇākaraḥ ||34|| **

**dhanikaḥ: **atha sthāyī—**viruddhair** iti |** **sajātīyavijātīyabhāvāntarairatiraskṛtatvenopanibadhyamāno ratyādiḥ sthāyī | yathā bṛhatkathāyāṁ naravāhanadattasya madanamañjūṣāyāmanurāgaḥ | tattadavāntarānekanāyikānurāgairatiraskṛtaḥ sthāyī | yathā ca mālatīmādhave śmaśānāṅke bībhatsena mālatyanurāgasyātiraskāro mama hi prāktanopalambhasaṁbhāvitātmajanmanaḥ saṁskārasyānavarataprabodhātpratīyamānastadvisadṛśaiḥ pratyayāntarairatiraskṛtapravāhaḥ priyatamāsmṛtipratyayotpattisaṁtānastanmayamiva karotyantarvṛttisārūpyataścaitanyamityādinopanibaddhaḥ | tadanena prakāreṇa virodhināmavirodhināṁ ca samāveśo na virodhī | tathāhi | virodhaḥ sahānavasthānaṁ bādhyabādhakabhāvo vā | ubhayarūpeṇāpi na tāvattādātmyamasyaikarūpatvenaivāvirbhāvāt | sthāyināṁ ca vibhāvādīnāṁ yadi virodhastatrāpi na tāvatsahānavasthānaṁ ratyādyuparakte cetasi sraksūtranyāyenāvirodhināṁ vyabhicāriṇāṁ copanibandhaḥ samastabhāvakasvasaṁvedanasiddhaḥ | yathaiva svasaṁvedanasiddhastathaiva kāvyavyāpārasaṁrambheṇānukārye'pyāveśyamānaḥ svacetaḥsaṁbhedena tathāvidhānandasaṁvidunmīlanahetuḥ saṁpadyate | tasmānna tāvadbhāvānāṁ sahānavasthānam | bādhyabādhakabhāvastu bhāvāntarairbhāvāntaratiraskāraḥ | sa ca vyabhicāriṇāṁ sthāyināmaviruddhavyabhicāribhiḥ sthāyino'viruddhāsteṣāmaṅgatvātpradhānaviruddhasya cāṅgatvāyogādānantaryavirodhitvamapyanena prakāreṇāpāstaṁ bhavati | tathā ca mālatīmādhave śṛṅgārānantaraṁ bībhatsopanibandhe'pi na kiṁcidvairasyaṁ tadevameva sthite viruddharasaikāvalambanatvameva virodhe hetuḥ | sattvaviruddharasāntaravyavadhānenopanibadhyamāno na virodhī | yathā—


    aṇṇahuṇāhumaheliahujuhuparimalususuandhu |


    muhukantaha agatthaṇahaaṅga ṇa phiṭṭa̮i gandhu || 

ityatra bībhatsarasasyāṅgabhūtarasāntaravyavadhānena śṛṅgārasamāveśo na viruddhaḥ prakārāntareṇaikāśrayavirodhī parihartavyaḥ | nanu yatraikatātparyeṇetareṣāṁ viruddhānāmaviruddhānāṁ ca nyagbhūtatvenopādānaṁ tatra bhavatvaṅgatvenāvirodhaḥ | yatra tu samapradhānatvenānekasya bhāvasyopanibandhanaṁ tatra katham | yathā—


    ekkatto ruai piā aṇṇatto samaratūraṇigghoso |


    pemmeṇa raṇaraseṇa a bhaḍassa ḍolāiaṁ hiaam || 

ityādau ratyutsāhayoḥ | yathā vā—


    mātsaryamutsārya vicārya kāryamāryāḥ samaryādamidaṁ vadantu |


    sevyā nitambāḥ kimu bhūdharāṇāmuta smarasmeravilāsinīnām || 

ityādau ratiśamayoḥ | yathā ca—


    iyaṁ sā lolākṣī tribhuvanalalāmaikavasatiḥ


    sa cāyaṁ duṣṭātmā svasurapakṛtaṁ yena mama tat | 


    itastīvraḥ kāmo gururayamitaḥ krodhadahanaḥ


    kṛto veṣaścāyaṁ kathamidamiti bhrāmyati manaḥ || 

ityādau tu ratikrodhayoḥ |


    antraiḥ kalpitamaṅgalapratisarāḥ strīhastaraktotpala


    vyaktottaṁsabhṛtaḥ pinaddhaśirasā hṛtpuṇḍarīkasrajaḥ | 


    etāḥ śoṇitapaṅkakuṅkumajuṣaḥ saṁbhūya kāntaiḥ piban


    tyasthisnehasurāṁ kapālacaṣakaiḥ prītāḥ piśācāṅganāḥ || 

ityādāvekāśrayatvena ratijugupsayoḥ |


    ekaṁ dhyānanimīlanānmukulitaṁ cakṣurdvitīyaṁ punaḥ


    pārvatyā vadanāmbujastanataṭe śṛṅgārabhārālasam | 


    anyaddūravikṛṣṭacāpamadanakrodhānaloddīpitaṁ


    śaṁbhorbhinnarasaṁ samādhisamaye netratrayaṁ pātu vaḥ || 

ityādau śamaratikrodhānām ||


    ekenākṣṇā pravitataruṣā vīkṣate vyomasaṁsthaṁ


    bhānorbimbaṁ sajalalulitenāpareṇātmakāntam | 


    ahnaśchede dayitavirahāśaṅkinī cakravākī


    dvau saṁkīrṇau racayati rasau nartakīva pragalbhā || 

ityādau ratiśokakrodhānāṁ samaprādhānyenopanibandhastatkathaṁ na virodhaḥ | atrocyate—atrāpyeka eva sthāyī | tathāhi | ekatto ruai piā ityādau sthāyibhūtotsāhavyabhicārilakṣaṇavitarkabhāvahetusaṁdehakāraṇatayā karuṇasaṅgrāmatūryayorupādānaṁ vīrameva puṣṇātīti bhaṭasyetyanena padena pratipāditam | na ca dvayoḥ samapradhānayoranyonyamupakāryopakārakabhāvarahitayorekavākyabhāvo yujyate | kiñcopakrānte saṅgrāme subhaṭānāṁ kāryāntarakaraṇena prastutasaṅgrāmaudāsīnyena mahadanaucityam | ato bhartuḥ saṅgrāmaikarasikatayā śauryameva prakāśayanpriyatamākaruṇo vīrameva puṣṇāti | evam mātsaryam—ityādāvapi cirapravṛttarativāsanāyā heyatayopādānācchamaikaparatvam āryāḥ samaryādam ityanena prakāśitam | evam iyaṁ sā lolākṣī ityādāvapi rāvaṇasya pratipakṣanāyakatayā niśācaratvena māyāpradhānatayā ca raudravyabhicāriviṣādavibhāvavitarkahetutayā ratikrodhayorupādānaṁ raudraparameva | antraiḥ kalpitamaṅgalapratisarāḥ ityādau hāsyarasaikaparatvameva | ekaṁ dhyānanimīlanāt ityādau śaṁbhorbhāvāntarairanākṣiptatayā śamasthasyāpi yogyantaraśamādvailakṣaṇyapratipādanena śamaikaparataiva samādhisamaye ityanena sphuṭīkṛtā | ekenākṣṇā ityādau tu samastam api vākyaṁ bhaviṣyadvipralambhaviṣayamiti na kvacidanekatātparyam | yatra tu śleṣādivākyeṣvanekatātparyam api tatra vākyārthabhedena svatantratayā cārthadvayaparatetyadoṣaḥ | yathā—


    ślāghyāśeṣatanuṁ sudarśanakaraḥ sarvāṅgalīlājita


    trailokyāṁ caraṇāravindalalitenākrāntaloko hariḥ | 


    bibhrāṇāṁ mukhamindusundararucaṁ candrātmacakṣurdadha


    sthāne yāṁ svatanorapaśyadadhikāṁ sā rukmiṇī vo'vatāt ||

ityādau | tadevamuktaprakāreṇa ratyādyupanibandhe sarvatrāvirodhaḥ | yathā vā śrūyamāṇaratyādipadeṣvapi vākyeṣu tatraiva tātparyaṁ tathāgre darśayiṣyāmaḥ ||34||

**ratyutsāhajugupsāḥ krodho hāsaḥ smayo bhayaṁ śokaḥ |**

**śamam api kecitprāhuḥ puṣṭirnāṭyeṣu naitasya ||35||**

**dhanikaḥ: **te ca—**ratyutsāha** iti |** **iha śāntarasaṁ prati vādināmanekavidhā vipratipattayaḥ | tatra kecidāhuḥ—nāstyeva śānto rasaḥ | tasyācāryeṇa vibhāvādyapratipādanāllakṣaṇākaraṇāt | anye tu vastutastasyābhāvaṁ varṇayanti | anādikālapravāhāyātarāgadveṣayorucchettumaśakyatvāt | anye tu vīrabībhatsādāvantarbhāvaṁ varṇayanti | evaṁ vadantaḥ śamam api necchanti | yathā tathāstu | sarvathā nāṭakādāvabhinayātmani sthāyitvamasmābhiḥ śamasya niṣidhyate | tasya samastavyāpārapravilayarūpasyābhinayāyogāt | yattu kaiścinnāgānandādau śamasya sthāyitvamupavarṇitam, tattu malayavatyanurāgeṇāprabandhapravṛttena vidyādharacakravartitvaprātyāviruddham | na hyekānukāryavibhāvālambanau viṣayānurāgāparāgāvupalabdhau | ato dayāvīrotsāhasyaiva tatra sthāyitvam | tatraiva śṛṅgārasyāṅgatvena cakravartitvāvāpteś ca phalatvenāvirodhādīpsitameva ca sarvatra kartavyamiti paropakārapravṛttasya vijigīṣornāntarīyakatvena phalaṁ saṁpadyata ityāveditameva prāk | ato'ṣṭāveva sthāyinaḥ | nanu ca—


    rasanādrasatvameteṣāṁ madhurādīnāmivoktamācāryaḥ | 


    nirvedādiṣvapi tatprakāmamastīti te'pi rasāḥ || 

ityādinā rasāntarāṇāmapyanyairabhyupagatatvātsthāyino'pyanye kalpitā ityavadhāraṇānupapattiḥ ||35||

**nirvedādiratādbhūpyādasthāyī svadate katham |**

**vairasyāyaiva tatpoṣastenāṣṭau sthāyino matāḥ ||36|| **

**dhanikaḥ: **atrocyate—**nirvedādi** iti |** **viruddhāviruddhāviccheditvasya nirvedādīnāmabhāvādasthāyitvam | ata eva te cintādisvasvavyabhicāryantaritā api paritoṣaṁ nīyamānā vairasyamāvahanti | na ca niṣphalāvasānatvameteṣāmasthāyitvanibandhanaṁ hāsyādīnāmapyasthāyitvaprasaṅgāt | pāramparyeṇa tu nirvedādīnām api phalavattvāt | ato niṣphalatvamasthāyitve prayojakaṁ na bhavati | kintu viruddhairaviruddhairbhāvairatiraskṛtatvam | na ca nirvedādīnāmiti na te sthāyinaḥ | tato rasatvam api na teṣāmucyate | ato'sthāyitvādevaiteṣāmarasatā | kaḥ punareteṣāṁ kāvyenāpi saṁbandhaḥ |

na tāvadvācyavācakabhāvaḥ svaśabdairanāveditatvāt | na hi śṛṅgārādiraseṣu kāvyeṣu śṛṅgārādiśabdā ratyādiśabdā vā śrūyante | yena teṣāṁ tatparipoṣasya vābhidheyatvaṁ syāt | yatrāpi ca śrūyante tatrāpi vibhāvādidvārakameva rasatvameteṣāṁ na svaśabdābhidheyatvamātreṇa | nāpi lakṣyalakṣakabhāvastatsāmānyābhidhāyinastu lakṣakasya padasyāprayogāt | nāpi lakṣitalakṣaṇayā tatpratipattiḥ | yathā gaṅgāyāṁ ghoṣaḥ ityādau | tatra hi svārthe srotolakṣaṇe ghoṣasyāvasthānāsaṁbhavātsvārthe skhaladgatirgaṅgāśabdaḥ svārthaṁ vinā bhūtārthopalakṣitaṁ taṭamupalakṣayati | atra tu nāyakādiśabdāḥ svārthe'skhaladgatayaḥ kathamivārthāntaramupalakṣayeyuḥ | ko vā nimittaprayojanābhyāṁ vinā mukhye satyupacaritaṁ prayuñjīta | siṁho māṇavakaḥ ityādivat | ataeva guṇavṛttyāpi neyaṁ pratītiḥ | yadi vācyatvena rasapratipattiḥ syāttadā kevalavācyavācakabhāvamātravyutpannacetasāmapyarasikānāṁ rasāsvādo bhavet | na ca kālpanikatvamavigānena sarvasahṛdayānāṁ rasāsvādodbhūteḥ | ataḥ kecidabhidhālakṣaṇāgauṇībhyo vācyāntaraparikalpitaśaktibhyo vyatiriktaṁ vyañjakatvalakṣaṇaṁ śabdavyāpāraṁ rasālaṅkāravastuviṣayamicchanti | tathāhi | vibhāvānubhāvavyabhicārimukhena rasādipratipattirupajāyamānā kathamiva vācyā syāt | yathā kumārasaṁbhave—


    vivṛṇvatī śailasutāpi bhāvamaṅgaiḥ sphuradbālakadambakalpaiḥ | \
sācīkṛtā cārutareṇa tasthau mukhena paryastavilocanena ||

ityādāvanurāgajanyāvasthāviśeṣānubhāvavadgirijālakṣaṇavibhāvopavarṇanādevāśabdāpi śṛṅgārapratītirudeti | rasāntareṣvapyayameva nyāyaḥ | na kevalaṁ raseṣveva yāvadvastumātre'pi | yathā—


    bhama dhammia vīsaddho so suṇaho ajja mārio teṇa |


    golāṇa̮ikacchakuḍaṅgavāsiṇā dariasīheṇa || 

ityādau niṣedhapratipattiraśabdāpi vyañjakaśaktimūlaiva | tathālaṅkāreṣvapi—


    lāvaṇyakāntiparipūritadiṅmukhe'smin


    smere'dhunā tava mukhe taralāyatākṣi | 


    kṣobhaṁ yadeti na manāgapi tena manye


    suvyaktameva jalarāśirayaṁ payodhiḥ ||

ityādiṣu candratulyaṁ tanvīvadanāravindamityādyupamādyalaṅkārapratipattirvyañjakatvanibandhanīti | na cāsāvarthāpattijanyā | anupapadyamānārthāpekṣābhāvāt | nāpi vākyārthatvaṁ vyaṅgyasya tṛtīyakakṣāviṣayatvāt | tathāhi—bhrama dhārmika ityādau padārthaviṣayābhidhālakṣaṇaprathamakakṣātikrāntakriyākārakasaṁsargātmakavidhiviṣayavākyārthakakṣātikrāntatṛtīyakakṣākrānto niṣedhātmā vyaṅgyalakṣaṇo'rtho vyañjakaśaktayadhīnaḥ sphuṭamevāvabhāsate | ato nāsau vākyārthaḥ | nanu ca tṛtīyakakṣāviṣayatvamaśrūyamāṇapadārthatātparyeṣu viṣaṁ bhuṅkṣva ityādivākyeṣu niṣedhārthaviṣayeṣu pratīyata eva vākyārthaḥ | na cātra vyañjakatvavādināpi vākyārthatvaṁ neṣyate tātparyādanyatvāddhvaneḥ | tatra svārthasya dvitīyakakṣāyāmaviśrāntasya tṛtīyakakṣābhāvāt | saiva niṣedhakakṣā tatra dvitīyakakṣāvidhau kriyākārakasaṁsargānupapatteḥ | prakaraṇātpitari vaktari putrasya viṣabhakṣaṇaniyogābhāvāt | rasavadvākyeṣu ca vibhāvapratipattilakṣaṇadvitīyakakṣāyāṁ rasānavagamāt | tad uktam—


    apratiṣṭhamaviśrāntaṁ svārthe yatparatāmidam | 


    vākyaṁ vigāhate tatra nyāyyā tatparatāsya sā || 


    yatra tu svārthaviśrāntaṁ pratiṣṭhāṁ tāvadāgatam |


    tatprasarpati tatra syātsarvatra dhvaninā sthitiḥ || 

ityevaṁ sarvatra rasānāṁ vyaṅgyatvameva | vastvalaṅkārayostu kvacidvācyatvaṁ kvacidvyaṅgyatvam | tatrāpi yatra vyaṅgyasya prādhānyena pratipattistatraiva dhvaniḥ, anyatra guṇībhūtavyaṅgyatvam | tad uktam—


    yatrārthaḥ śabdo vā yamarthamupasarjanīkṛtasvārthau | 


    vyaktaḥ kāvyaviśeṣaḥ sa dhvaniriti sūribhiḥ kathitaḥ ||


    pradhāne'nyatra vākyārthe yatrāṅgaṁ tu rasādayaḥ |


    kāvye tasminnalaṅkāro rasādiriti me matiḥ || 

yathā—upoḍharāgeṇa ityādi | tasya ca dhvanervivakṣitavācyāvivakṣitavācyatvena dvaividhyam | avivakṣitavācyo'pyatyantatiraskṛtasvārtho'rthāntarasaṁkramitavācyaśceti dvidhā | vivakṣitavācyaś ca asaṁlakṣikramaḥ kramadyotyaśceti dvividhaḥ | tatra rasādīnāmasaṁlakṣyakrame dhvanitvaṁ prādhānyapratītau satyāmaṅgatvena pratītau rasavadalaṅkāra iti ||36||

**vācyā prakaraṇādibhyo buddhisthā vā yathā kriyā |**

**vākyārthaḥ kārakairyuktā sthāyī bhāvastathetaraiḥ ||37|| **

**dhanikaḥ: **atrocyate—**vācyā** iti |** **yathā laukikavākyeṣu śrūyamāṇakriyeṣu gāmabhyāja ityādiṣvaśrūyamāṇakriyeṣu ca dvāraṁ dvāram ityādiṣu svaśabdopādānātprakaraṇādivaśādbuddhisaṁniveśinī kriyaiva kārakopacitā vākyārthastathā kāvyeṣvapi svaśabdopādānātkvacit prītyai navoḍhā priyā ityevamādau, kvacicca prakaraṇādivaśānniyatāvihitavibhāvādyavinābhāvādvā sākṣādbhāvakacetasi viparivartamāno ratyādiḥ sthāyī svasvavibhāvānubhāvavyabhicāribhistattacchabdopanītaiḥ saṁskāraparamparayā paraṁ prauḍhimānīyamāno ratyādivākyārthaḥ | na cāpadārthasya vākyārthatvaṁ nāstīti vācyam | kāryaparyavasāyitvāttātparyaśakteḥ | tathāhi pauruṣeyamapauruṣeyaṁ vākyaṁ sarvaṁ kāryaparam | atatparatve'nupādeyatvādunmattādivākyavatkāvyaśabdānāṁ cānvayavyatirekābhyāṁ niratiśayasukhāsvādavyatirekeṇa pratipādyapratipādakayoḥ pravṛttiviṣayayoḥ prayojanāntarānupalabdheḥ svānandodbhatireva kāryatvenāvadhāryate | tadudbhūtinimittatvaṁ ca vibhāvādisaṁsṛṣṭasya sthāyina evāvagamyate | ato vākyasyābhidhānaśaktistena tena rasenākṛṣyamāṇā tattatsvārthāpekṣitāvāntaravibhāvādipratipādanadvārā svaparyavasāyitāmānīyate | tatra vibhāvādayaḥ padārthasthānīyāstatsaṁsṛṣṭo ratyādirvākyārthaḥ | tadetatkāvyavākyam | yadīyaṁ tāvimau padārthavākyārthau | na caivaṁ sati gītādivatsukhajanakatve'pi vācyavācakabhāvānupayogaḥ | viśiṣṭavibhāvādisāmagrīviduṣāmeva tathāvidharatyādibhāvanāvatāmeva svādodbhūtestadanenātiprasaṅgo'pi nirastaḥ | īdṛśi ca vākyārthanirūpaṇe parikalpitābhidhādiśaktivaśenaiva samastavākyārthāvagataḥ śaktyantaraparikalpanaṁ prayāsaḥ | yathāvocāma kāvyanirṇaye—


    tātparyānatirekācca vyañjakatvasya na dhvaniḥ | 


    kimuktaṁ syādaśrutārthatātparye'nyoktirūpiṇi || 


    viṣaṁ bhakṣaya pūrvo yaścaivaṁ parasutādiṣu | 


    prasahyate pradhānatvāddhvanitvaṁ kena vāryate || 


    dhvaniścetsvārthaviśrāntaṁ vākyamarthāntarāśrayam | 


    tatparatvaṁ tvaviśrāntau tanna viśrāntyasaṁbhavāt ||


    etāvatyeva viśrāntistātparyasyeti kiṁ kṛtam | 


    yāvatkāryaprasāritvāttātparyaṁ na tulādhṛtam || 


    bhrama dhārmika viśrabdhamiti bhramikṛtāspade | 


    nirvyāvṛtti kathaṁ vākyaṁ niṣedhamupasarpati || 


    pratipādyasya viśrāntirapekṣāpūraṇādyadi | 


    vakturvivakṣitaprāpteraviśrāntirna vā katham || 


    pauruṣeyasya vākyasya vivakṣā paratantratā |


    vaktrabhipretatātparyamataḥ kāvyasya yujyate || 

iti | ato na rasādīnāṁ kāvyena saha vyaṅgyavyañjakabhāvaḥ | kiṁ tarhi bhāvyabhāvakasaṁbandhaḥ kāvyaṁ hi bhāvakam | bhāvyā rasādayaḥ | te hi svato bhavanta eva bhāvakeṣu viśiṣṭavibhāvādimatā kāvyena bhāvyante na cānyatra śabdāntareṣu bhāvyabhāvakalakṣaṇasaṁbandhābhāvātkāvyaśabdeṣvapi tathā bhāvyamiti vācyam | bhāvanākriyāvādibhistathāṅgīkṛtatvāt | kiñca mā cānyatra tathāstvanvayavyatirekābhyāmiha tathāvagamāt | tad uktam—


    bhāvābhinayasaṁbandhānbhāvayanti rasānimān |


    yasmāttasmādamī bhāvā vijñeyā nāṭyayoktṛbhiḥ ||

iti | kathaṁ punaragṛhītasaṁbandhebhyaḥ padebhyaḥ sthāyyādipratipattiriti celloke tathāvidhaceṣṭāyuktastrīpuṁsādiṣu ratyādyavinābhāvadarśanādihāpi tathopanibandhe sati ratyādyavinābhūtaceṣṭādipratipādakaśabdaśravaṇādabhidheyā vinābhāvena lākṣaṇikī ratyādipratītiḥ | yathā ca kāvyārthasya rasabhāvakatvaṁ tathāgre vakṣyāmaḥ ||37||

**rasaḥ sa eva svādyatvādrasikasyaiva vartanāt | **

**nānukāryasya vṛttatvātkāvyasyātatparatvataḥ ||38|| **

**draṣṭuḥ pratītirvrīḍerṣyārāgadveṣaprasaṅgataḥ |**

**laukikasya svaramaṇīsaṁyuktasyeva darśanāt ||39||**

**dhanikaḥ: **kāvyārthopaplāvito rasikavartī ratyādiḥ sthāyībhāvaḥ sa iti pratinirdiśyate | sa ca svādyatāṁ nirbharānandasaṁvidātmatāmāpādyamāno raso rasikavartīti vartamānatvānnānukāryarāmādivartī vṛttatvāttasya | atha śabdopahitarūpatvenāvartamānasyāpi vartamānavadavabhāsanamiṣyata eva | tathāpi tadavabhāsasyāsmadādibhiranubhūyamānatvādasatsamataikāsvādaṁ prati vibhāvatvena tu rāmādervartamānavadavabhāsanamiṣyata eva | kiñca na kāvyaṁ rāmādīnāṁ rasopajananāya kavibhiḥ pravartyate | api tu sahṛdayānānandayitum | sa ca samastabhāvakasvasaṁvedya eva | yadi cānukāryasya rāmādeḥ śṛṅgāraḥ syāttato nāṭakādau taddarśane laukika iva nāyake śṛṅgāriṇi svakāntāsaṁyukte dṛśyamāne śṛṅgāravānayamiti prekṣakāṇāṁ pratītimātraṁ bhavenna rasānāṁ svādaḥ satpuruṣāṇāṁ ca lajjetareṣāṁ tvasūyānurāgāpahārecchādayaḥ prasajyeran | evaṁ ca sati rasādīnāṁ vyaṅgyatvamapāstam | anyato labdhasattākaṁ vastvanyenāpi vyajyate | pradīpeneva ghaṭādi | na tu tadānīmevābhivyañjakatvābhimatairāpādya svabhāvam | bhāvyante ca vibhāvādibhiḥ prekṣakeṣu rasā ityāveditameva |

nanu ca sāmājikāśrayeṣu raseṣu ko vibhāvaḥ | kathaṁ ca sītādīnāṁ ca devīnāṁ vibhāvatvenāvirodha ucyate ||38-39||

**dhīrodāttādyavasthānāṁ rāmādiḥ pratipādakaḥ | **

**vibhāvayati ratyādīnsvadante rasikasya te ||40||**

**dhanikaḥ: **na hi kavayo yogina iva dhyānacakṣuṣā dhyātvā prātisvikīṁ rāmādīnāmavasthāṁ itihāsavadupanibadhnanti | kiṁ tarhi sarvalokasādhāraṇāḥ svotprekṣākṛtasannidhayo dhīrodāttādyavasthāḥ kvacidāśrayamātradāyinyo dadhati ||40||

**tā eva ca parityaktaviśeṣā rasahetavaḥ |41a| **

**dhanikaḥ: **tatra sītādiśabdāḥ parityaktajanakatanayādiviśeṣāḥ strīmātravācinaḥ kimivāniṣṭaṁ kuryuḥ ||41a||

**krīḍatāṁ mṛṇmayairyadvaddālānāṁ dviradādibhiḥ ||41b||**

**svotsāhaḥ svadate tadvacchrotṛṇāmarjunādibhiḥ |42a| **

**dhanikaḥ: **kimarthaṁ tarhyupādīyanta iti ceducyate—**krīḍatāṁ** iti |** **etad uktaṁ bhavati | nātra laukikaśṛṅgārādivatstryādivibhāvādīnāmupayogaḥ | kiṁ tarhi pratipāditaprakāreṇa laukikarasavilakṣaṇatvaṁ nāṭyarasānām | yadāha—aṣṭau nāṭyarasāḥ smṛtāḥ iti ||41b-42a||

**kāvyārthabhāvanāsvādo nartakasya na vāryate ||42b||**

**dhanikaḥ: **nartako'pi na laukikarasena rasavānbhavati | tadānīṁ bhogyatvena svamahilāderagrahaṇātkāvyārthabhāvanayā tvasmadādivatkāvyarasāsvādo'syāpi na vāryate |||42b||

**svādaḥ kāvyārthasaṁbhedādātmānandasamudbhavaḥ | vikāśavistarakṣobhavikṣepaiḥ sa caturvidhaḥ ||43||**

**śṛṅgāravīravībhatsaraudreṣu manasaḥ kramāt | hāsyādbhutabhayotkarṣakaruṇānāṁ ta eva hi ||44||**

**atastajjanyatā teṣāmata evāvadhāraṇam |45a| **

**dhanikaḥ: **kathaṁ ca kāvyātsvādodbhūtiḥ kimātmā cāsāviti vyutpādyate—

kāvyārthena vibhāvādi saṁsṛṣṭasthāyyātmakena bhāvakacetasaḥ saṁbhede'nyonyasaṁcalane pratyastamitasvaparavibhāge sati prabalatarasvānandodbhūtiḥ svādaḥ | tasya ca sāmānyātmakatve'pi pratiniyatavibhāvādikāraṇajanyatvena saṁbhedena caturdhā cittabhūmayo bhavanti | tadyathā—śṛṅgāre vikāsaḥ, vīre vistaraḥ, bībhatse kṣobhaḥ, raudre vikṣepa iti | tadanyeṣāṁ caturṇāṁ hāsyādbhutabhayānakakaruṇānāṁ svasāmagrīlabdhaparipoṣāṇāṁ ta eva catvāro vikāsādyāścetasaḥ saṁbhedāḥ | ata eva—


    śṛṅgārāddhi bhaveddhāsyo raudrācca karuṇo rasaḥ |


    vīrāccaivādbhutotpattirbībhatsācca bhayānakaḥ ||

iti | hetuhetumadbhāva eva saṁbhedāpekṣayā darśito na kāryakāraṇabhāvābhiprāyeṇa teṣāṁ kāraṇāntarajanyatvāt |

śṛṅgārānukṛtiryā tu sa hāsya iti kīrtitaḥ |

ityādinā vikāsādisaṁbhedaikatvasyaiva sphuṭīkaraṇādavadhāraṇamapyata evāṣṭāviti saṁbhedānāṁ bhāvāt | nanu ca yuktaṁ śṛṅgāravīrahāsyādiṣu pramodātmakeṣu vākyārthasaṁbhedādānandodbhava iti | karuṇādau tu duḥkhātmakatve kathamivāsau prāduṣyāt | tathāhi | tatra karuṇātmakakāvyaśravaṇādduḥkhāvibhāvo'śrupātādayaś ca rasikānām api prādurbhavanti | na caitadānandātmakatve sati yujyate | satyametat | kintu tādṛśa evāsāvānandaḥ sukhaduḥkhātmako yathā praharaṇādiṣu saṁbhogāvasthāyāṁ kuṭṭamite strīṇāmanyaś ca laukikātkaruṇātkāvyakaruṇaḥ | tathāhyatrottarottarā rasikānāṁ pravṛttayaḥ | yadi vā laukikakaruṇavaduḥkhātmakatvameveha syāttadā na kaścittatra pravarteta | tataḥ kāruṇyaikarasānāṁ rāmāyaṇādimahāprabandhānāmuccheda eva bhavedaśrupātādayaśceti vṛttavarṇanākarṇanena vinipātiteṣu laukikavaiklavyadarśanādivatprekṣakāṇāṁ prādurbhavanto na virudhyante | tasmādrasāntaravatkaruṇasyāpyānandātmakatvameva |

nanu śāntarasasyānabhidheyatvādyadyapi nāṭye'nupraveśo nāsti tathāpi sūkṣmātītādivastūnāṁ sarveṣām api śabdapratipādyatāyā vidyamānatvātkāvyaviṣayatvaṁ na nivāryate ||43-45a||

**śamaprakarṣo nirvācyo muditādestadātmatā ||45b||**

**dhanikaḥ: **atastaducyate—**śamaprakarṣo** iti |** **śānto hi yadi tāvat—


    na yatra duḥkhaṁ na sukhaṁ na cintā na dveṣarāgau na ca kācidicchā |


    rasastu śāntaḥ kathito munīndraiḥ sarveṣu bhāveṣu śamapradhānaḥ || 

ityevaṁlakṣaṇaḥ, tadā tasya mokṣāvasthāyāmevātmasvarūpāpattilakṣaṇāyāṁ prādurbhāvāttasya ca svarūpeṇānirvacanīyatā | tathāhi śrutir api sa eṣa neti netyanyāpoharūpeṇāha na ca tathābhūtasya śāntarasasya sahṛdayāḥ svādayitāraḥ santyatha tadupāyabhūto muditāmaitrīkaruṇopekṣādilakṣaṇastasya ca vikāśavistārakṣobhavikṣeparūpataiveti | tad uktyaiva śāntarasāsvādo nirūpitaḥ |||45b||

**padārthairindunirvedaromāñcādisvarūpakaiḥ | kāvyādvibhāvasaṁcāryanubhāvaprakhyatāṁ gataiḥ ||46||**

**bhāvitaḥ svadate sthāyī rasaḥ sa parikīrtitaḥ |47a| **

**dhanikaḥ: **idānīṁ vibhāvādiviṣayāvāntarakāvyavyāpārapradarśanapūrvakaḥ prakaraṇenopasaṁhāraḥ pratipādyate—**padārthair** iti |** **atiśayoktirūpakāvyavyāpārāhitaviśeṣaiścandrādyairuddīpanavibhāvaiḥ pramadāprabhṛtibhirālambanavibhāvairnirvedādibhirvyabhicāribhāvai romāñcāśrubhrūkṣepakaṭākṣādyairanubhāvairavāntaravyāpāratayā padārthībhūtairvākyārthaḥ sthāyībhāvo vibhāvito bhāvarūpatāmānītaḥ svadate sa rasa iti prākprakaraṇe tātparyam |

viśeṣalakṣaṇānyucyante—tatrācāryeṇa sthāyināṁ ratyādīnāṁ śṛṅgārādīnāṁ ca pṛthaglakṣaṇāni vibhāvādipratipādanenoditāni ||45-47a||

**lakṣaṇaikyaṁ vibhāvaikyādabhedādrasabhāvayoḥ ||47b||**

**dhanikaḥ: **atra tu—**lakṣaṇaikyaṁ** iti | kriyata iti vākyaśeṣaḥ ||47b||

**ramyadeśakalākālaveṣabhogādisevanaiḥ | **

**pramodātmā ratiḥ saiva yūnoranyonyaraktayoḥ | **

**prahṛṣyamāṇā śṛṅgāro madhurāṅgaviceṣṭitaiḥ ||48||**

**dhanikaḥ: **tatra tāvacchṛṅgāraḥ—**ramyadeśa** iti |** **itthamupanibadhyamānaṁ kāvyaṁ śṛṅgārāsvādāya prabhavatīti | kavyupadeśaparametat |

tatra deśavibhāvo yathottararāmacarite—


    smarasi sutanu tasminparvate lakṣmaṇena


    prativihitasaparyāsusthayostānyahāni | 


    smarasi sarasatīrāṁ tatra godāvarīṁ  vā


    smarasi ca tadupānteṣvāvayorvartanāni || 

kalāvibhāvo yathā—


    hastairantarnihitavacanaiḥ sūcitaḥ samyagarthaḥ


    pādanyāsairlayamupagatastanmayatvaṁ raseṣu | 


    śākhāyonirmṛdurabhinayaḥ ṣaḍvikalpo'nuvṛttair


    bhāve bhāve nudati viṣayānrāgabandhaḥ sa eva || 

yathā ca—


    vyaktirvyañjanadhātunā daśavidhenāpyatra labdhāmunā


    vispaṣṭo drutamadhyalambitaparicchinnastridhāyaṁ layaḥ | 


    gopucchapramukhāḥ krameṇa gatayastisro'pi saṁpāditās


    tattvaughānugatāś ca vādyavidhayaḥ samyaktrayo darśitāḥ || 

kālavibhāvo yathā kumārasaṁbhave—


    asūta sadyaḥ kusumānyaśokaḥ skandhātprabhṛtyeva sapallavāni |


    pādena cāpaikṣata sundarīṇāṁ saṁparkamāsiñjitanūpureṇa || 

ityupakrame—


    madhu dvirephaḥ kusumaikapātre papau priyāṁ svāmanuvartamānaḥ |


    śṛṅgeṇa saṁsparśanimīlitākṣīṁ mṛgīmakaṇḍūyata kṛṣṇasāraḥ || 

veṣavibhāvo yathā tatraiva—


    aśokanirbhartsitapadmarāgamākṛṣṭahemadyutikarṇikāram |


    muktākalāpīkṛtasinduvāraṁ vasantapuṣpābharaṇaṁ vahanti || 

upabhogavibhāvo yathā—


    cakṣurluptamaṣīkaṇaṁ kavalitastāmbūlarāgo'dhare


    viśrāntā kabarī kapolaphalake lupteva gātradyutiḥ |


    jāne saṁprati mānini praṇayinā kairapyupāyakramair


    bhagno mānamahātarustaruṇi te cetaḥsthalīvardhitaḥ || 

pramodātmā ratiryathā mālatīmādhave—


    jagati jayinaste te bhāvā navendukalādayaḥ 


    prakṛtimadhurāḥ santyevānye mano madayanti ye | 


    mama tu yadiyaṁ yātā loke vilocanacandrikā


    nayanaviṣayaṁ janmanyekaḥ sa eva mahotsavaḥ || 

yuvativibhāvo yathā mālavikāgnimitre—


    dīrghākṣaṁ śaradindukānti vadanaṁ bāhū natāvaṁsayoḥ


    saṁkṣiptaṁ nibiḍonnatastanamuraḥ pārśve pramṛṣṭe iva | 


    madhyaḥ pāṇimito nitamba jaghanaṁ pādāvarālāṅgulī


    chando nartayituryathaiva manasaḥ spaṣṭaṁ tathāsyā vapuḥ || 

yūnorvibhāvo yathā mālatīmādhave—


    bhūyo bhūyaḥ savidhanagarīrathyayā paryaṭantaṁ


    dṛṣṭvā dṛṣṭvā bhavanavalabhītuṅgavātāyanasthā | 


    sākṣātkāmaṁ navamiva ratirmālatī mādhavaṁ yad


    gāḍhotkaṇṭhā lulitalalitairaṅgakaistāmyatīti || 

anyonyānurāgo yathā tatraiva—


    yāntyā muhurvalitakandharamānanaṁ ta


    dāvṛttavṛttaśatapatranibhaṁ vahantyā | 


    digdho'mṛtena ca viṣeṇa ca pakṣmalākṣyā


    gāḍhaṁ nikhāta iva me hṛdaye kaṭākṣaḥ || 

madhurāṅgaviceṣṭitaṁ yathā tatraiva—


    stimitavikasitānāmullasadbhrūlatānāṁ


    masṛṇamukulitānāṁ prāntavistārabhājām | 


    pratinayananipāte kiñcidākuñcitānāṁ 


    vividhamahamabhūvaṁ pātramālokitānām || ||48||

**ye sattvajāḥ sthāyina eva cāṣṭau **

**triṁśattrayo ye vyabhicāriṇaś ca |**

**ekonapañcāśadamī hi bhāvā**

**yuktyā nibaddhāḥ paripoṣayanti | **

**ālasyamaugryaṁ maraṇaṁ jugupsā**

**tasyāśrayādvaitaviruddhamiṣṭam ||49||**

**dhanikaḥ: **trayastriṁśadvyabhicāriṇaścāṣṭau sthāyina aṣṭau sāttvikāścetyekonapañcāśat | yuktāṅgatvenopanibadhyamānāḥ śṛṅgāraṁ saṁpādayantyālasyaugryajugupsāmaraṇādīnyekālambanavibhāvāśrayatvena sākṣādaṅgatvena copanibadhyamānāni virudhyante | prakārāntareṇa cāvirodhaḥ prākpratipādita eva ||49||

**ayogo viprayogaś ca saṁbhogaśceti sa tridhā |50a|**

**dhanikaḥ: **vibhāgastu—**ayogo** iti | ayogaviprayogaviśeṣatvādvipralambhasyaitatsāmānyābhidhāyitvena vipralambha śabda upacaritavṛttirmā bhūditi na prayuktaḥ | tathāhi | dattvā saṁketamaprāpte'vadhyatikrame sādhyena nāyikāntarānusaraṇācca vipralambhaśabdasya mukhyaprayogo vañcanārthatvāt ||50a||

**tatrāyogo'nurāge'pi navayorekacittayoḥ ||50b||**

**pāratantryeṇa daivādvā viprakarṣādasaṁgamaḥ |51a| **

**dhanikaḥ: **yogo'nyonyasvīkārastadabhāvastvayogaḥ | pāratantryeṇa viprakarṣāddaivapitrādyāyattatvātsāgarikāmālatyorvatsarājamādhavābhyāmiva daivādgaurīśivayorivāsamāgamo'yogaḥ ||50-51a||

**daśāvasthaḥ sa tatrādāvabhilāṣo'tha cintanam ||51b||**

**smṛtirguṇakathodvegapralāponmādasaṁjvarāḥ | **

**jaḍatā maraṇaṁ ceti duravasthaṁ yathottaram ||52||**

**abhilāpaḥ spṛhā tatra kānte sarvāṅgasundare | **

**dṛṣṭe śrute vā tatrāpi vismayānandasādhvasāḥ ||53||**

**sākṣātpratikṛtisvapnacchāyāmāyāsu darśanam | śrutirvyājātsakhīgītamāgadhādiguṇastuteḥ ||54||**

**dhanikaḥ: **abhilāṣo yathā śākuntale—


    asaṁśayaṁ kṣatraparigrahakṣamā yadāryamasyāmabhilāṣi me manaḥ |


    satāṁ hi saṁdehapadeṣu vastuṣu pramāṇamantaḥkaraṇapravṛttayaḥ || 

vismayo yathā—


    stanāvālokya tanvaṅgyāḥ śiraḥ kampayate yuvā |


    tayorantaranirmagnāṁ dṛṣṭimutpāṭayanniva || 

ānando yathā viddhaśālabhañjikāyām—


    sudhābaddhagrāsairupavanacakoraiḥ kavalitāṁ


    kirañjyotsnāmacchāṁ lavaliphalapākapraṇayinīm | 


    upaprākārāgraṁ prahiṇu nayane tarkaya manā


    ganākāśe ko'yaṁ galitahariṇaḥ śītakiraṇaḥ || 

sādhvasaṁ yathā kumārasaṁbhave—


    taṁ vīkṣya vepathumatī sarasāṅgayaṣṭir


    nikṣepaṇāya padamuddhṛtamudvahantī | 


    mārgācalavyatikarākuliteva sindhuḥ


    śailādhirājatanayā na yayau na tasthau || 

yathā vā—


    vyāhṛtā prativaco na saṁdadhe gantumaicchadavalambitāṁśukā | 


    sevate sma śayanaṁ parāṅmukhī sā tathāpi rataye pinākinaḥ || ||51b-54||

**sānubhāvavibhāvāstu cintādyāḥ pūrvadarśitāḥ |55a| **

**dhanikaḥ: **guṇakīrtanaṁ tu spaṣṭatvānna vyākhyātam ||55a||

**daśāvasthatvamācāryaiḥ prāyo vṛttyā nidarśitam ||55b||**

**mahākaviprabandheṣu dṛśyate tadanantatā |**

**dṛṣṭe śrute'bhilāṣācca kiṁ nautsukyaṁ prajāyate ||56||**

**aprāptau kiṁ na nirvedo glāniḥ kiṁ nāticintanāt |57a| **

**dhanikaḥ: **diṅmātraṁ tu—**daśāvasthatvam** iti |** **śeṣaṁ pracchannakāmitādi kāmasūtrādavagantavyam ||56b-57a||

**viprayogastu viśleṣo rūḍhavisrambhayordvidhā ||57b||**

**mānapravāsabhedena māno'pi praṇayerṣyayoḥ |58a| **

**dhanikaḥ: **atha viprayogaḥ—**viprayogastu** iti |** **prāptayoraprāptirviprayogaḥ | tasya dvau bhedau—mānaḥ pravāsaś ca | mānaviprayogo'pi dvividhaḥ—praṇayamāna īrṣyāmānaśceti ||57b-58a||

**tatra praṇayamānaḥ syātkopāvasitayordvayoḥ ||58b||**

**dhanikaḥ: **premapūrvako vaśīkāraḥ praṇayaḥ | tadbhaṅgo mānaḥ praṇayamānaḥ | sa ca dvayornāyakayorbhavati | tatra nāyakasya yathottararāmacarite—


    asminneva latāgṛhe tvamabhavastanmārgadattekṣaṇaḥ


    sā haṁsaiḥ kṛtakautukā ciramabhūdgodāvarīsaikate | 


    āyāntyā paridurmanāyitamiva tvāṁ vīkṣya baddhastayā


    kātaryādaravindakuḍmalanibho mugdhaḥ praṇāmāñjaliḥ || 

nāyikāyā yathā śrīvākpatirājadevasya—


    praṇayakupitāṁ dṛṣṭvā devīṁ sasaṁbhramavismitas


    tribhuvanagururbhītyā sadyaḥ praṇāmaparo'bhavat | 


    namitaśiraso gaṅgāloke tayā caraṇāhatā


    vavatu bhavatastryakṣasyaitadvilakṣamavasthitam || 

ubhayoḥ praṇayamāno yathā—


    peṇaakuviāṇa dohṇavi aliapasuttāṇa māṇaintāṇam | 


    ṇiccalaṇiruddhaṇīsāsadiṇṇaaṇṇāṇa ko mallo || ||58b||

**strīṇāmīrṣyākṛto mānaḥ kopo'nyāsaṅgini priye | **

**śrute vānumite dṛṣṭe śrutistatra sakhīmukhāt ||59|| utsvapnāyitabhogāṅkagotraskhalanakalpitaḥ |**

**tridhānumāniko dṛṣṭaḥ sākṣādindriyagocaraḥ ||60|| **

**dhanikaḥ: **īrṣymānaḥ punaḥ strīṇāmeva nāyikāntarasaṅgini svakānte upalabdhe satyanyāsaṅgaḥ śruto vānumito dṛṣṭo vā syāt | tatra śravaṇaṁ sakhīvacanāttasyā viśvāsyatvāt | yathā mamaiva—


    subhru tvaṁ navanītakalpahṛdayā kenāpi durmantriṇā


    mithyaiva priyakāriṇā madhumukhenāsmāsu caṇḍīkṛtā | 


    kiṁ tvetadvimṛśa kṣaṇaṁ praṇayināmeṇākṣi kaste hitaḥ


    kiṁ dhātrītanayā vayaṁ kimu sakhī kiṁ vā kimasmatsuhṛt || 

utsvapnāyito yathā rudrasya—


    nirmagnena mayāmbhasi smarabharādālī samāliṅgitā


    kenālīkamidaṁ tavādya kathitaṁ rādhe mudhā tāmyasi | 


    ityutsvapnaparamparāsu śayane śrutvā vacaḥ śārṅgiṇaḥ


    savyājaṁ śithilīkṛtaḥ kamalayā kaṇṭhagrahaḥ pātu vaḥ || 

bhogāṅkānumito yathā—


    navanakhapadabhaṅgaṁ gopayasyaṁśukena


    sthagayasi punaroṣṭhaṁ pāṇinā dantadaṣṭam | 


    pratidiśamaparastrīsaṅgaśaṁsī visarpan


    navaparimalagandhaḥ kena śakyo varītum || 

gotraskhalanakalpito yathā—


    kelīgottakkhalaṇe vikuppae keavaṁ aāṇantī |


    duṭṭha uasu parihāsaṁ jāā saccaṁ via paruṇṇā || 

dṛṣṭo yathā śrīmuñjasya—


    praṇayakupitāṁ dṛṣṭvā devīṁ sasaṁbhramavismitas


    tribhuvanagururmītyā sadyaḥ praṇāmaparo'bhavat | 


    namitaśiraso gaṅgāloke tayā caraṇāhatā


    vavatu bhavatastryakṣasyaitadvilakṣamavasthitam || ||59-60||

**yathottaraṁ guruḥ ṣaḍbhirūpāyaistamupācaret | **

**sāmnā bhedena dānena natyupekṣārasāntaraiḥ ||61||**

**tatra priyavacaḥ sāma bhedastatsakhyupārjanam | **

**dānaṁ vyājena bhūṣādeḥ pādayoḥ patanaṁ natiḥ ||62||**

**sāmādau tu parikṣīṇe syādupekṣāvadhīraṇam | **

**rabhasatrāsaharṣādeḥ kopabhraṁśo rasāntaram ||63||**

**kopaceṣṭāś ca nārīṇāṁ prāgeva pratipāditāḥ |64a| **

**dhanikaḥ: **eṣām—**yathottaraṁ** iti |** **tatra priyavacaḥ sāma yathā mamaiva—


    smitajyotsnābhiste dhavalayati viśvaṁ mukhaśaśī


    dṛśaste pīyūṣadravamiva vimuñcanti paritaḥ | 


    vapuste lāvaṇyaṁ kirati madhuraṁ dikṣu tadidaṁ


    kutaste pāruṣyaṁ sutanu hṛdayenādya guṇitam || 

yathā vā—


    indīvareṇa nayanaṁ mukhamambujena kundena dantamadharaṁ navapallavena | 


    aṅgāni campakadalaiḥ sa vidhāya vedhāḥ kānte kathaṁ racitavānupalena cetaḥ ||[^12] 

nāyikāsakhīsamāvarjanabhedo yathā mamaiva—


    kṛte'pyājñābhaṅge kathamiva mayā te praṇatayo


    dhatāḥ smitvā haste visṛjasi ruṣaṁ subhru bahuśaḥ | 


    prakopaḥ ko'pyanyaḥ punarayamasīmādya guṇito


    vṛthā yatra snigdhāḥ priyasahacarīṇām api giraḥ || 

dānaṁ vyājena bhūṣāderyathā māghe—


    muhurupahasitāmivālinādair


    vitarasi naḥ kalikāṁ kimarthamenām | 


    adhirajani gatena[^13] dhāmni tasyāḥ


    śaṭha kalireva mahāṁstvayādya dattaḥ || 

pādayoḥ patanaṁ natiryathā—


    ṇeurakoḍivilaggaṁ cihuraṁ daiassa pāapaḍiassa |


    hiaaṁ māṇapautthaṁ ummoaṁ tti ccia kahei || 

upekṣā tadavadhīraṇaṁ yathā—


    kiṁ gatena na hi yuktamupaituṁ neśvare paruṣatā sakhi sādhvī |


    ānayainamanunīya kathaṁ vā vipriyāṇi janayannanuneyaḥ || 

rabhasatrāsaharṣāde rasāntarātkopabhraṁśo yathā mamaiva—


    abhivyaktālīkaḥ sakalaviphalopāyavibhavaś


    ciraṁ dhyātvā sadyaḥ kṛtakṛtakasaṁrambhanipuṇam | 


    itaḥ pṛṣṭhe pṛṣṭhe kimidamiti saṁtrāsya sahasā


    kṛtāśleṣāṁ dhūrtaḥ smitamadhuramāliṅgati vadhūm || ||61-64a||

**kāryataḥ saṁbhramācchāpātpravāso bhinnadeśatā ||64b||**

**dvayostatrāśruniḥśvāsakāryalambālakāditā |**

**sa ca bhāvī bhavanbhūtastridhādyo buddhipūrvakaḥ ||65||**

**dhanikaḥ: **atha pravāsaviprayogaḥ—**kāryataḥ** iti |** **ādyaḥ kāryajaḥ samudragamanasevādikāryavaśapravṛttau buddhipūrvakatvādbhūtabhavipyadvartamānatayā trividhaḥ |

tatra yāsyatpravāso yathā—


    hontapahiassa jāā āucchaṇajīadhāraṇarahassam |


    pucchantī bhamai gharaṁ gharesu piavirahasahirīā || 

gacchatpravāso yathāmaruśatake—


    praharaviratau madhye vāhnastato'pi pare'thavā


    dinakṛti gate vāstaṁ nātha tvamadya sameṣyasi | 


    iti dinaśataprāpyaṁ deśaṁ priyasya yiyāsato


    harati gamanaṁ bālālāpaiḥ sabāṣpagalajjalaiḥ || 

yathā vā tatraiva—


    deśairantaritā śataiś ca saritāmurvībhṛtāṁ kānanair


    yatnenāpi na yāti locanapathaṁ kānteti jānannapi | 


    udgrīvaścaraṇārdharuddhavasudhaḥ kṛtvāśrupūrṇe dṛśau


    tāmāśāṁ pathikastathāpi kim api dhyātvā ciraṁ tiṣṭhati || 

gatapravāso yathā meghadūte—


    utsaṅge vā malinavasane saumya nikṣipya vīṇāṁ


    madgotrāṅkaṁ viracitapadaṁ geyamudgātukāmā | 


    tantrīmārdrāṁ nayanasalilaiḥ sārayitvā kathañcid


    bhūyo bhūyaḥ svayam api kṛtāṁ mūrcchanāṁ vismarantī || 

āgacchadāgatayostu pravāsābhāvādeṣyatpravāsasya ca gatapravāsāviśeṣāstraividhyameva yuktam ||64b-65||

**dvitīyaḥ sahasotpanno divyamānuṣaviplavāt |66a| **

**dhanikaḥ: **utpātanirghātavātādijanyaviplavātparacakrādijanyaviplavādvābuddhipūrvakatvādekarūpa eva saṁbhramajaḥ pravāsaḥ | yathorvaśīpurūravasorvikramorvaśyām | yathā ca kapālakuṇḍalāpahṛtāyāṁ mālatyāṁ mālatīmādhavayoḥ ||66a||

**svarūpānyatvakaraṇācchāpajaḥ sannidhāvapi ||66b||**

**dhanikaḥ: **yathā kādambaryāṁ vaiśaṁpāyanasyeti ||66b||

**mṛte tvekatra yatrānyaḥ pralapecchoka eva saḥ |**

**vyāśrayatvānna śṛṅgāraḥ pratyāpanne tu netaraḥ ||67||**

**dhanikaḥ: **yathendumatīmaraṇādajasya karuṇa eva raghuvaṁśe | kādambaryāṁ tu prathamaṁ karuṇa ākāśasarasvatīvacanādūrdhvaṁ pravāsaśṛṅgāra eveti ||67||

**praṇayāyogayorutkā pravāse proṣitapriyā | **

**kalahāntariterṣyāyāṁ vipralabdhā ca khaṇḍitā ||68||**

**dhanikaḥ: **tatra nāyikāṁ prati niyamaḥ—**praṇayā** iti ||68||

**anukūlau niṣevete yatrānyonyaṁ vilāsinau | **

**darśanasparśanādīni sa saṁbhogo mudānvitaḥ ||69||**

**dhanikaḥ: **atha saṁbhogaḥ—**anukūlau** iti |** **yathottararāmacarite—


    kim api kim api mandaṁ mandamāsattiyogā


    daviralitakapolaṁ jalpatorakrameṇa | 


    sapulakaparirambhavyāpṛtaikaikadoṣṇo


    raviditagatayāmā rātrireva vyaraṁsīt || 

athavā | priye, kimetat |


    viniścetuṁ śakyo na sukhamiti vā duḥkhamiti vā


    pramoho nidrā vā kimu viṣavisarpaḥ kimu madaḥ | 


    tava sparśe sparśe mama hi parimūḍhendriyagaṇo


    vikāraḥ ko'pyantarjaḍayati ca tāpaṁ ca kurute || 

yathā ca mamaiva—


    lāvaṇyāmṛtavarṣiṇi pratidiśaṁ kṛṣṇāgaruśyāmale


    varṣāṇāmiva te payodharabhare tanvaṅgi dūronnate | nāsāvaṁśamanojñaketakatanurbhrūpatragarbhollasat


    puṣpaśrīstilakaḥ sahelamalakairbhṛṅgairivāpīyate || ||69||

**ceṣṭāstatra pravartante līlādyā daśa yoṣitām |**

**dākṣiṇyamārdavapremṇāmanurūpāḥ priyaṁ prati ||70||**

**dhanikaḥ: **tāś ca sodāhṛtayo nāyakaprakāśe darśitāḥ ||70||

**ramayeccāṭukṛtkāntaḥ kalākrīḍādibhiś ca tām |**

**na grāmyamācaretkiñcinnarmabhraṁśakaraṁ na ca ||71||**

**dhanikaḥ: **grāmyaḥ saṁbhogo raṅge niṣiddho'pi kāvye'pi na kartavya iti punarniṣidhyate | yathā ratnāvalyām—


    spṛṣṭastvayaiṣa dayite smarapūjāvyāpṛtena hastena |


    udbhinnāparamṛdutarakisalaya iva lakṣyate'śokaḥ || 

ityādi | nāyakanāyikākaiśikīvṛttināṭakanāṭikālakṣaṇāyuktaṁ kaviparamparāvagataṁ svayamaucityasaṁbhāvanānuguṇyenotprekṣitaṁ cānusaṁdadhānaḥ sukaviḥ śṛṅgāramupanibadhnīyāt ||71||

**vīraḥ pratāpavinayādhyavasāyasattva**

**mohāviṣādanayavismayavikramādyaiḥ | **

**utsāhabhūḥ sa ca dayāraṇadānayogās**

**tredhā kilātra matigarvadhṛtipraharṣāḥ ||72||**

**dhanikaḥ: **atha vīraḥ—**vīraḥ** iti |** **pratāpavinayādibhirvibhāvitaḥ karuṇāyuddhadānādyairanubhāvito garvadhṛtiharṣāmarṣasmṛtimativitarkaprabhṛtibhirbhāvita utsāhaḥ sthāyī svadate bhāvakamanovistārānandāya prabhavatītyeṣa vīraḥ | tatra dayāvīro yathā nāgānande jīmūtavāhanasya | yuddhavīro vīracarite rāmasya | dānavīraḥ paraśurāmabaliprabhṛtīnām | tyāgaḥ saptasamudramudritamahīnirvyājadānāvadhiḥ iti |


    kharvagranthivimuktasaṁdhi vikasadvakṣaḥsphuratkaustubhaṁ


    niryannābhisarojakuḍmalakuṭīgambhīrasāmadhvani | 


    pātrāvāptisamutsukena balinā sānandamālokitaṁ


    pāyādvaḥ kramavardhamānamahimāścaryaṁ murārervapuḥ || 

yathā ca mamaiva—


    lakṣmīpayodharotsaṅgakuṅkamāruṇito hareḥ |


    balireṣa sa yenāsya bhikṣāpātrīkṛtaḥ karaḥ || 

vinayādiṣu pūrvamudāhṛtamanusaṁdheyam | pratāpaguṇāvarjanādinā vīrāṇām api bhāvāstraidhaṁ prāyovādaḥ | prasvedaraktavadananayanādikrodhānubhāvarahito yuddhavīro'nyathā raudraḥ ||72||

**bībhatsaḥ kṛmipūtigandhivamathuprāyairjugupsaikabhūr**

**udvegī rudhirāntrakīkasavasāmāṁsādibhiḥ kṣobhaṇaḥ | vairāgyājjaghanastanādiṣu ghṛṇāśuddho'nubhāvairvṛto**

**nāsāvaktravikūṇanādibhirihāvegārtiśaṅkādayaḥ ||73|| **

**dhanikaḥ: **atha bībhatsaḥ—**bībhatsaḥ** iti |** **atyantāhṛdyaiḥ kṛmipūtigandhiprāyavibhāvairudbhūto jugupsāsthāyibhāvaparipoṣaṇalakṣaṇa udvegī bībhatsaḥ | yathā mālatīmādhave—


    utkṛtyotkṛtya kṛttiṁ prathamamatha pṛthūcchopabhūyāṁsi māṁsā


    nyaṁsasphikpṛṣṭhapiṇḍādyavayavasulabhānyugrapūtīni jagdhvā | 


    ārtaḥ paryastanetraḥ prakaṭitadaśanaḥ pretaraṅkaḥ karaṅkā


    daṅkasthādasthisaṁsthaṁ sthapuṭagatam api kravyamavyagramatti ||[^14] 

rudhirāntravasākīkasamāṁsādivibhāvaḥ kṣobhaṇo bībhatsaḥ |

yathā vīracarite—


    āntraprotabṛhatkapālanalakakrūrakvaṇatkaṅkaṇa


    prāyapreṅkhitabhūribhūṣaṇaravairāghoṣayantyambaram | 


    pītoccharditaraktakardamaghanaprāgbhāraghorollasad


    vyālolastanabhārabhairavavapurbandhoddhataṁ dhāvati || 

ramyeṣvapi ramaṇīyajaghanastanādiṣu vairāgyāddhṛṇāśuddho bībhatsaḥ | yathā—


    lālāṁ vaktrāsavaṁ vetti māṁsapiṇḍau payodharau |


    māṁsāsthikūṭaṁ jaghanaṁ janaḥ kāmagrahāturaḥ || 

na cāyaṁ śānta eva virakto yato bībhatsamāno virajyate ||73||

**krodho matsaravairivaikṛtamayaiḥ poṣo'sya raudro'nujaḥ **

**kṣobhaḥ svādharadaṁśakampabhrukuṭisvedāsyarāgairyutaḥ | śastrollāsavikatthanāṁsadharaṇīghātapratijñāgrahair**

**atrāmarṣamadau smṛtiścapalatāsūyaugryavegādayaḥ ||74||**

**dhanikaḥ: **atha raudraḥ—**krodho** iti |** **mātsaryavibhāvo raudro yathā vīracarite—


    tvaṁ brahmavarcasadharo yadi vartamāno


    yadvā svajātisamayena dhanurdharaḥ syāḥ | 


    ugreṇa bhostava tapastapasā dahāmi


    pakṣāntarasya sadṛśaṁ paraśuḥ karoti || 

vairivaikṛtādiryathā veṇīsaṁhāre—


    lākṣāgṛhānalaviṣānnasabhāpraveśaiḥ  


    prāṇeṣu vittanicayeṣu ca naḥ prahṛtya | 


    ākṛṣṭapāṇḍavavadhūparidhānakeśāḥ


    svasthā bhavantu mayi jīvati dhārtarāṣṭrāḥ || 

ityevamādivibhāvaiḥ prasvedaraktavadananayanādyanubhāvairamarṣādivyabhicāribhiḥ krodhaparipoṣo raudraḥ | paraśurāmabhīmasenaduryodhanādivyavahāreṣu vīracarita-veṇīsaṁhārāderanugantavyaḥ ||74||

**vikṛtākṛtivāgveṣairātmano'tha parasya vā | **

**hāsaḥ syātparipoṣo'sya hāsyastriprakṛtiḥ smṛtaḥ ||75||**

**dhanikaḥ: **atha hāsyaḥ—**vikṛtākṛti** iti |** **ātmasthānvikṛtaveṣabhāṣādīnparasthānvā vibhāvānavalambamāno hāsastatparipoṣātmā hāsyo raso dvyadhiṣṭhāno bhavati | sa cottamamadhyamādhamaprakṛtibhedātṣaḍvidhaḥ |

ātmastho yathā rāvaṇaḥ—


    jātaṁ me paruṣeṇa bhasmarajasā taccandanoddhūlanaṁ


    hāro vakṣasi yajñasūtramucitaṁ kliṣṭā jaṭāḥ kuntalāḥ | 


    rudrākṣaiḥ sakalaiḥ saratnavalayaṁ citrāṁśukaṁ valkalaṁ


    sītālocanahāri kalpitamaho ramyaṁ vapuḥ kāminaḥ || 

parastho yathā—


    bhikṣo māṁsaniṣevaṇaṁ prakuruṣe kiṁ tena madyaṁ vinā


    kiṁ te madyam api priyaṁ priyamaho vārāṅganābhiḥ saha | 


    veśyā dravyaruciḥ kutastava dhanaṁ dyūtena cauryeṇa vā


    cauryadyūtaparigraho'pi bhavato dāsasya kānyā gatiḥ || ||75||

**smitamiha vikāsinayanaṁ kiñcillakṣyadvijaṁ tu hasitaṁ syāt | **

**madhurasvaraṁ vihasitaṁ saśiraḥkampamidamupahasitam ||76||**

**apahasitaṁ sāsrākṣaṁ vikṣiptāṅgaṁ bhavatyatihasitam | **

**dve dve hasite caiṣāṁ jyeṣṭhe madhye'dhame kramaśaḥ ||77||**

**dhanikaḥ: **uttamasya svaparasthavikāradarśanāsmitahasite madhyamasya vihasitopahasite'dhamasyāpahasitātihasite | udāhṛtayaḥ svayamutprekṣyāḥ ||76-77||

**nidrālasyaśramaglānimūrchāś ca sahacāriṇaḥ | **

**dhanikaḥ: **vyabhicāriṇaścāsya—**nidrālasya** iti ||78a||

**atilokaiḥ padārthaiḥ syādvismayātmā raso'dbhutaḥ ||78||**

**karmāsya sādhuvādāśruvepathusvedagadgadāḥ | **

**harṣāvegadhṛtiprāyā bhavanti vyabhicāriṇaḥ ||79||**

**dhanikaḥ: **athādbhutaḥ—**atilokaiḥ** iti |** **lokasīmātivṛttapadārthavarṇanādivibhāvitaḥ sādhuvādādyanubhāvaparipuṣṭo vismayaḥ sthāyibhāvo harṣovegādibhāvito raso'dbhutaḥ | yathā—


    dordaṇḍāñcitacandraśekharadhanurdaṇḍāvabhaṅgoddhata


    ṣṭaṅkāradhvanirāryabālacaritaprastāvanāḍiṇḍimaḥ | drākparyāptakapālasaṁpuṭamiladbrahmāṇḍabhāṇḍodara


    bhrāmyatpiṇḍitacaṇḍimā kathamasau nādyāpi viśrāmyati ||[^15] 

ityādi ||78-79||

**vikṛtasvarasattvāderbhayabhāvo bhayānakaḥ | sarvāṅgavepathusvedaśoṣavaicittyalakṣaṇaḥ |**

**dainyasaṁbhramasaṁmohatrāsādistatsahodaraḥ ||80||**

**dhanikaḥ: **atha bhayānakaḥ—**vikṛtasvara** iti | raudraśabdaśravaṇādraudrasattvadarśanācca bhayasthāyibhāvaprabhavo bhayānako rasaḥ | tatra sarvāṅgavepathuprabhṛtayo'nubhāvāḥ | dainyādayastu vyabhicāriṇaḥ | bhayānako yathā prāgudāhṛtaḥ—


    śastrametatsamutsṛjya kubjībhūya śanaiḥ śanaiḥ |


    yathāyathāgatenaiva yadi śaknoṣi gamyatām || 

yathā ca ratnāvalyām—naṣṭaṁ varṣavaraiḥ ityādi |

yathā ca—


    svagehātpanthānaṁ tata upacitaṁ kānanamatho


    giriṁ tasmātsāndradrumagahanamasmādapi guhām || 


    tadanvaṅgānyaṅgairabhiniviśamāno na gaṇaya


    tyarātiḥ kvālīye tava vijayayātrācakitadhīḥ || ||80||

**iṣṭanāśādaniṣṭāptau śokātmā karuṇo'nu tam | niḥśvāsocchvāsaruditastambhapralapitādayaḥ ||81||**

**svāpāpasmāradainyādhimaraṇālasyasaṁbhramāḥ | **

**viṣādajaḍatonmādacintādyā vyabhicāriṇaḥ ||82||**

**dhanikaḥ: **atha karuṇaḥ—**iṣṭanāśādaniṣṭāptau** iti |** **iṣṭasya bandhuprabhṛtervināśādaniṣṭasya tu bandhanādeḥ prāptyā śokaprakarṣajaḥ karuṇaḥ | tamanviti tadanubhāvaniḥśvāsādikathanam | vyabhicāriṇaś ca svāpāpasmārādayaḥ | iṣṭanāśātkaruṇo yathā kumārasaṁbhave—


    ayi jīvitanātha jīvasītyabhidhāyotthitayā tayā puraḥ |


    dadṛśe puruṣākṛti kṣitau harakopānalabhasma kevalam || 

ityādi ratipralāpaḥ | aniṣṭāvāpteḥ sāgarikāyā bandhanādyathā ratnāvalyām ||81-82||

**prītibhaktyādayo bhāvā mṛgayākṣādayo rasāḥ | **

**harṣotsāhādiṣu spaṣṭamantarbhāvānna kīrtitāḥ ||83||**

**dhanikaḥ: **spaṣṭam ||83 ||

**ṣaṭtriṁśadbhūṣaṇādīni sāmādīnyekaviṁśatiḥ |**

**lakṣyasaṁdhyantarāṅgāni sālaṅkāreṣu teṣu ca ||84||**

**dhanikaḥ: **vibhūṣaṇaṁ cākṣarasaṁhatiś ca śobhābhimānau guṇakīrtanaṁ ca ityevamādīni ṣaṭtriṁśatkāvyalakṣaṇāni | sāma bhedaḥ pradānaṁ ca ityevamādīni saṁdhyantarāṇyekaviṁśatirupamādiṣvivālaṅkāreṣu harṣotsāhādiṣvantarbhāvānna pṛthaguktāni ||84||

**ramyaṁ jugupsitamudāramathāpi nīcam**

**ugraṁ prasādi gahanaṁ vikṛtaṁ ca vastu | **

**yadvāpyavastu kavibhāvakabhāvyamānaṁ**

**tannāsti yanna rasabhāvamupaiti loke ||85||**

**viṣṇoḥ sutenāpi dhanañjayena vidvanmanorāganibandhahetuḥ | **

**āviṣkṛtaṁ muñjamahīśagoṣṭhīvaidagdhyabhājā daśarūpametat ||86|| **

iti śrīviṣṇusūnordhanikasya kṛtau daśarūpāvaloke

rasavicāro nāma caturthaḥ prakāśaḥ samāptaḥ |

samāptaścāryaṁ granthaḥ |

…


<!-- Footnotes themselves at the bottom. -->
## Notes

[^1]:
    chinnoktārthasya iti ka-granthe |

[^2]:
    guru-vacanād iti ka-granthe |

[^3]:
    vidyāyāḥ | (su.ra. 807, śā.pa. 3769, sū.mu. 87.7, sa.u.ka. 541)

[^4]:
    sarvv 1947, śā.pa. 3613, su.ra. 783, sa.u.ka. 835

[^5]:
    sa.u.ka. 637, su.ra. 557.

[^6]:
    vāmanasya | (s.k. 2.38.1, sū.mu. 78.4)

[^7]:
    (śaṭhanāyakaḥ, su. 603, sad. 881)

[^8]:
    su.ra.ko. 265, padyā. 372

[^9]:
    This second line not found in all editions.

[^10]:
    rasārṇava-sudhākaraḥ 2.224f.

[^11]:
    bhavabhūteḥ (Dr 4.22, Sv 1840, Srk 299, Spd 3922, Smv 63.15)

[^12]:
    Attributed to _Śṛṅgāra-tilaka_, but not found there.

[^13]:
    vasatim upagatena

[^14]:
    (mālatī-mādhava 5.16, Srk 1530)

[^15]:
    bhavabhūteḥ | (Mc 1.54, Dr. 4.79, Sd. 3.227, Smv 95.3, Skm 2093)
