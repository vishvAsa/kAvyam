---
title: २

---
  
 ध्वन्यलोक २   
  
एवमविवक्षितवाच्यविवक्षितान्यपरवाच्यत्वेन  
ध्वनिर्द्विप्रकारः प्रकाशितः।  
 तत्राविवक्षितवाच्यस्य प्रभेदप्रतिपादनायेदमुच्यते ---  
  
अर्थान्तरे सङ्क्रमितमत्यन्तं वा तिरस्कृतम् ।  
अविवक्षितवाच्यस्य ध्वनेर्वाच्यं द्विधा मतम् ॥ १॥  
  
तथाविधाभ्यां च ताभ्यां व्यङ्ग्यस्यैव विशेषः ।  
  
तत्रार्थान्तरसङ्क्रमितवाच्यो यथा ---  
स्निग्धश्यामलकान्तिलिप्तवियतो वेल्लद्बलाका घना  
वाताः शीकरिणः पयोदसुहृदामानन्दकेकाः कलाः ।  
कामं सन्तु दृढं कठोरहृदयो रामोऽस्मि सर्वं सहे  
वैदेही तु कथम् भविश्यति हहा हा देवि धीरा भव ॥  
  
इत्यत्र रामशब्दः । अनेन हि व्यङ्ग्यधर्मान्तरपरिणतः सञ्ज्ञी  
प्रत्याय्यते , न सञ्ज्ञिमात्रम् ।  
  
यथा च ममैव विषमबाणलीलायाम् ---  
तदा जायन्ते गुणा यदा ते सहृदयैर्गृह्यन्ते ।  
रविकिरणानुगृहीतानि भवन्ति कमलानि कमलानि ॥  
  
इत्यत्र द्वितीयः कमलशब्दः ।  
  
अत्यन्ततिरस्कृतवाच्यो यथादिकवेर्वाल्मीकेः ---  
रविसङ्क्रान्तसौभाग्यस्तुषारावृतमण्डलः ।  
निःश्वासान्ध इवादर्शश्चन्द्रमा न प्रकाशते ॥ इति ।  
अत्रान्धशब्दः ।  
गगनं च मत्तमेघं धारालुलितार्जुनानि च वनानि ।  
निरहङ्कारमृगाङ्का हरन्ति नीला अपि निशाः ॥  
  
अत्र मत्तनिरहङ्कारशब्दौ ॥ १॥  
  
असंलक्ष्यक्रमोद्द्योतः क्रमेण द्योतितः परः ।  
विवक्षिताभिधेयस्य ध्वनेरात्मा द्विधा मतः ॥ २॥  
  
मुख्यतया प्रकाशमानो व्यङ्ग्योऽर्थो ध्वनेरात्मा । स च वाच्यार्थापेक्षया  
कश्चिदलक्ष्यक्रमतया प्रकाशते , कश्चिद्क्रमेणेति द्विधा मतः ॥ २॥  
  
तत्र  
रसभावतदाभासतत्प्रशान्त्यादिरक्रमः ।  
ध्वनेरात्माङ्गिभावेन भासमानो व्यवस्थितः ॥ ३॥  
  
रसादिरर्थो हि सहेव वाच्येनावभासते । स चाङ्गित्वेनावभासमानो  
ध्वनेरात्मा ।  
  
इदानीं रसवदलङ्कारादलक्ष्यक्रमद्योतनात्मनो ध्वनेर्विभक्तो  
विषय इति प्रदर्श्यते ---  
वाच्यवाचकचारुत्वहेतूनां विविधात्मनाम् ।  
रसादिपरता यत्र स ध्वनेर्विषयो मतः ॥ ४॥  
  
रसभावतदाभासतत्प्रशमलक्षणं मुख्यमर्थमनुवर्तमाना  
शब्दार्थालङ्कारा गुणाश्च परस्परं ध्वन्यपेक्षया  
विभिन्नरूपा व्यवस्थितास्तत्र काव्ये ध्वनिरिति व्यपदेशः ॥ ४॥  
  
प्रधान्येऽन्यत्र वाक्यार्थे यत्राङ्गं तु रसादयः ।  
काव्ये तस्मिन्नलङ्कारो रसादिरिति मे मतिः ॥ ५॥  
  
यद्यपि रसवदलङ्कारस्यान्यैर्दर्शितो विषयस्तथापि यस्मिन् काव्ये  
प्रधानतयाऽन्योऽर्थो वाक्यार्थीभूतस्तस्य चाङ्गभूता ये  
रसादयस्ते रसादेरलङ्कारस्य विषया इति मामकीनः पक्षः ।  
तद्यथा चाटुषु प्रेयोऽलङ्कारस्य वाक्यार्थत्वेऽपि  
रसादयोऽङ्गभूता दृश्यन्ते ।  
  
स च रसादिरलङ्कारः शुद्धः सङ्कीर्णो वा । तत्राद्यो यथा ---  
  
किं हास्येन न मे प्रयास्यसि पुनः प्राप्तश्चिराद्दर्शनं  
केयम् निष्करुण प्रवासरुचिता केनासि दूरिकृतः ।  
स्वप्नान्तेष्विति ते वदन् प्रियतमव्यासक्तकण्ठग्रहो  
बुद्धा रोदिति रिक्तबाहुवलयस्तारं रिपुस्त्रीजनः ॥  
  
इत्यत्र करुणरसस्य शुद्धस्याङ्गभावात्स्पष्टमेव  
रसवदलङ्कारत्वम् । एवमेवंविधे विषये रसान्तराणां स्पष्ट  
एवाङ्गभावः ।  
  
सङ्कीर्णो रसादिरङ्गभूतो यथ ---  
क्षिप्तो हस्तावलग्नः प्रसभमभिहतोऽप्याददानोऽंशुकान्तं  
गृह्णन् केशेष्वपास्तश्चरणनिपतितो नेक्षितः सम्भ्रमेण ।  
आलिङ्गन् योऽवधूतस्त्रिपुरयुवतिभिः साश्रुनेत्रोत्पलाभिः  
कामीवार्द्रापराधः स दहतु दुरितं शाम्भवो वः शराग्निः ॥  
  
इत्यत्र त्रिपुररिपुप्रभावातिशयस्य वाक्यार्थत्वे ईर्ष्याविप्रलम्भस्य  
श्लेषसहितस्याङ्गभाव इति , एवंविध एव रसवदाद्यलङ्कारस्य  
न्याय्यो विषयः । अत एव चेर्ष्याविप्रलम्भकरुणयोरङ्गत्वेन  
व्यवस्थानात्समावेशो न दोषः । यत्र हि रसस्य वाक्यार्थीभावस्तत्र  
कथमलङ्कारत्वम् ? अलङ्कारो हि चारुत्वहेतुः प्रसिद्धः ; न  
त्वसावात्मैवात्मनश्चारुत्वहेतुः ।  
तथा चायमत्र सङ्क्षेपः ---  
  
रसभावादितात्पर्यमाश्रित्य विनिवेशनम् ।  
अलङ्कृतीनां सर्वासामलङ्कारत्वसाधनम् ॥  
  
तस्माद्यत्र रसादयो वाक्यार्थीभूताः स सर्वो न  
रसादेरलङ्कारस्य विषयः ; स ध्वनेः प्रभेदः ,  
तस्योपमादयोऽलङ्काराः । यत्र तु प्राधान्येनार्थान्तरस्य  
वाक्यार्थीभावे रसादिभिश्चारुत्वनिष्पत्तिः क्रियते ,  
स रसादेरलङ्कारताया विषयः ।  
  
एवं ध्वनेरुपमादीनां रसवदलङ्कारस्य च विभक्तविषयता  
भवति ।  
  
यदि तु चेतनानां वाक्यार्थीभावो रसाद्यलङ्कारस्य विषय  
इत्युच्यते तर्ह्युपमादीनां प्रविरलविषयता निर्विषयता वाभिहिता  
स्यात् । यस्मादचेतनवस्तुवृत्ते वाक्यार्थीभूते पुनश्चेतन-  
वस्तुवृत्तान्तयोजनया यथाकथञ्चिद्भवितव्यम् । अथ सत्यामपि  
तस्यां यत्राचेतनानां वाक्यार्थीभावो नासौ रसवदलङ्कारस्य  
विषय इत्युच्यते । तत् महतः काव्यप्रबन्धस्य रसनिधानभूतस्य  
नीरसत्वमभिहितं स्यात् । यथा ---  
  
तरङ्गभ्रूभङ्गा क्षुभितविहगश्रेणिरशना  
विकर्षन्ती फेनं वसनमिव संरम्भशिथिलम् ।  
यथाविद्धं याति स्खलितमभिसन्धाय बहुशो  
नदीरूपेणेयं ध्रुवमसहना सा परिणता ॥  
  
यथा वा ---  
तन्वी मेघजलार्द्रपल्लवतया धौताधरेवाश्रुभिः  
शून्येवाभरणैः स्वकालविरहाद्विश्रान्तपुष्पोद्गमा ।  
चिन्ता मौनमिवाश्रिता मधुकृतां शब्दैर्विना लक्ष्यते  
चण्डी मामवधूय पादपतितं जातानुतापेव सा ॥  
  
यथा वा ---  
तेषां गोपवधूविलाससुहृदां राधारहःसाक्षिणां  
क्षेमं भद्र कलिन्दशैलतनयातीरे लतावेश्मनां ।  
विच्छिन्ने स्मरतल्पकल्पनमृदुच्छेदोपयोगेऽधुना  
ते जाने जरठीभवन्ति विगलन्नीलत्विषः पल्लवाः ॥  
  
इत्येवमादौ विषयेऽचेतनानां वाक्यार्थीभावेऽपि  
चेतनवस्तुवृत्तान्तयोजनास्त्येव ।  
अथ यत्र चेतनवस्तुवृत्तान्तयोजनास्ति  
तत्र रसादिरलङ्कारः । तदेवं सत्युपमादयो निर्विषयाः  
प्रविरलविषया वा स्युः । यस्मान्नास्त्येवासावचेतनवस्तुवृत्तान्तो  
यत्र चेतनवस्तुवृत्तान्तयोजना नास्त्यन्ततो विभावत्वेन ।  
तस्मादङ्गत्वेन च रसादीनामलङ्कारता । यः पुनरङ्गी रसो भावो  
वा सर्वाकारमलङ्कार्यः स ध्वनेरात्मेति ॥ ५॥  
  
किञ्च ---  
तमर्थमवलम्बन्ते येऽङ्गिनं ते गुणाः स्मृताः ।  
अङ्गाश्रितास्त्वल`ङ्कारा मन्तव्याः कटकादिवत् ॥ ६॥  
  
ये तमर्थं रसादिलक्षणमङ्गिनं सन्तमवलम्बते ते गुणाः  
शौर्यादिवत् । वाच्यवाचकलक्षणान्यङ्गानि ये पुनस्तदाश्रितास्-  
तेऽलङ्कारा मन्तव्याः कटकादिवत् ॥ ६॥  
  
तथा च ---  
शृङ्गार एव मधुरः परः प्रह्लादनो रसः ।  
तन्मयं काव्यमाश्रित्य माधुर्यं प्रतितिष्ठति ॥ ७॥  
  
शृङ्गार एव रसान्तरापेक्षया मधुरः प्रह्लादहेतुत्वात् ।  
तत्प्रकाशनपरशब्दार्थतया काव्यस्य स माधुर्यलक्षणो गुणः ।  
श्रव्यत्वं पुनरोजसोऽपि साधारणमिति ॥ ७॥  
  
शृङ्गारे विप्रलम्भाख्ये करुणे च प्रकर्षवत् ।  
माधुर्यमार्द्रतां याति यतस्तत्राधिकं मनः ॥ ८॥  
  
 विप्रलम्भशृङ्गारकरुणयोस्तु माधुर्यमेव प्रकर्षवत् ।  
सहृदयहृदयावर्जनातिशयनिमित्तत्वादिति ॥ ८॥  
  
रौद्रादयो रसा दीप्त्या लक्ष्यन्ते काव्यवर्तिनः ।  
तद्व्यक्तिहेतू  शब्दार्थावाश्रित्यौजो व्यवस्थितम् ॥ ९॥  
  
रौद्रादयो हि रसाः परां दीप्तिमुज्ज्वलतां जनयन्तीति लक्षणया  
त एव दीप्तिरित्युच्यते । तत्प्रकाशनपरः शब्दो दीर्घसमास-  
रचनालङ्कृतं वाक्यम् । यथा ---  
  
चञ्चद्भुजभ्रमितचण्डगदाभिघात-  
सञ्चूर्णितोरुयुगलस्य सुयोधनस्य ।  
स्त्यानावबद्धघनशोणितशोणपाणि-  
रुत्तंसयिष्यति कचांस्तव देवि भीमः ॥  
  
तत्प्रकाशनपरश्चार्थोऽनपेक्षितदीर्घसमासरचनः  
प्रसन्नवाचकाभिधेयः । यथा ---  
यो यः शस्त्रं बिभर्ति स्वभुजगुरुमदः पाण्डवीनां चमूनां  
यो यः पाञ्चालगोत्रे शिशुरधिकवया गर्भशय्यां गतो वा ।  
यो यस्तत्कर्मसाक्षी चरति मयि रणे यश्च यश्च प्रतीपः  
क्रोधान्धस्तस्य तस्य स्वयमपि जगतामन्तकस्यान्तकोऽहम् ॥  
  
इत्यादौ द्वयोरोजस्तव्म् ॥ ९॥  
  
समर्पकत्वं काव्यस्य यत्तु सर्वरसान् प्रति ।  
स प्रसादो गुणो ज्ञेयः सर्वसाधारणक्रियः ॥ १०॥  
  
प्रसादस्तु स्वच्छता शब्दार्थयोः । स च सर्वरससाधारणो  
गुणः सर्वरचनासाधारणश्च व्यङ्ग्यार्थापेक्षयैव  
मुख्यतया व्यवस्थितो मन्तव्यः ।  
श्रुतिदुष्टादयो दोषा अनित्या ये च दर्शिताः ।  
ध्वन्यात्मन्येव शृङ्गारे ते हेया इत्युदाहृताः ॥ ११॥  
  
अनित्या दोषाश्च ये श्रुतिदुष्टादयः सूचितास्तेऽपि न  
वाच्ये अर्थमात्रे , न च व्यङ्ग्ये शृङ्गारे वा ध्वनेरनात्मभूते ।  
किं तर्हि ? ध्वन्यात्मन्येव शृङ्गारेऽङ्गितया व्यङ्ग्ये  
ते हेया इत्युदाहृताः । अन्यथा हि तेषामनित्यदोषतैव न  
स्यात् । एवमयमसंलक्ष्यक्रमद्योतो ध्वनेरात्मा प्रदर्शितः  
सामान्येन ॥ ११॥  
  
तस्याङ्गानां प्रभेदा ये प्रभेदाः स्वगताश्च ये ।  
तेषामानन्त्यमन्योन्यसम्बन्धपरिकल्पने ॥ १२॥  
  
अङ्गितया व्यङ्ग्यो रसादिर्विवक्षितान्यपरवाच्यस्य  
ध्वनेरेक आत्मा य उक्तस्तस्याङ्गानां  
वाच्य वाचकानुपातिनामलङ्काराणां ये प्रभेदा  
निरवधयो ये च स्वगतास्तस्याङ्गिनोऽर्थस्य  
रसभावतदाभासतत्प्रशमलक्षणा  
विभावानुभावव्यभिचारिप्रतिपादनसहिता अनन्ताः  
स्वाश्रयापेक्षया निःसीमानो विशेषास्तेषा-  
मन्योन्यसम्बन्धपरिकल्पने क्रियमाणे कस्यचि-  
दन्यतमस्यापि रसस्य प्रकाराः परिसङ्ख्यातुं न शक्यन्ते  
किमुत सर्वेषाम् । तथा हि शृङ्गारस्याङ्गिनस्ताव-  
दाद्यौ द्वौ भेदौ - सम्भोगो विप्रलम्भश्च ।  
सम्भोगस्य च परस्परप्रेमदर्शनसुरतविहरणादि-  
लक्षणाः प्रकाराः । विप्रलम्भस्याप्यभिलाषेर्ष्या-  
विरहप्रवासविप्रलम्भादयः । तेषां च प्रत्येकं  
विभावानुभावव्यभिचारिभेदः । तेषां च  
देशकालाद्याश्रयावस्थाभेद इति स्वगतभेदापेक्ष-  
यैकस्य तस्यापरिमेयत्वं , किं पुनरङ्गप्रभेद-  
कल्पनायाम् । ते ह्यङ्गप्रभेदाः प्रत्येकमङ्गि-  
प्रभेदसम्बन्धपरिकल्पने क्रियमाणे सत्यानन्त्य-  
मेवोपयान्ति ॥ १२॥  
  
दिङ्मात्रं तूच्यते येन व्युत्पन्नानां सचेतसाम् ।  
बुद्धिरासादितालोका सर्वत्रैव भविष्यति ॥ १३॥  
  
दिङ्मात्रकथनेन हि व्युत्पन्नानां सहृदयानामेकत्रापि  
रसभेदे सहालङ्कारैरङ्गाङ्गिभावपरिज्ञानादासादितालोका  
बुद्धिः सर्वत्रैव भविष्यति । तत्र ---  
शृङ्गारस्याङ्गिनो यत्नादेकरूपानुबन्धवान् ।  
सर्वेष्वेव प्रभेदेषु नानुप्रासः प्रकाशकः ॥ १४॥  
  
अङ्गिनो हि शृङ्गारस्य ये उक्ताः प्रभेदास्तेषु  
सर्वेष्वेकप्रकारानुबन्धितया प्रबन्धेन  
प्रवृत्तोऽनुप्रासो न व्यञ्जकः । अङ्गिन इत्यनेनाङ्गभूतस्य  
शृङ्गारस्यैकरूपानुबन्ध्यनुप्रासनिबन्धने  
कामचारमाह ॥ १४॥  
  
ध्वन्यात्मभूते शृङ्गारे यमकादिनिबन्धनम् ।  
शक्तावपि प्रमादित्वं विप्रलम्भे विशेषतः ॥ १५॥  
  
ध्वनेरात्मभूतः शृङ्गारस्तात्पर्येण वाच्यवाचकाभ्यां  
प्रकाश्यमानस्तस्मिन्यमकादीनां यमकप्रकाराणां  
निबन्धनं दुष्करशब्दभङ्गश्लेषादीनां शक्तावपि  
प्रमादित्वं  । ॑प्रमादित्व॑ मित्यनेनैतद्दर्श्यते --- काकतालीयेन  
कदाचित्कस्यचिदेकस्य यमकादेर्निष्पत्तावपि भूम्नालङ्कारान्तर-  
वद्रसाङ्गत्वेन निबन्धो न कर्तव्य इति । ॑विप्रलम्भे विशेषत॑ इत्यनेन  
विप्रलम्भे सौकुमार्यातिशयः ख्याप्यते । तस्मिन्द्योत्ये यमकादेरङ्गस्य  
निबन्धो नियमान्न कर्तव्य इति ॥ १५॥  
  
अत्र युक्तिरभिधीयते ---  
रसाक्षिप्ततया यस्य बन्धः शक्यक्रियो भवेत् ।  
अपृथग्यत्ननिर्वत्यः सोऽलङ्कारो ध्वनौ मतः ॥ १६॥  
  
निष्पत्तावाश्चर्यभूतोऽपि यस्यालङ्कारस्य रसाक्षिप्ततयैव  
बन्धः शक्यक्रियो भवेत्सोऽस्मिन्नलक्ष्यक्रमव्यङ्ग्ये  
ध्वनावलङ्कारो मतः । तस्यैव रसाङ्गत्वं मुख्यमित्यर्थः।  
यथा ---  
कपोले पत्त्राली करतलनिरोधेन मृदिता  
निपीतो निःश्वासैरयममृतहृद्योऽधररसः ।  
मुहुः कण्ठे लग्नस्तरलयति बाष्पस्तनतटीं  
प्रियो मन्युर्जातस्तव निरनुरोधे न तु वयम् ॥  
  
रसाङ्गत्वे च तस्य लक्षणमपृथग्यत्ननिर्वर्त्यत्वमिति  
यो रसं बन्धुमध्यवसितस्य कवेरलङ्कारस्तां  
वासनामत्यूह्य यत्नान्तरमास्थितस्य निष्पद्यते स न  
रसाङ्गमिति । यमके च प्रबन्धेन बुद्धिपूर्वकं क्रियमाणे  
नियमेनैव यत्नान्तरपरिग्रह आपतति शब्दविशेषान्वेषणरूपः ।  
अलङ्कारान्तरेष्वपि तत्तुल्यमिति चेत् --- नैवम् ; अलङ्कारान्तराणि  
हि निरूप्यमाणदुर्घटनान्यपि रससमाहितचेतसः  
प्रतिभानवतः कवेरहम्पूर्विकया परापतन्ति । यथा कादम्बर्यां  
कादम्बरीदर्शनावसरे । यथा च मायारामशिरोदर्शनेन  
विह्वलायां सीतदेव्यां सेतौ । युक्तं चैतत् , यतो रसा  
वाच्यविशेषैरेवाक्षेप्तव्याः । तत्प्रतिपादकैश्च शब्दैस्तत्-  
प्रकाशिनो वाच्यविशेषा एव रूपकादयोऽलङ्काराः । तस्मान्न  
तेषां बहिरङ्गत्वं रसाभिव्यक्तौ । यमकदुष्करमार्गेषु तु  
तत्स्थितमेव । यत्तु रसवन्ति कानिचिद्यमकादीनि दृश्यन्ते , तत्र  
रसादीनामङ्गता । यमकादीनां त्वङ्गितैव । रसाभासे  
चाङ्गत्वमप्यविरुद्धम् । अङ्गितया तु व्यङ्ग्ये रसे  नाङ्गत्वं  
पृथक्प्रयत्ननिर्वर्त्यत्वाद्यमकादेः ।  
  
अस्यैवार्थस्य सङ्ग्रहश्लोकाः ---  
रसवन्ति हि वस्तूनि सालङ्काराणि कानिचित् ।  
एकेनैव प्रयत्नेन निर्वर्त्यन्ते महाकवेः ॥  
  
यमकादिनिबन्धे तु पृथग्यत्नोऽस्य जायते ।  
शक्तस्यापि रसेऽङ्गत्वं तस्मादेषां न विद्यते ॥  
  
रसाभासाङ्गभावस्तु यमकादेर्न वार्यते ।  
ध्वन्यात्मभूते शृङ्गारे त्वङ्गता नोपपद्यते ॥ १६॥  
  
इदानीं ध्वन्यात्मभूतस्य शृङ्गारस्य व्यञ्जकोऽल-  
ङ्कारवर्ग आख्यायते ---  
  
ध्वन्यात्मभूते शृङ्गारे समीक्ष्य विनिवेशितः ।  
रूपकादिरलङ्कारवर्ग एति यथार्थताम् ॥ १७॥  
  
अलङ्कारो हि बाह्यालङ्कारसाम्यादङ्गिनश्चारुत्व-  
हेतुरुच्यते । वाच्यालङ्कारवर्गश्च रूपकादिर्यावानुक्तो  
वक्ष्यते च कैश्चित् , अलङ्काराणामनन्तत्वात् ॥।  
  
स सर्वोऽपि यदि समीक्ष्य विनिवेश्यते तदलक्ष्यक्रमव्यङ्ग्यस्य  
ध्वनेरङ्गिनः सर्वस्यैव चारुत्वहेतुर्निष्पद्यते ॥ १७॥  
  
एषा चास्य विनिवेशने समीक्षा ---  
विवक्षा तत्परत्वेन नाङ्गित्वेन कदाचन ।  
काले च ग्रहणत्यागौ नातिनिर्वहणैषिता ॥ १८॥  
  
निर्व्यूढावपि चाङ्गत्वे यत्नेन प्रत्यवेक्षणम् ।  
  
रूपकादिरलङ्कारवर्गस्याङ्गत्वसाधनम् ॥ १९॥  
  
रसबन्धेष्वत्यादृतमनाः कविर्यमलङ्कारं तदङ्गतया  
विवक्षति । यथा ---  
  
चलापाङ्गां दृष्टिं स्पृशसि बहुशो वेपथुमतीं  
रहस्याख्यायीव स्वनसि मृदु कर्णान्तिकचरः ।  
करौ व्याधुन्वत्याः पिबसि रतिसर्वस्वमधरं  
वयं तत्त्वान्वेषान्मधुकर हतास्त्वं खलु कृती ॥  
  
अत्र हि भ्रमरस्वभावोक्तिरलङ्कारो रसानुगुणः ।  
॑नाङ्गित्वेने॑ति न प्राधान्येन । कदाचिद्रसादितात्पर्येण  
विवक्षितोऽपि ह्यलङ्कारः कश्चिदङ्गित्वेन विवक्षितो  
दृश्यते । यथा ---  
चक्राभिघातप्रसभाज्ञयैव चकार यो राहुवधूजनस्य ।  
आलिङ्गनोद्दामविलासवन्ध्यं रतोत्सवं चुम्बनमात्रशेषम् ॥  
  
अत्र हि पर्यायोक्तस्याङ्गित्वेन विवक्षा रसादितात्पर्ये सत्यपीति ।  
अङ्गत्वेन विवक्षितमपि यमवसरे गृह्णाति नानवसरे ।  
अवसरे गृहीतिर्यथा ---  
  
उद्दामोत्कलिकां विपाण्डुररुचं प्रारब्धजृम्भां क्षणा-  
दायासं श्वसनोद्गमैरविरलैरातन्वतीमात्मनः ।  
अद्योद्यानलतामिमां समदनां नारीमिवान्यां ध्रुवं  
पश्यन् कोपविपाटलद्युति मुखं देव्याः करिष्याम्यहम् ॥  
  
इत्यत्र उपमा श्लेषस्य ।  
गृहीतमपि च यमवसरे त्यजति तद्रसानुगुणतयालङ्का-  
रान्तरापेक्षया । यथा ---  
  
रक्तस्त्वं नवपल्लवैरहमपि श्लाघ्यैः प्रियाया गुणै-  
स्त्वामायान्ति शिलीमुखाः स्मरधनुर्मुक्तास्तथा मामपि ।  
कान्तापादतलाहतिस्तव मुदे तद्वन्ममाप्यावयोः  
सर्वं तुल्यमशोक केवलमहं धात्रा सशोकः कृतः ॥  
  
अत्र हि प्रबन्धप्रवृत्तोऽपि श्लेषो व्यतिरेकविवक्षया  
त्यज्यमानो रसविशेषम् पुष्णाति । नात्रालङ्कार-  
द्वयसन्निपातः , किं तर्हि ? अलङ्कारान्तरमेव  
श्लेषव्यतिरेकलक्षणं नरसिंहवदिति चेत् --- न , तस्य  
प्रकारान्तरेण व्यवस्थापनात् । यत्र हि श्लेषविषय एव  
शब्दे प्रकारान्तरेण व्यतिरेकप्रतीतिर्जायते स तस्य  
विषयः । यथा -- ॑ स हरिर्नाम्ना देवः सहरिर्वरतुरग-  
निवहेन ॑ इत्यादौ । अत्र ह्यन्य एव शब्दः श्लेषस्य  
विषयोऽन्यश्च व्यतिरेकस्य । यदि चैवंविधे  
विषयेऽलङ्कारान्तरत्वकल्पना क्रियते तत्संसृष्टेर्विष-  
यापहार एव स्यात् । श्लेषमुखेनैवात्र व्यतिरेकस्यात्म-  
लाभ इति नायं संसृष्टेर्विषय इति चेत् --- न ; व्यतिरेकस्य  
प्रकारान्तरेणापि दर्शनात् । यथा ---  
नो कल्पापायवायोरदयरयदलत्क्ष्माधरस्यापि शम्या  
गाढोद्गीर्णोज्ज्वलश्रीरहनि न रहिता नो तमःकज्जलेन ।  
प्राप्तोत्पत्तिः पतङ्गान्न पुनरुपगता मोषमुष्णत्विषो वो  
वर्तिः सैवान्यरूपा सुखयतु निखिलद्वीपदीपस्य दीप्तिः ॥  
  
अत्र हि साम्यप्रपञ्चप्रतिपादनं विनैव व्यतिरेको दर्शितः ।  
नात्र श्लेषमात्राच्चारुत्वप्रतीतिरस्तीति श्लेषस्य  
व्यतिरेकाङ्गत्वेनैव विवक्षितत्वात् न स्वतोऽलङ्कारतेत्यपि  
न वाच्यम् । यत एवंविधे विषये साम्यमात्रादपि  
सुप्रतिपादिताच्चारुत्वं दृश्यत एव । यथा ---  
  
आक्रन्दाः स्तनितैर्विलोचनजलान्यश्रान्तधाराम्बुभि-  
स्तद्विच्छेदभुवश्च शोकशिखिनस्तुल्यास्तडिद्विभ्रमैः ।  
अन्तर्मे दयितामुखं तव शशी वृत्तिः समैवावयो-  
स्तत्किं मामनिशं सखे जलधर त्वं दग्धमेवोद्यतः ॥  
  
इत्यादौ ।  
रसनिर्वहणैकतानहृदयो यं च नात्यन्तं निर्वोढुमिच्छति ।  
यथा ---  
कोपात्कोमललोलबाहुलतिकापाशेन बद्धा दृढं  
नीत्वा वासनिकेतनं दयितया सायं सखीनां पुरः ।  
भूयो नैवमिति स्खलत्कलगिरा संसूच्य दुश्चेष्टितं  
धन्यो हन्यत एव निह्नुतिपरः प्रेयान्रुदत्या हसन् ॥  
  
अत्र  हि रूपकमाक्षिप्तमनिर्व्यूढं च परं रसपुष्टये ।  
निर्वोढुमिष्टमपि यं यत्नादङ्गत्वेन प्रत्यवेक्षते यथा ---  
  
श्यामास्वङ्गं चकितहरिणीप्रेक्षणे दृष्टिपातं  
गण्डच्छायां शशिनि शिखिनां बर्हभारेषु केशान् ।  
उत्पश्यामि प्रतनुषु नदीवीचिषु भ्रूविलासान्  
हन्तैकस्थं क्वचिदपि न ते भीरु सादृश्यमस्ति ॥  
  
इत्यादौ ।  
स एवमुपनिबध्यमानोऽलङ्कारो रसाभिव्यक्तिहेतुः  
कवेर्भवति । उक्तप्रकारातिक्रमे तु नियमेनैव रसभङ्गहेतुः  
सम्पद्यते । लक्ष्यं च तथाविधं महाकविप्रबन्धेष्वपि  
दृश्यते बहुशः । तत्तु सूक्तिसहस्रद्योतितात्मनां महात्मनां  
दोषोद्घोषणमात्मन एव दूषणं भवतीति न विभज्य दर्शितम् ।  
किं तु रूपकादेरलङ्कारवर्गस्य येयं व्यञ्जकत्वे रसादिविषये  
लक्षणदिग्दर्शिता तामनुसरन् स्वयं चान्यल्लक्षणमुत्प्रेक्षमाणो  
यद्यलक्ष्यक्रमप्रतिभमनन्तरोक्तमेनं ध्वनेरात्मानमुप-  
निबध्नाति सुकविः समाहितचेतास्तदा तस्यात्मलाभो भवति  
महीयानिति ॥ १८-१९॥  
  
क्रमेण प्रतिभात्यात्मा योऽस्यानुस्वानसन्निभः ।  
शब्दार्थशक्तिमूलत्वात्सोऽपि द्वेधा व्यवस्थितः ॥ २०॥  
  
अस्य विवक्षितान्यपरवाच्यस्य ध्वनेः संलक्ष्यक्रम-  
व्यङ्ग्यत्वादनुरणनप्रख्यो य आत्मा सोऽपि शब्दशक्ति-  
मूलोऽर्थशक्तिमूलश्चेति द्विप्रकारः ॥  
  
ननु शब्दशक्त्या यत्रार्थान्तरं प्रकाशते स यदि  
ध्वनेः प्रकार उच्यते तदिदानीं श्लेषस्य विषय  
एवापहृतः स्यात् , नापहृत इत्याह ---  
  
आक्षिप्त एवालङ्कारः शब्दशक्त्या प्रकाशते ।  
यस्मिन्ननुक्तः शब्देन शब्दशक्त्युद्भवो हि सः ॥ २१॥  
  
यस्मादलङ्कारो न वस्तुमात्रं यस्मिन् काव्ये शब्दशक्त्या प्रकाशते  
स शब्दशक्त्युद्भवो ध्वनिरित्यस्माकं विवक्षितम् । वस्तुद्वये च  
शब्दशक्त्या प्रकाशमाने श्लेषः । यथा ---  
  
येन ध्वस्तमनोभवेन बलिजित्कायः पुरास्त्रीकृतो  
यश्चोद्वृत्तभुजङ्गहारवलयो गङ्गां च योऽधारयत् ।  
यस्याहुः शशिमच्छिरो हर इति स्तुत्यं च नामामराः  
पायात्स स्वयमन्धकक्षयकरस्त्वां सर्वदोमाधवः ॥  
  
नन्वलङ्कारान्तरप्रतिभायामपि श्लेषव्यपदेशो भवतीति  
दर्शितं भट्टोद्भटेन , तत्पुनरपि शब्दशक्तिमूलो ध्वनिर्निरव-  
काश इत्याशङ्क्येदमुक्तम् ॑आक्षिप्त॑ इति। तदयमर्थः ---  
यत्र शब्दशक्त्या साक्षादलङ्कारान्तरं वाच्यं  
सत्प्रतिभासते स सर्वः श्लेषविषयः । यत्र तु शब्दशक्त्या  
सामर्थ्याक्षिप्तं वाच्यव्यतिरिक्तं व्यङ्ग्यमेवालङ्कारान्तरं  
प्रकाशते स ध्वनेर्विषयः । शब्दशक्त्या साक्षादलङ्कारान्तर-  
प्रतिभा यथा ---  
तस्या विनापि हारेण निसर्गादेव हारिणौ ।  
जनयामासतुः कस्य विस्मयं न पयोधरौ ॥  
  
अत्र शृङ्गारव्यभिचारी  विस्मयाख्यो भावः साक्षाद्विरो-  
धालङ्कारश्च प्रतिभासत इति विरोधच्छायानुग्राहिणः श्लेषस्यायं  
विषयः , न त्वनुस्वानोपमव्यङ्ग्यस्य ध्वनेः । अलक्ष्यक्रमव्यङ्ग्यस्य  
तु ध्वनेर्वाच्येन श्लेषेण विरोधेन वा व्यञ्जितस्य विषय एव ।  
यथा ममैव ---  
  
श्लाघ्याशेषतनुं सुदर्शनकरः सर्वाङ्गलीलाजित-  
त्रैलोक्यां चरणारविन्दललितेनाक्रान्तलोको हरिः ।  
बिभ्राणां मुखमिन्दुरूपमखिलं चन्द्रात्मचक्षुर्दध-  
त्स्थाने यां स्वतनोरपश्यदधिकां सा रुक्मिणी वोऽवतात् ॥  
  
अत्र वाच्यतयैव व्यतिरेकच्छायानुग्राही श्लेषः प्रतीयते ।  
यथा  च ---  
भ्रमिमरतिमलसहृदयतां प्रलयं मूर्च्छां तमः शरीरसादम् ।  
मरणं च जलदभुजगजं प्रसह्य कुरुते विषं वियोगिनीनाम् ॥  
  
यथा वा ---  
  
खण्डितमानसकाञ्चनपङ्कजनिर्मथितपरिमला यस्य ।  
अखण्डितदानप्रसरा बाहुपरिघा इव गजेन्द्राः ॥  
  
अत्र रूपकच्छायानुग्राही श्लेषो वाच्यतयैवावभासते ।  
स चाक्षिप्तोऽलङ्कारो यत्र पुनः शब्दान्तरेणाभिहित-  
स्वरूपस्तत्र न शब्दशक्त्युद्भवानुरणनरूपव्यङ्ग्य-  
ध्वनिव्यवहारः । तत्र वक्रोक्त्यादिवाच्यालङ्कारव्यवहार  
 एव । यथा ---  
दृष्ट्या केशव गोपरागहृतया किञ्चिन्न दृष्टं मया  
तेनैव स्खलितास्मि नाथ पतितां किं नाम नालम्बसे ।  
एकस्त्वं विषमेषु खिन्नमनसां सर्वाबलानां गति-  
र्गोप्यैवं गदितः सलेशमवताद्गोष्ठे हरिर्वश्चिरम् ॥  
  
एवञ्जातीयकः सर्व एव भवतु कामं वाच्यश्लेषस्य विषयः ।  
यत्र तु सामर्थ्याक्षिप्तं सदलङ्कारान्तरं शब्दशक्त्या  
प्रकाशते स सर्व एव ध्वनेर्विषयः । यथा ---  
॑ अत्रान्तरे कुसुमसमययुगमुपसंहरन्नजृम्भत ग्रीष्मा-  
भिधानः फुल्लमल्लिकाधवलाट्टहासो महाकालः ॑ ।  
  
यथा च ---  
उन्नतः प्रोल्लसद्धारः कालागरुमलीमसः ।  
पयोधरभरस्तन्व्याः कं न चक्रेऽभिलाषिणम् ॥  
  
यथा वा ---  
दत्तानन्दाः प्रजानां समुचितसमयाकृष्टसृष्टैः पयोभिः  
पूर्वाह्णे विप्रकीर्णा दिशि दिशि विरमत्यह्नि संहारभाजः ।  
दीप्तांशोर्दीर्घदुःखप्रभवभवभयोदन्वदुत्तारनावो  
गावो वः पावनानां परमपरिमितां प्रीतिमुत्पादयन्तु ॥  
  
एषूदाहरणेषु शब्दशक्त्या प्रकाशमाने सत्यप्राकरणि-  
केऽर्थान्तरे वाक्यस्यासम्बद्धार्थाभिधायित्वं मा प्रसाङ्क्षीदित्य-  
प्राकरणिकप्राकरणिकार्थयोरुपमानोपमेयभावः कल्पयितव्यः  
सामर्थ्यादित्यर्थाक्षिप्तोऽयं श्लेषो न शब्दोपारूढ  इति  
विभिन्न एव श्लेषादनुस्वानोपमव्यङ्ग्यस्य ध्वनेर्विषयः ।  
अन्येऽपि चालङ्काराः शब्दशक्तिमूलानुस्वानरूपव्यङ्ग्ये ध्वनौ  
सम्भवन्त्येव । तथा हि विरोधोऽपि शब्दशक्तिमूलानुस्वानरूपो  
दृश्यते । यथा स्थाण्वीश्वराख्यजनपदवर्णने भट्टबाणस्य ---  
॑ यत्र च मातङ्गगामिन्यः शीलवत्यश्च गौर्यो विभवरताश्च  
श्यामाः पद्मरागिण्यश्च धवलद्विजशुचिवदना मदिरामोदि-  
श्वसनाश्च प्रमदाः ॑ ।  
  
 अत्र हि वाच्यो विरोधस्तच्छायानुग्राही वा श्लेषोऽयमिति न शक्यं  
वक्तुम् । साक्षाच्छब्देन विरोधालङ्कारस्याप्रकाशितत्वात् । यत्र  
हि साक्षाच्छब्दावेदितो विरोधालङ्कारस्तत्र हि श्लिष्टोक्तौ  
वाच्यालङ्कारस्य विरोधस्य श्लेषस्य वा विषयत्वम् । यथा तत्रैव ---  
  
॑ समवाय इव विरोधिनां पदार्थानाम् । तथा हि --- सन्निहितबालान्ध-  
कारापि भास्वन्मूर्तिः ॑ इत्यादौ ।  
  
यथा वा ममैव ---  
सर्वैकशरणमक्षयमधीशमीशं धियां हरिं कॄष्णम् ।  
चतुरात्मानं निष्क्रियमरिमथनं नमत चक्रधरम् ॥  
  
अत्र हि शब्दशक्तिमूलानुस्वानरूपो विरोधः स्फुटमेव प्रतीयते ।  
एवंविधो व्यतिरेकोऽपि दृश्यते । यथा ममैव ---  
  
खं येऽत्युज्ज्वलयन्ति लूनतमसो ये वा नखोद्भासिनो  
ये पुष्णन्ति सरोरुहश्रियमपि क्षिप्ताब्जभासश्च ये  
ये मूर्धस्ववभासिनः क्षितिभृतां ये चामराणां शिरां-  
स्याक्रामन्त्युभयेऽपि ते दिनपतेः पादाः श्रिये सन्तु वः ॥  
  
एवमन्येऽपि शब्दशक्तिमूलानुस्वानरूपव्यङ्ग्यध्वनिप्रकाराः  
सन्ति ते सहृदयैः स्वयमनुसर्तव्याः । इह तु ग्रन्थविस्तरभयान्न  
तत्प्रपञ्चः कृतः ।  
  
अर्थशक्त्युद्भवस्त्वन्यो यत्रार्थः स प्रकाशते ।  
यस्तात्पर्येण वस्त्वन्यद्व्यनक्त्युक्तिं विना स्वतः ॥ २२॥  
  
यत्रार्थः स्वसामर्थ्यादर्थान्तरमभिव्यनक्ति शब्दव्यापारं  
विनैव सोऽर्थशक्त्युद्भवो नामानुस्वानोपमव्यङ्ग्यो ध्वनिः ।  
  
यथा ---  
एवंवादिनि देवर्षौ पार्श्वे पितुरधोमुखी ।  
लीलाकमलपत्राणि गणयामास केवलम् ॥  
  
अत्र हि लीलाकमलपत्रगणनमुपसर्जनीकृतस्वरूपं शब्दव्यापारं  
विनैवार्थान्तरं व्यभिचारिभावलक्षणं प्रकाशयति। न  
चायमलक्ष्यक्रमव्यङ्ग्यस्यैव ध्वनेर्विषयः । यतो यत्र  
साक्षच्छब्दनिवेदितेभ्यो विभावानुभावव्यभिचारिभ्यो  
रसादीनां प्रतीतिः , स तस्य केवलस्य मार्गः । यथा  
कुमारसम्भवे मधुप्रसङ्गे वसन्तपुष्पाभरणं वहन्त्या  
देव्या आगमनादिवर्णनं मनोभवशरसन्धानपर्यन्तं  
शम्भोश्च परिवृत्तधैर्यस्य चेष्टाविशेषवर्णनादि  
साक्षच्छब्दनिवेदितम् । तस्मादयमन्यो ध्वनेः प्रकारः ।  
  
यत्र च शब्दव्यापारसहायोऽर्थोऽर्थान्तरस्य व्यञ्जकत्वेनो-  
पादीयते स नास्य ध्वनेर्विषयः । यथा ---  
सङ्केतकालमनसं विटं ज्ञात्वा विदग्धया ।  
हसन्नेत्रार्पिताकूतं लीलापद्मं निमीलितम् ॥  
  
अत्र लीलाकमलनिमीलनस्य व्यञ्जकत्वमुक्त्यैव निवेदितम् ।  
  
तथा च ---  
शब्दार्थशक्त्या क्षिप्तोऽपि व्यङ्ग्योऽर्थः कविना पुनः ।  
यत्राविष्क्रियते स्वोक्त्या सान्यैवालङ्कृतिर्ध्वनेः ॥ २३॥  
  
शब्दशक्त्यार्थशक्त्या शब्दार्थशक्त्या वाक्षिप्तोऽपि  व्यङ्ग्योऽर्थः  
कविना पुनर्यत्र स्वोक्त्या प्रकाशीक्रियते सोऽस्मादनुस्वानोपमव्यङ्ग्याद्-  
ध्वनेरन्य एवालङ्कारः । अलक्ष्यक्रमव्यङ्ग्यस्य वा ध्वनेः  
सति सम्भवे स तादृगन्योऽलङ्कारः ।  
  
तत्र शब्दशक्त्या यथा ---  
वत्से मा गा विषादं श्वसनमुरुजवं सन्त्यजोर्ध्वप्रवृत्तं  
कम्पः को वा गुरुस्ते भवतु बलभिदा जृम्भितेनात्र याहि ।  
प्रत्याख्यानं सुराणामिति भयशमनच्छद्मना कारयित्वा  
यस्मै लक्ष्मीमदाद्वः स दहतु दुरितं मन्थमूढां पयोधिः ॥  
  
अर्थशक्त्या यथा ---  
अम्बा शेतेऽत्र वृद्धा परिणतवयसामग्रणीरत्र तातो  
निःशेषागारकर्मश्रमशिथिलतनुः कुम्भदासी तथात्र ।  
अस्मिन् पापाहमेका कतिपयदिवसप्रोषितप्राणनाथा  
पान्थायेत्थं तरुण्या कथितमवसरव्याहृतिव्याजपूर्वम् ॥  
  
उभयशक्त्या यथा --- ॑ दृष्ट्या केशवगोपरागहृतया ॑  
इत्यादौ ॥ २३॥  
  
प्रौढोक्तिमात्रनिष्पन्नशरीरः सम्भवी स्वतः ।  
अर्थोऽपि द्विविधो ज्ञेयो वस्तुनोऽन्यस्य दीपकः ॥ २४॥  
  
अर्थशक्त्युद्भवानुरणनरूपव्यङ्ग्ये ध्वनौ यो व्यञ्जकोऽर्थ  
उक्तस्तस्यापि द्वौ प्रकारौ --- कवेः कविनिबद्धस्य वा वक्तुः  
प्रौढोक्तिमात्रनिष्पन्नशरीर एकः , स्वतस्सम्भवी च द्वितीयः ।  
  
कविप्रौढोक्तिमात्रनिष्पन्नशरीरो यथा ---  
सज्जयति सुरभिमासो न तावदर्पयति युवतिजनलक्ष्यमुखान् ।  
अभिनवसहकारमुखान्नवपल्लवपत्रलाननङ्गस्य शरान् ॥  
  
कविनिबद्धवक्तृप्रौढोक्तिमात्रनिष्पन्नशरीरो यथोदाहृतमेव ---  
॑शिखरिणि ॑ इत्यादि ।  
  
यथा वा ---  
सादरवितीर्णयौवनहस्तालम्बं समुन्नमद्भ्याम् ।  
अभ्युत्थानमिव मन्मथस्य दत्तं तव स्तनाभ्याम् ॥  
  
स्वतः सम्भवी य औचित्येन बहिरपि सम्भाव्यमानसद्भावो न केवलं  
भणितिवशेनैवाभिनिष्पन्नशरीरः । यथोदाहृतम्  
॑एवंवादिनि ॑ इत्यादि । यथा वा ---  
  
शिखिपिच्छकर्णपूरा जाया व्याधस्य गर्विणी भ्रमति ।  
मुक्ताफलरचितप्रसाधनानां मध्ये सपत्नीनाम् ॥ २४॥  
  
अर्थशक्तेरलङ्कारो यत्राप्यन्यः प्रतीयते ।  
अनुस्वानोपमव्यङ्ग्यः स प्रकारोऽपरो ध्वनेः ॥ २५॥  
  
वाच्यालङ्कारव्यतिरिक्तो यत्रान्योऽलङ्कारोऽर्थसामर्थ्यात्-  
प्रतीयमानोऽवभासते सोऽर्थशक्त्युद्भवो नामानुस्वानरूप-  
व्यङ्ग्योऽन्यो ध्वनिः ॥ २५॥  
  
तस्य प्रविरलविषयत्वमाशङ्क्येदमुच्यते ---  
रूपकादिरलङ्कारवर्गो यो वाच्यतां श्रितः ।  
स सर्वो गम्यमानत्वं बिभ्रद् भूम्ना प्रदर्शितः ॥ २६॥  
  
अन्यत्र वाच्यत्वेन प्रसिद्धो यो रूपकादिरलङ्कारः  
सोऽन्यत्र प्रतीयमानतया बाहुल्येन प्रदर्शितस्तत्र-  
भवद्भिर्भट्टोद्भटादिभिः । तथा च ससन्देहादिषूपमा-  
रूपकातिशयोक्तीनां प्रकाशमानत्वं प्रदर्शितमित्यलङ्कारा-  
न्तरस्यालङ्कारान्तरे व्यङ्ग्यत्वं न यत्नप्रतिपाद्यम् ॥ २६॥  
  
इयत्पुनरुच्यत एव  
अलङ्कारान्तरस्यापि प्रतीतौ यत्र भासते ।  
तत्परत्वं न वाच्यस्य नासौ मार्गो ध्वनेर्मतः ॥ २७॥  
  
अलङ्कारान्तरेषु त्वनुरणनरूपालङ्कारप्रतीतौ सत्यामपि  
यत्र वाच्यस्य व्यङ्ग्यप्रतिपादनौन्मुख्येन चारुत्वं न  
प्रकाशते नासौ  ध्वनेर्मार्गः । तथा च दीपकादावलङ्कारे  
उपमाया गम्यमानत्वेऽपि तत्परत्वेन चारुत्वस्याव्यवस्थानान्न  
ध्वनिव्यपदेशः ।  
यथा ---  
चन्द्रमयूखैर्निशा नलिनी कमलैः कुसुमगुच्छैर्लता ।  
हंसैश्शारदशोभा काव्यकथा सज्जनैः क्रियते गुर्वी ॥  
  
इत्यादिषूपमागर्भत्वेऽपि सति वाच्यालङ्कारमुखेनैव चारुत्वं  
व्यवतिष्ठते न व्यङ्ग्यालङ्कारतात्पर्येण । तस्मात्तत्र  
वाच्यालङ्कारमुखेनैव काव्यव्यपदेशो न्याय्यः । यत्र तु व्यङ्ग्य-  
परत्वेनैव वाच्यस्य व्यवस्थानं तत्र  व्यङ्ग्यमुखेनैव व्यपदेशो  
युक्तः ।  
  
यथा --  
प्राप्तश्रीरेष कस्मात्पुनरपि मयि तं मन्थखेदं विदध्या-  
न्निद्रामप्यस्य पूर्वामनलमनसो नैव सम्भावयामि ।  
सेतुं बध्नाति भूयः किमिति च सकलद्वीपनाथानुयात-  
स्त्वय्यायाते वितर्कानिति दधत इवाभाति कम्पः पयोधेः ॥  
  
यथा वा ममैव ---  
लावण्यकान्तिपरिपूरितदिङ्मुखेऽस्मिन्  
स्मेरेऽधुना तव मुखे तरलायताक्षि ।  
क्षोभं यदेति न मनागपि तेन मन्ये  
सुव्यक्तमेव जलराशिरयं पयोधिः ॥  
  
इत्येवंविधे विषयेऽनुरणनरूपरूपकाश्रयेण काव्यचारुत्व-  
व्यवस्थानाद्रूपकध्वनिरिति व्यपदेशो न्याय्यः ।  
  
उपमाध्वनिर्यथा ---  
वीराणां रमते घुसृणारुणे न तथा प्रियास्तनोत्सङ्गे ।  
दृष्टी रिपुगजकुम्भस्थले यथा बहलसिन्दूरे ॥  
  
यथा वा ममैव विषमबाणलीलायामसुरपराक्रमणे कामदेवस्य ---  
तत्तेषां  श्रीसहोदररत्नाहरणे हृदयमेकरसम् ।  
बिम्बाधरे प्रियाणां निवेशितं कुसुमबाणेन ॥  
  
आक्षेपध्वनिर्यथा ---  
स वक्तुमखिलाञ्शक्तो हयग्रीवाश्रितान् गुणान् ।  
योऽम्बुकुम्भैः परिच्छेदं ज्ञातुं शक्तो महोदधेः ॥  
  
अत्रातिशयोक्त्या हयग्रीवगुणानामवर्णनीयताप्रतिपादन-  
रूपस्यासाधारणतद्विशेषप्रकाशनपरास्याक्षेपस्य  
प्रकाशनम् ।  
  
अर्थान्तरन्यासध्वनिः शब्दशक्तिमूलानुरणनरूपव्यङ्ग्योऽर्थ-  
शक्तिमूलानुरणनरूपव्यङ्ग्यश्च सम्भवति । तत्राद्यस्योदाहरणम् ---  
  
दैवायत्ते फले किं क्रियतामेतावत्पुनर्भणामः ।  
रक्ताशोकपल्लवाः पल्लवानामन्येषां न सदृशाः ॥  
  
पदप्रकाशश्चायं ध्वनिरिति वाक्यस्यार्थान्तरतात्पर्येऽपि  
सति न विरोधः । द्वितीयस्योदाहरणं यथा ---  
  
हृदयस्थापितमन्युमपरोषमुखीमपि मां प्रसादयन् ।  
अपराद्धस्यापि न खलु ते बहुज्ञ रोषितुम् शक्यम् ॥  
  
अत्र हि वाच्यविशेषेण सापराधस्यापि बहुज्ञस्य कोपः  
कर्तुमशक्य इति समर्थकं सामान्यमन्वितमन्यत्तात्पर्येण  
प्रकाशते ।  
  
व्यतिरेकध्वनिरप्युभयरूपः सम्भवति। तत्राद्यस्योदाहरणं  
प्राक्प्रदर्शितमेव।  
द्वितीयस्योदाहरणं यथा ---  
जायेय वनोद्देशे कुब्ज एव पादपो गलितपत्रः ।  
मा मानुषे लोके त्यागैकरसो दरिद्रश्च ॥  
  
अत्र हि  त्यागैकरसस्य दरिद्रस्य जन्मानभिनन्दनं त्रुटितपत्र-  
कुब्जपादपजन्माभिनन्दनं च साक्षाच्छब्दवाच्यम् ।  
तथाविधादपि पादपात्तादृशस्य पुंस उपमानोपमेयत्व-  
प्रतीपूर्वकं शोच्यतायामाधिक्यं तात्पर्येण प्रकाशयति ।  
उत्प्रेक्षाध्वनिर्यथा ---  
चन्दनासक्तभुजगनिःश्वासानिलमूर्च्छितः ।  
मूर्च्छयत्येष पथिकान्मधौ मलयमारुतः ॥  
  
अत्र हि मधौ मलयमारुतस्य पथिकमूर्च्छाकारित्वं  
मन्मथोन्माथदायित्वेनैव । तत्तु चन्दनासक्तभुजग-  
निःश्वासानिलमूर्च्छितत्वेनोत्प्रेक्षितमित्युत्प्रेक्षा  
साक्षादनुक्तापि वाक्यार्थसामर्थ्यादनुरणनरूपा  
लक्ष्यते । न चैवंविधे विषये इवादिशब्दप्रयोगमन्तरेणा-  
सम्बद्धतैवेति शक्यते वक्तुम् । गमकत्वादन्यत्रापि तदप्रयोगे  
तदर्थावगतिदर्शनात् । यथा ---  
  
ईर्ष्याकलुषस्यापि तव मुखस्य नन्वेष पूर्णिमाचन्द्रः ।  
अद्य सदृशत्वं प्राप्याङ्ग एव न माति ॥  
  
यथा वा ---  
त्रासाकुलः परिपतन् परितो निकेतान्  
पुम्भिर्न कैश्चिदपि धन्विभिरन्वबन्धि ।  
तस्थौ तथापि न मृगः क्वचिदङ्गनाभि  
राकर्णपूर्णनयनेषुहतेक्षणश्रीः ॥  
  
शब्दार्थव्यवहारे च प्रसिद्धिरेव प्रमाणम् ।  
  
श्लेषध्वनिर्यथा ---  
रम्या इति प्राप्तवतीः पताकाः रागं विविक्ता इति वर्धयन्तीः ।  
यस्यामसेवन्त नमद्वलीकाः समं वधूभिर्वलभीर्युवानः ॥  
  
अत्र वधूभिः सह वलभीरसेवन्तेति वाक्यार्थप्रतीतेरनन्तरं वध्व  
इव वलभ्य इति श्लेषप्रतीतिरशब्दाप्यर्थसामर्थ्यान्मुख्यत्वेन  
वर्तते ।  
यथासङ्ख्यध्वनिर्यथा ---  
अङ्कुरितः पल्लवितः कोरकितः पुष्पितश्च सहकारः ।  
अङ्कुरितः पल्लवितः कोरकितः पुष्पितश्च हृदि मदनः ॥  
  
अत्र हि यथोद्देशमनूद्देशे यच्चारुत्वमनुरणनरूपं  
मदनविशेषणभूताङुरितादिशब्दगतं तन्मदनसह-  
कारयोस्तुल्ययोगितासमुच्चयलक्षणाद्वाच्यादतिरिच्यमान-  
मालक्ष्यते । एवमन्येऽप्यलङ्कारा यथायोगं योजनीयाः ।  
  
एवमलङ्कारध्वनिमार्गं व्युत्पाद्य तस्य प्रयोजनवत्तां  
ख्यापयितुमिदमुच्यते ---  
  
शरीरीकरणं येषां वाच्यत्वे न व्यवस्थितम् ।  
तेऽलङ्काराः परां छायां यान्ति ध्वन्यङ्गतां गतः ॥ २८॥  
  
ध्वन्यङ्गता चोभाभ्यां प्रकाराभ्यां व्यञ्जकत्वेन  
व्यङ्ग्यत्वेन च । तत्रेह प्रकरणाद्व्यङ्ग्यत्वेनेत्यवगन्तव्यम् ।  
व्यङ्ग्यत्वेऽप्यलङ्काराणां प्राधान्यविवक्षायामेव  
सत्यां ध्वनावन्तःपातः । इतरथा तु गुणीभूतव्यङ्ग्यत्वं  
प्रतिपादयिष्यते ॥ २८॥  
  
अङ्गित्वेन व्यङ्ग्यतायामपि ,  अलङ्काराणां द्वयी गतिः --- कदाचि-  
द्वस्तुमात्रेण व्यज्यन्ते , कदाचिदलङ्कारेण ।  
  
तत्र --  
व्यज्यन्ते वस्तुमात्रेण  यदालङ्कृतयस्तया ।  
ध्रुवं ध्वन्यङ्गता तासां  
अत्र हेतु : ---  
                         काव्यवृत्तिस्तदाश्रया ॥ २९॥  
  
यस्मात्तत्र तथाविधव्यङ्ग्यालङ्कारपरत्वेनैव  काव्यं प्रवृत्तम् ।  
अन्यथा तु तद्वाक्यमात्रमेव स्यात् ॥ २९॥  
  
तासामेवालङ्कृतीनाम् ---  
अलङ्कारान्तरव्यङ्ग्यभावे  
पुन: ,  
                                    ध्वन्यङ्गता भवेत् ।  
चारुत्वोत्कर्षतो व्यङ्ग्यप्राधान्यं यदि लक्ष्यते ॥ ३०॥  
  
उक्तं ह्येतत् --- ॑ चारुत्वोत्कर्षनिबन्धना वाच्यव्यङ्ग्ययोः  
प्राधान्यविवक्षा ॑ इति । वस्तु मात्रव्यङ्ग्यत्वे चालङ्काराणा-  
मनन्तरोपदर्शितेभ्य एवोदाहरणेभ्यो विषय उन्नेयः । तदेव-  
मर्थमात्रेणालङ्कारविशेषरूपेण वार्थेनार्थान्तरस्यालङ्कारस्य  
वा प्रकाशने चारुत्वोत्कर्षनिबन्धने सति प्राधान्येऽर्थशक्त्युद्भवानु-  
रणनरूपव्यङ्ग्यो निरवगन्तव्यः ॥ ३०॥  
  
एवं ध्वनेः प्रभेदान् प्रतिपाद्य तदाभासविवेकं कर्तुमुच्यते ---  
यत्र प्रतीयमानोऽर्थः प्रम्लिष्टत्वेन भासते ।  
वाच्यस्याङ्गतया वापि नास्यासौ गोचरो ध्वनेः ॥ ३१॥  
  
द्विविधोऽपि प्रतीयमानः स्फुटोऽस्फुटश्च । तत्र य एव स्फुटः  
शब्दशक्त्यार्थशक्त्या वा प्रकाशते स एव ध्वनेर्मार्गो नेतरः ।  
स्फुटोऽपि योऽभिधेयस्याङ्गत्वेन प्रतीयमानोऽवभासते सोऽस्यानुरणन-  
रूपव्यङ्ग्यस्य ध्वनेरगोचरः ।  
यथा ---  
कमलाकरा न मलिता हंसा उड्डायिता न च सहसा ।  
केनापि ग्रामतडागेऽभ्रमुत्तानितं क्षिप्तम् ॥  
  
अत्र हि प्रतीयमानस्य मुग्धवध्वा जलधरप्रतिबिम्बदर्शनस्य  
वाच्याङ्गत्वमेव । एवंविधे विषयेऽन्यत्रापि यत्र व्यङ्ग्यापेक्षया  
वाच्यस्य चारुत्वोत्कर्षप्रतीत्या प्राधान्यमवसीयते , तत्र  
व्यङ्ग्यस्याङ्गत्वेन प्रतीतेर्ध्वनेरविषयत्वम् । यथा ---  
  
वेतसलतागहनोड्डीनशकुनिकोलाहलं शृण्वत्याः ।  
गृहकर्मव्यापृताया वध्वाः सीदन्त्यङ्गानि ॥  
  
एवंविधो हि विषयः प्रायेण गुणीभूतव्यङ्ग्यस्योदाहरणत्वेन  
निर्देक्ष्यते । यत्र तु प्रकरणादिप्रतिपत्त्या निर्धारितविशेषो  
वाच्योऽर्थः पुनः प्रतीयमानाङ्गत्वेनैवावभासते  
सोऽस्यैवानुरणनरूपव्यङ्ग्यस्य ध्वनेर्मार्गः । यथा ---  
  
उच्चिनु पतितं कुसुमं मा धुनीहि शेफालिकां हालिकस्नुषे ।  
एष ते विषमविपाकः श्वसुरेण श्रुतो वलयशब्दः ॥  
  
अत्र ह्यविनयपतिना सह रममाणा सखी बहिःश्रुतवलयकलकलया  
सख्या प्रतिबोध्यते । एतदपेक्षणीयं वाच्यार्थप्रतिपत्तये ।  
प्रतिपन्ने च वाच्येऽर्थे तस्याविनयप्रच्छादनतात्पर्येणाभि-  
धीयमानत्वात्पुनर्व्यङ्ग्याङ्गत्वमेवेत्यस्मिन्ननुरणनरूपव्यङ्ग्य-  
ध्वनावन्तर्भावः ॥ ३१॥  
  
एवं विवक्षितवाच्यस्य ध्वनेस्तदाभासविवेके प्रस्तुते सत्यविवक्षित-  
वाच्यस्यापि तं कर्तुमाह ---  
अव्युत्पत्तेरशक्तेर्वा निबन्धो यः स्खलद्गतेः ।  
शब्दस्य स च न ज्ञेयः सूरिभिर्विषयो ध्वनेः ॥ ३२॥  
  
 स्खलद्गतेरुपचरितस्य शब्दस्याव्युत्पत्तेरशक्तेर्वा निबन्धो यः  
स च न ध्वनेर्विषयः ।  
  
यतः ---  
सर्वेष्वेव प्रभेदेषु स्फुटत्वेनावभासनम् ।  
यद्व्यङ्ग्यस्याङ्गिभूतस्य तत्पूर्णं ध्वनिलक्षणम् ॥ ३३॥  
  
तच्चोदाहृतविषयमेव ॥ ३३॥  
  
इति श्रीराजानकानन्दवर्धनाचार्यविरचिते ध्वन्यालोके द्वितीय उद्द्योतः ॥  
  
  
  
  
Encoded by Rajani rajani\_arjun@yahoo.com  
  
