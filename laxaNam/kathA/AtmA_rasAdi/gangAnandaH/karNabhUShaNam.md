+++
title = "कर्णभूषणम्"
author = "गङ्गानन्दः"
publisher = "पाण्डुरङ्गजावजी"
"publish year" = "1926"
domain = "साहित्यम्"
sub-domain = "साहित्येतिहासः"
pages = "71"
language = "संस्कृतम्"
editor = "भवदत्तशर्मा काशीनाथशर्मा"
printer = "निर्णयसागर-यन्त्रालयः"
"serial no." = "Ebharati-5928"
source_url = "https://www.ebharatisampat.in/readbook3.php?bookid=NjE2NzcwNTI3NTYwOTY1&pageno=MjI0MjQyNjk5NTk="

+++
[[कर्णभूषणम्	Source: [EB](https://www.ebharatisampat.in/readbook3.php?bookid=NjE2NzcwNTI3NTYwOTY1&pageno=MjI0MjQyNjk5NTk=)]]

\[

[TABLE]

[TABLE]

[TABLE]

**काव्यमाला।**  
**<MISSING_FIG href="../books_images/U-IMG-1697269860Screenshot(45"/>.png)**  
**श्रीमद्गङ्गानन्दकविराजप्रणीतं**  
**कर्णभूषणम्।[^1] वत्सरे बीकानेरमहीमण्डलं मण्डयति सति श्रीमद्गङ्गानन्दकविराजद्वारा कारितवान् ५६ पत्रात्मकं पुस्तकं चास्य ग्रन्थस्य जयपुरमहाराजमन्त्रगुरुभट्टरूपदत्तशर्मणां सरस्वतीसदनत उपलब्धम्.")**  
**<MISSING_FIG href="../books_images/U-IMG-1697273170Screenshot(46"/>.png)  
प्रथमः परिच्छेदः।**

[^1]: "इमं ग्रन्थं बीकानेरधरामण्डलाधीशवीकाजीमहाराजात्मजश्रीलूणकर्णमहाराजनामैकदेशश्रीकर्णमहाराजो वैक्रमे १५६२-१५८३ (AD 1506-1527

**कस्ते वक्षसि वारिराशिमथनोत्पन्नो मणिः कौस्तुभः  
सोऽयं मत्सहजस्ततः सुतनु ते वासस्थले स्थापितः।  
इत्थं व्याहरतोः परस्परमुखप्रेक्षानमन्नेत्रयो-  
र्लक्ष्मीकैटभवैरिणोर्विहसितं त्वामापदस्त्रायताम्॥१॥**

**अस्ति स्वस्तिवहादृशां निवसतिर्लक्ष्म्या भुवोभूषणं  
बीकानेरिपुरी कुबेरनगरीसौभाग्यनिन्दाकरी।  
कैलासाचलचारुभास्वरपृथुप्रसादपालिद्युति-  
व्याजेनोपहसत्युपर्युपगतां या राजधानीं हरेः॥२॥**

**तत्रास्ते धरणीपतिः पृथुयशाः श्रीकर्ण इत्याख्यया  
गोविन्दाङ्घ्रियुगारविन्दविलसच्चित्तालिरत्युन्नतः।  
राधेयभ्रममात्मनि त्रिजगतां चिते स्थिरीकुर्वता  
दीयन्तेऽर्थिगणाय येन सततं हेमाश्वहस्त्यादयः॥३॥**

**आज्ञया तस्य भूमीन्दोर्न्यायकाव्यकलाविदः।  
गङ्गानन्दकवीन्द्रेण क्रियते कर्णभूषणम्॥४॥**

**नाहमभ्यर्थये तावदिह सज्जनदुर्जनौ।  
तयोर्गुणागुणाख्यानं स्वभावो नापगच्छति॥५॥**

**करोति श्रोसाफल्यं यत्सुवर्णविनिर्मितम्।  
तस्मिन्निह कृती कर्णभूषणे को न रज्यति॥६॥**

  तत्र रसाः कथ्यन्ते—

**शृङ्गारहस्याकरुणरौद्रवीरभयानकाः।  
बीभत्साद्भुतशान्ताख्यारसा नव समीरिताः॥१॥**

   एषां रसानां मध्ये रसः शृङ्गार एव मुख्यत्वेन गीयते। तत्र श्लोकः—

**‘कृष्णाधिदैवते कृष्णे मुख्यकृष्णावलम्बने।  
उत्तमप्रकृतौ लोके शृङ्गारे को न रज्यति॥’** **इति।**

**  **सर्वात्मना कृष्णाधिष्ठितत्वेनाभ्यर्हितस्य शृङ्गाररसस्य निष्पादकजिज्ञासायां विभावानुभावव्यभिचारिण एव निरूप्या भवन्ति। तदुक्तं भरतेन—

**‘विभावानुभावव्यभिचारिसंयोगाद्रसनिष्पत्तिः’** **इति।**

  तेषां च पुरःस्फूर्तिकतया विभावा निरूप्यन्ते—

**लोके कारणनामानो भावयन्ति विशेषतः।  
ये रसान्ते (स्ते) निगदिता विभावाः काव्यनाट्ययोः॥२॥**

**  **भावयन्ति आविर्भावयन्ति। आविर्भावस्तु विभावनरूपव्यापारद्वारैव।

**विभावनं तु बीजादिश्लथीभावाङ्कुरत्ववत्।  
सामाजिकात्मरत्यादेरुन्मुखीकरणं विदुः॥३॥**

**  **विभावनं रत्यादेरुन्मुखीकरणमित्यन्वयः। दृष्टान्तमाह—बीजादीति। बीजादेः श्लथीभाववदङ्करत्वदशाप्राप्तिवदित्यर्थः।

**उद्दीपनालम्बनाख्या विभावा द्विविधा मताः।**

  उद्दीपनाख्या आलम्बनाख्याः।

**उद्दीपनविभावास्ते ये रसोद्दीपका मताः॥४॥  
आलम्बन विभावास्ते यानालम्ब्य रसोद्गमः।**

  अथ शृङ्गारस्योद्दीपनमाह—

**उद्दीपनं चञ्चरीकरवचन्द्रघनादिकम्॥५ ॥**

  आदिशब्दात्कोकिलालापमलयानिलादयः। एतेषामुद्दीपनानां मध्ये श्रेष्टाभगवतः श्रीकृष्णस्य रासक्रीडाबाराः शरन्निशा उदाहियन्ते। यथा—

**दृष्ट्वा निशां विकचकैरवशोभिताशां  
  कृष्णः स्वयं शरदि रन्तुमना बभूव।  
आलोकितुं रमणमिन्दुमिषेण तस्य  
  पूर्वा हरिद्वदनगुन्नमयांचकार॥७॥**

**चन्द्रे रमावदनविभ्रममादधानः  
  स्पर्शं तदीयतनुवत्सुखमिन्दुधाम्नः।  
संशील्य तत्र विपिने कमलाहितान्तः  
  कृष्णो मनोभववशो रमणेच्छुरासीत्॥८॥**

**आहृत्य गाढतिमिरावरणाम्बराणि  
  दिक्सुभ्रुवामुदयभूमिधराधिरूढः।  
कृष्णं कदम्बशिखराभिगतं सुधांशु-  
  रस्मानयन्निखिलवस्त्रहरं व्रजस्त्रीः॥९॥**

**ये ये मुरारिविपिने न कदाचिदेव  
  भूमीरुहाः प्रसुवते कुसुमानि तत्र।  
शीतद्युतेः किरणयोगवशेन दृष्टा-  
  स्ते पुष्पिता इव कुलैर्व्रजसुन्दरीणाम्॥१०॥**

**आकृष्य तत्र विपिने नवमल्लिकानां  
  कोषाद्रजांसि मलयानिलकम्पितानाम्।  
चिक्षेप भृङ्गरवमन्त्रमुदीर्य दूरा-  
  द्गोपीविमोहकरणाय करैरिवेन्दुः॥११॥**

**तत्र क्षणे व्रजनिवासिविलासिनीभि-  
  र्नाक्षत्रमौक्तिकगणावृतमण्डलश्रीः।  
जेतुं जगज्जिगमिषोर्मदनाधिपस्य  
  श्वेतातपत्रमिव शीतकरो व्यलोकि॥१२॥**

**दूर्वाभिरामतनुकामनृपः कलङ्क-  
  व्याजेन शीतकिरणं पृथुलोपधानम्।  
आलम्ब्य शास्ति जगदेतदिति व्यतर्कि  
  चित्ते तदा व्रजसरोजविलोचनाभिः॥१३॥**

**श्वेतान्तरीयमिह किं विभुना व्यधायि  
  कृष्णेन योगपतिना निजवासहेतोः।  
इत्थं वितर्कशतमाविरभूद्व्रजस्त्री-  
  वृन्दस्य तां शरदि वीक्ष्य निशां सचन्द्राम्॥१४॥**

**आयातः किं विधुवलयिताहीशतल्पं गृहीत्वा  
  क्षीराम्भोधिर्मम परिसरे रन्तुकामस्य विष्णोः।  
इत्थं तर्कः समजनि तदा मानसे श्रीमुरारे-  
  दृष्ट्वा शीतद्युतिरुचिचयव्याचिताकाशमुच्चैः॥१५॥**

** ** इत्याद्युद्दीपनविभावाः।

  शृङ्गारस्यालम्बनविभावास्तु नायकनायिकादयस्तेषां मध्ये भगवान्कृष्णो गोप्यश्चाभ्यर्हितत्वेनाभिमताः। अतस्तदुदाहरणमेवोचितम्। यथा—

**आलोक्य तां रजनिमिन्दुकराचिताशां  
  मन्दानिलोल्लसितमल्लिसुगन्धिसौम्याम्।  
योगीश्वरोऽपि मदनेन वशीकृतान्त-  
  र्वंशीमवादयत गोपशशी स कृष्णः॥१६॥**

**उद्गायतो यदुपतेरमृतस्वरेण  
  कामोऽपि लब्धपुरास स रासहेतोः।  
मन्ये तदा कुसुममार्गणगोपपत्यो-  
  रन्योन्यमेव वशवश्यकभाव आसीत्॥१७॥**

**तत्र क्षणे भगवतो मधुरस्वरेण  
  चौरेण वेणुचिवरं विनिविश्य तेन।  
चित्तं धनं भवनकृत्यपरायणानां  
  गोपारविन्ददलहारिदृशामहारि॥१८॥**

**गोप्योऽपि तं मधुरवेणुनिनादमुच्चैः  
  श्रुत्वा तदा मनसि विस्मृतसद्मकृत्याः।  
स्विद्यद्वपुःपुलकपालिपरीतगात्राः  
  कृष्णस्य चारु चरितं ललितं जगुस्ताः॥१९॥**

**काश्चिद्विभिद्य पतिबद्धपुटं कपाटं  
  कामोद्धुरा मधुरिपुं सहसाभिजग्मुः।  
भित्त्वा जनेन रचितं महतः प्रयत्ना-  
  त्सेतुं समुद्रमिव तीव्रजवास्तटिन्यः॥२०॥**

**वेणुस्वरे श्रवणसीम्नि गते स्मरार्ता  
  काचित्तदा मुरजितः सविधं प्रतस्थे।  
मेघागमे जलधरस्य निनादमादा-  
  वाकर्ण्य मानसमिव स्थलराजहंसी॥२१॥**

**कस्याश्चिदम्बुजविलोचनसंनिधानं  
  तस्मिन्क्षणे जिगमिषोर्व्रजवारिजाक्ष्याः।  
दत्तः प्रियेण बहुशोऽपि हितोपदेशः  
  कामेषुजर्जरतरे हृदये न तस्थौ॥२२॥**

**गाढं विभिन्नहृदया मदनाशुगेन  
  काचित्तदा यदुपतेर्निकटं व्रजन्ती।  
प्रीत्यान्धतामुपगता व्रजवारिजाक्षी  
  वात्येव मण्डलमितस्तत आततान॥२३॥**

**वंशीरवश्रवणकम्पितदेहयष्टेः  
  कस्याश्चिदम्बुरुहसुन्दरलोचनायाः।  
अङ्कात्पपात तनयोऽल्पतनुर्लताया  
  वृन्तान्नवं फलमिवानिलदोलितायाः॥२४॥**

**तत्याज काचिदशनं विषवद्विखिन्ना  
  भिन्ना शरेण मदनस्य ततः प्रतीमः।**

**उच्चाटको मनुरिव व्रजसुन्दरीषु  
  पीताम्बरेण मुरलीनिनदः प्रयुक्तः॥२५॥**

**कस्याश्चिदश्रुपरिपूरितलोचनाया  
  गात्रेषु तत्र पुलका वलयो विरेजुः।  
जानीमहे कुसुममार्गणमग्नबाण  
  श्रेणीसमुल्लसितपक्षशिखा स्फुरन्ति॥२६॥**

**कंसद्विषा भगवता रचिता तदानी-  
  माभीरवारिरुहसुन्दरलोचनानाम्।  
चेतांसि चारुमुरलीध्वनिधोरणी सा  
  लौहा निचुम्बकशिलेव समाचकर्ष॥२७॥**

**तं शृण्वतोमुरलिकानिनदं व्रजस्त्री-  
  वृन्दस्य बाष्पनिवहाः परितो निपेतुः।  
मन्ये तदीयहृदयैश्चपलैस्तदानीं  
  धैर्यापहं न सलिलाञ्जलयो वितीर्णाः॥२८॥**

**चन्द्रांशुभिर्धवलिते भुवने व्रजस्त्री  
  काचिन्मुरारिसविधं सहसा व्रजन्ती।  
रेजे गलद्वसनविस्फुटदेहकान्तिः  
  सौदामिनीव शरदम्बुधरस्य मध्ये॥२९॥**

**काश्वित्तदा यदुपतेः सविधं विमुक्त-  
  दोलायमानचिकुरप्रकराव्रजन्त्यः।  
रेजुश्चलद्भ्रमरपङ्क्त्यनुगम्यमाना  
  वातोद्धता इव लता व्रजबन्धुराक्ष्यः॥३०॥**

**काचित्तदा प्रतिपदं पथिविस्त्व (भिश्च) लन्ती  
  गायन्त्यनुद्धतपदं स्वरभङ्गयुक्तम्।  
यान्ती सरोजनयनस्य समीपदेशं  
  मत्तेव सीधुमिरतीव रराज गोपी॥३१॥**

**इत्थं हरेः सविधमेत्य मृगीदृशस्ता  
  आरेभिरे बहुविधाः किल कामचेष्टाः।  
वंशीधरोऽथ कुशलं व्रजवासिनां स  
  पप्रच्छ विच्छवियुता अभवन्न तस्याः॥३२॥**

**उद्भाव्यते न कुलपांशुलतादिदोषा-  
  न्कंसद्विषा भगवता विनिषेव्यमानम्।  
नैव न्यवर्तत ततो व्रजवारिजाक्षी  
  वृन्दं विमुक्त इव शाश्वतविष्णुलोकात्॥३३॥**

**तासामवेत्य हृदयेषु विनिश्चयं तं  
  कृष्णः सदा शरणवर्तिजने दयालुः।  
मन्दानिलै रविसुतापुलिने तदानीं  
  चिक्रीड ताभिरभितो व्रजसुन्दरीभिः॥३४॥**

**अथ प्रार्थितं वेणुमादातुकामं करं केशवः पङ्कजाताभिरामम्।  
स कस्याश्चिदाकृष्य गोपाङ्गनायाश्चुचुम्बाननं चारुचन्द्राननायाः॥३५॥**

**नभस्वत्समुद्वेल्लिताम्भोजसृष्टा निरीक्ष्यान्यतो गोपिका कापि दृष्टा।  
कृते पुष्पजातैर्निशानाथकल्पे हरिं प्रेरयामास संकेततल्पे॥३६॥**

**कयाचित्समं वीक्ष्य कृष्णं वदन्तं कयाचिच्च साकं सलासं हसन्तम्।  
समुद्भाव्य कोपं व्रजन्त्याः सहर्षः स पाणिं परस्याः प्रियायाश्चकर्ष॥३७॥**

**मुरारिः कयाचित्समालिङ्ग्यमानः स्फुरद्रोमहर्षेण विभ्राजमानः।  
यथा वीरुदालिङ्गितः स्वच्छशाखी लसत्कोरको दीव्यति स्माभिलाषी॥३८॥**

**मुखं वीक्ष्य कस्याश्चिदिन्दुप्रकाशं व्रजन्तं हरिं गोपिकायाः सकाशम्।  
अथान्वग्ययुर्गोपवध्वः समस्तः करिण्यो यथा नागमुत्तालहस्ताः॥३९॥**

**लपन्ती मृदुस्मेरवक्राभिरामा क्षिपन्ती दृशौ दिक्षु लोले सकामा।  
व्रजन्ती समीपं हरिं गोपकन्या पुरस्तात्समुल्लासयामास धन्या॥४०॥**

**सुगानं तदा तन्वतीकिं च काचिन्नटन्ती च काचिद्धसन्ती च काचित्।  
उपेत्याच्युतस्यान्तिकं लोलदृष्टिर्मनो मोहयामास संजातदृष्टिः॥४१॥**

**पिबन्ती मुरारेर्मुखं लोचनाभ्यां स्मितं कुर्वती स्मेरपद्मोपमाभ्याम्।  
निरीक्ष्यागतास्ता अभूत्कामजूर्तिर्हरेर्गोपिका संख्यका तत्र मूर्तिः॥४२॥**

**शुभंयुस्वरं गीतमुच्चारयन्त्या कयाचित्समं स्मेरमास्यं वहन्त्या।  
ननर्ताच्युतश्चारुचाणूरजैत्रः समुत्फुल्लपाथोरुहद्रोहिनेत्रः॥४३॥**

**सनालं कराभ्यां वितन्वन्नुदारं दृशालोकयन्सुस्तनीर्लोलतारम्।  
हरन्तीर्मनो नाट्यदोषैर्निरस्ता हरिर्नर्तयामास गोपीः समस्ताः॥४४॥**

**स कस्याश्चिदास्यं समाघ्राय हृष्टः प्रयातः कयाचित्करेणातिकृष्टः।  
कयाचित्कटाक्षैः पुनर्वीक्ष्यमाणः शशाक प्रयातुं न पक्षीन्द्रयानः॥४५॥**

**समुल्लास्य सर्वाः स्मितैर्गोपनारीर्दृशा लोलया कौतुकी वीक्ष्य हीरीः।  
पुनर्वंशिकां वादयित्वा स कृष्णस्तिरोऽभूद्व्रजस्त्रीविवृद्धातितृणः॥४६॥**

**अन्तर्हिते भगवति व्यथमानचित्ता  
  गोपाम्बुजातनयना गलदश्रुपूराः।  
मेघावलीभिरभितः पिहिते निशायां  
  चन्द्रे चकोरवनिता इव चुक्रुशुस्ताः॥४७॥**

**काचित्तदीयचरणाङ्कपथे व्रजन्ती  
  निश्वासशुष्यदधरा करुणार्तनादा।  
तद्यापनं व्रजसरोरुहसुन्दराक्षी  
  तत्र स्वकान्तमिव रात्रिषु चक्रवाकी॥४८॥**

**भो वृक्षराज वद कुत्र तवास्ति मित्रं  
  यः कृष्ण इत्यभिहितस्तव कान्तियोगात्।  
इत्यूचिरे व्रजसरोजदृशस्तमाल-  
  भूमीरुहं कृतकराञ्जलयः प्रणम्य॥४९॥**

**हे मल्लिके कथय नीरधराभिरामो  
  दृष्टस्त्वयेह विचरन्नरविन्दनेत्रः।  
नालोकितः स च मयेति समीरयोग-  
  संचाल्यमानविटपच्छलतो ब्रवीषि॥५०॥**

**कङ्केल्लिपादप हरेः कथय प्रवृत्तिं  
  मन्येऽथवा स भवता विचरन्न दृष्टः।  
पश्येर्यदा भगवतः करकान्तिमुच्चै-  
  र्व्यक्तीकरिष्यसि तदा किमु पल्लवानि॥५१॥**

**भ्रातर्द्विरेफ पदवीं वद पार्थबन्धो-  
  र्नूनं न वा तव दृशोः स च गोचरोऽभूत्।  
आलोकयेर्यदि हरेर्वदनारविन्दं  
  किं ते तदा विपिनपुष्पचये रतिः स्यात्॥५२॥**

**इत्थं प्रलप्य बहुशो व्रजसुन्दरीणां  
  वृन्दानि लोचनगलत्सलिलोच्चयानि।  
चन्द्रांशुभिर्धवलिते गगने तदानी-  
  मारेभिरे भगवतोऽनुकृतं मुरारेः॥५३॥ (कुलकस)**

**काचित्करेण मुरलीं दधती वहन्ती  
  मस्ते शिखण्डमरविन्ददृगायमाना।  
आरादचारयदरण्यधरासु शष्प-  
  युक्तासु काश्चिदथ धेनुकुलायमानाः॥५४॥**

**कृष्णायमानतनुरम्बुविगाहिनीनां  
  कन्यायमानवपुषां व्रजसुन्दरीणाम्।  
कासांचिदम्बरचयानपहृत्य कूला-  
  त्काचित्कदम्बशिखराणि समारुरोह॥५५॥**

**याशोदरूपमनुकृत्य कयापि दाम्ना  
  बद्धोदरे तमनुहत्य शिशुं चलन्ती।  
तालद्वयानुकरणं सुदृशौ दधत्यौ  
  केचित्तदा झटिति पातयति स्म काचित्॥५६॥**

**काचित्रिभङ्गिवलितं विरचय्य देहं  
  कण्ठे निधाय ललितां वनमालिकां च।**  
**कृष्णाकृतिं विदधती व्रजवारिजाक्षी  
  धारस्वरेण बत वादयति स्म वंशीम्॥५७॥**

**इत्थं व्रजाम्बुजदृशामतिभक्तिभाजां  
  विज्ञाय भावमखिलं करुणार्द्रचेताः।  
तासां पुरः कनककुण्डलशोभिगण्डो  
  मन्दस्मितो विधिरिवाविरभून्मुकुन्दः॥५८॥**

**नीलोत्पलद्युति मनोहरमग्रतस्तं**  
**  संवीक्ष्य पीतवसनं स शिखण्डमुच्चैः।  
सेन्द्रायुधं सतडितं व्रजयोषितस्ता  
  मेघं मयूरवनिता इव मोदमापुः॥५९॥**

**संपश्य तत्कमलसोदरलोचनानि  
  तासां मुखानि शरदिन्दुसमप्रभाणि।  
यावत्य एणनयना हरिणा तदानीं  
  तावत्य एव रचिताः किल मूर्तयस्ताः॥६०॥**

**एकां तदा रसमये स्म तदेकमूर्ति-  
  रन्यां सरोजनयनां च तदन्यमूर्तिः।  
इत्थं विलासमवलोक्य मुरारिगोप्यो-  
  र्देवासुरा नभसि विस्मयमापुरन्तः॥६१॥**

**मामेव केवलमयं भजते विलासी  
  नान्यासु गच्छति मनागपि मां विहाय।  
इत्यात्मनः कलयति स्म कृतार्थतां स्म  
  क्रीडां यया सह चकार सरोजनेत्रः॥६२॥**

**कृष्णः कयापि सह संविलसन्निकामं  
  तन्मानकालमवगम्य तिरोबभूव।  
मत्वाथ तां स गलदश्रुविनिश्वसन्ती-  
  माविर्भवत्पुरत एत पुनश्चुचुम्ब॥६३॥**

**कृष्णः स्पृशन्करतलेन कठोरमुच्चैः  
  कस्याश्चिदुन्नतपयोधरमण्डलं सः।  
सस्मार पाणिकमले बत वर्गमानं  
  गोवर्धनक्षितिधरं पृथु बाहुवीर्यः॥६४॥**

**संजातमाननमिताननमुद्वहन्त्याः  
  कस्याश्चिदम्बुरुहसुन्दरलोचनायाः।  
वंशीधरो मृदुकथाकथनच्छलेन  
  गत्वा श्रवः परिसरं वदनं चुचुम्ब॥६५॥**

  इत्याद्यालम्बनम्॥

  यद्यप्येतत्संभोगविप्रलम्भयोरुदाहरणमुचितम्, तथापि आलम्बनं विना तयोरुदाहरणं दातुमशक्यत्वादिति॥ अथ हास्यादीनां विभावानाह—

**विकृताकृतिवचोवेषं विपरीतविभूषणम्।  
हास्यस्यालम्बनं प्राहुस्तच्चेष्टोद्दीपनं मतम्॥६॥**

  विकृताभिधानादय ऊह्याः। यथा—

**चन्द्रे दृष्ट्वा नृत्यन्मायाशिशुरुत्क्षिपन्बाहुम्।  
नय मम हस्ते विधुमिति रुदन्यशोदापदे पतति॥६६॥**

  अत्र चन्द्रदर्शनेन नर्तनशाली मायाशिशुरालम्बनम्, बाहूत्क्षेपरोदनाद्युद्दीपनम्॥

**करुणालम्बनं प्राहुर्विनष्टसुहृदादयः।  
उद्दीपनं पुनस्तस्य दाहादि विनिगद्यते॥७॥**

  अत्र प्रथमादिशब्दात् बन्धुदारिद्र्यतद्बन्धनादयः, द्वितीयादिशब्दात्तु तन्नयनमुद्रणाद्यवस्थां गृह्यन्ते। यथा—

**तात त्वयीदृशदशे सति यद्भवामि  
  नाहं पुनर्भवदवस्थ इतः प्रतीमः।  
आत्मैव पुत्र इति यन्निगदन्ति वेदाः  
  प्रामाणिकाः सकलमेव तदप्रमाणम्॥६७॥**

  अत्र गतासुः पिता आलम्बनम्, तन्नयननिमीलनादिदशाविशेष उद्दीपनम्॥

**रौद्रस्यालम्बनं शत्रुमाहुस्तस्य क्रियाः पुनः।  
रूक्षोक्तिमुष्टिपाताद्या उद्दीपनमुदाहृतम्॥८॥**

  आदिशब्देन पौरुषप्रकाशादयः कथ्यन्ते। यथा—

**उद्दामद्युतिदुर्दिनीकृतसमिद्युद्धावरुद्धद्विष-  
  त्संदत्तद्रुतचित्तसाध्वसरसा सेयं गदा निर्दया।  
वस्त्रं कृष्टवतः पतत्वधिशिरो दुःशासनस्याद्य त-  
  पाञ्चाली चिकुरं चिराय विततं बध्नातु निर्बन्धनः॥६८॥**

  अत्र दुःशासन आलम्बनम्, द्रौपदीवस्त्रकर्षणमुद्दीपनम्॥

**विजेतव्यादयो वीररसस्यालम्बनं मतम्।  
विजेतव्यादिचेष्टाद्यास्तस्योद्दीपनतां गताः॥९॥**

** ** विजेतव्यः प्रतिपक्षः। आदिशब्दात्संप्रदानीभूतो द्विजादिः, दुर्गतश्च गृह्यते। तेन युद्धवीरस्यालम्बनं विपक्षः। दानवीरस्यालम्बनं द्विजादिः। दयावीरस्यालम्बनं दुर्गतभक्त्यादयः। वीरस्यैषां चेष्टादारिद्र्याद्युद्दीपनम्॥

  युद्धवीरस्य विभावो यथा—

**त्रयं त्रिलोकीजयदीर्घदर्षो दशाननोऽभ्येति कृतान्तकल्पः।  
इतीरितं वालिनसुतेनरामो निशम्य तत्राश्रुतवच्चकार॥६९॥**

**अत्रालम्बनं दशाननः, त्रिलोकीजयाद्युद्दीपनम्॥**

  दानवीरस्य विभावो यथा—

**पायाद्वो भृगुनन्दनः स भगवान्संप्रान्तरीयान्वितं  
  विप्रो याति विपश्चितो वितरतः सर्वसहो मण्डलम्।  
क्व स्थातासि कुतश्चरिष्यसि धरां दत्त्वेति बन्धूक्तयः  
  प्रापुः पूर्णतरप्रमोदपिहिते चित्ते न यस्य स्थितिः॥७०॥**

  अत्रालम्बनं विप्रः, तस्य पाण्डित्याद्युद्दीपनम्॥ दयावीरविभावो यथा—

**कपालुता यस्य निकामदीनसुदामसौधावलिकैतवेन।  
सुपुष्पिता सर्वजनैर्व्यलोकि नमोऽस्तु तस्मै गरुडध्वजाय॥७१॥**

**अत्रालम्बनं सुदामा, तस्य दैन्यमुद्दीपनम्॥**

  केचित्तु—

**‘राज्यं च वसु देहश्च भार्याभ्रातृसुताश्च ये।  
यच्च लोके ममायत्तं तद्धर्माय सदोद्यतम्॥’**

  इति युधिष्ठिरवाक्ये वीररसचतुर्थं भेदं धर्मवीररूपमुदाहरन्ति, तच्चिन्त्यम्। धर्मवीरस्य देवादिविधय रतावन्तर्भावादन्यथा भक्त्तत्यादीनां सर्वेषां भावानामतिरिक्तरसत्वापत्तेः। किं च निरहंकारदशायां धर्मवीरस्य शान्तरसेऽन्तर्भावात्।

**न यत्र दुःखं न सुखं न चिन्ता न द्वेषरागौ न च काचिदीहा।  
रसः स शान्तः कथितो मुनीन्द्रैः सर्वेषु भावेषु शमः प्रधानः॥७२॥**

  इत्येवंरूपः शान्तरसः सुखाभावोऽत्र वैशेषिकसुखाभावः, न तु तृष्णाक्षयसुखाभावः उक्तं हि—

**‘यच्च कामसुखं लोके यच्च दिव्यं महत्सुखम्।  
तृष्णाक्षयसुखस्यैते नार्हतः षोडशीं कलाम्॥’** इति॥

**यतः पदार्थाद्भयमाविरस्ति भयानकालम्बनमूचिरे तम्।  
उद्दीपनं तस्य पुनर्वदन्ति चेष्टां महाघोरतरां सुधीराः॥१०॥**

  यथा—

**दैत्यद्रोहप्रयुक्तप्रलयघनघटाघोरनिर्घोषरोष-  
  व्यक्तव्यात्ताननान्तप्रचलहुतवहज्वालजालाभजिह्वा।  
वेगावेशोत्थवातोद्धतधरणिधरालोकनोत्कम्पितान्तः  
  सिद्धश्रेणीकृतातिस्तुतिनतिरवताद्भद्रदा भद्रकाली॥७३॥**

**  **अत्रालम्बनं भद्रकाली, मुखव्यादानाद्युद्दीपनम्॥

**दुर्गन्धिक्रव्यमेदांसि वीभत्सालम्बनं मतम्।  
उद्दीपनं पुनस्तस्य कृमिपातादि कथ्यते॥११॥**

  यथा—

**दन्ताकृष्टविदष्टसास्थिपललव्रातानि निर्यन्त्रण-  
  क्रूराक्रान्तिसमुद्भवत्कटकटत्कारक्रियाभैरवः।  
हस्तव्यस्तशवालिमस्तकसरन्मज्जाम्बुनिर्वापित-  
  प्रौढिप्राप्तचिताग्निरुद्भटतमः प्रेतोऽयमुज्जृम्भते॥७४॥**

  अत्र पललमालम्बनम्। दन्ताकृष्ट्याद्युद्दीपनम्॥

**लोकातिगः पदार्थः स्यादद्भुतस्यावलम्बनम्।  
उद्दीपनं भवेदस्य तद्गुणातिशयः पुनः॥१२॥**

  मायेन्द्रजालादय ऊहनीयाः। यथा—

**दंष्ट्राकोटिप्रविष्टक्षितिधरणिधरव्यूहनिष्पातलोक-  
  व्यक्तव्यालोपशङ्कानिभृततरपरित्यक्तनिश्वासवातः।  
बालाग्राविद्धतारागणजनितलसन्मौक्तिकश्रेणिबुद्धि-  
  र्दुष्टद्रोहव्रतीवः कलयतु कुशलं कोऽपि कोलावतारः॥७५॥**

  अत्र कोलावतार आलम्बनम् तस्य दंष्ट्रामहत्त्वाद्यतिशय उद्दीपनम्॥ इन्द्रजालं यथा—

**शरदिन्द्रजालिवेषा प्रतिनिशमेषा वियद्वलयम्।  
फलयति हिमकरकपटात्ताराव्याजेन पुष्पयति॥७६॥**

**अनित्यत्वेन निःसारं शान्तस्यालम्बनं जगत्।  
उद्दीपनं पुनस्तीर्थपुण्यारण्यनगादयः॥१३॥**

  आदिपदान्महापुरुषोपदेशादयः। यथा—

**संसारे सकले विनाशिविषयाधारे परिभ्राम्यता  
  हा धिक्कष्टमनिष्टब्धिविषयः कालो मया यापितः।  
नो जाने परिहृत्य सङ्गमखिलं चित्ते परं ध्यायतः  
  पुण्यारण्यनिकेतने वद कदा यास्यन्ति मे वासराः॥७७॥**

  अत्रानित्यविषयाधारत्वेनासारं जगदालम्बनम्, पुण्यारण्याद्युद्दीपनम्॥

  केचित्तु—

**‘यदाह धात्र्या प्रथमोदितं वचो ययौ तदीयामवलम्ब्य चाङ्गुलिम्।  
अभूच्च नम्रः प्रणिपातशिक्षया पितुर्मुदं तेन ततान सोऽर्भकः॥’**

  इत्यत्र दशमं वत्सलाख्यं रसमुदाहरन्ति तच्चिन्त्यम्। पुत्रादिविषयरतिभावे तस्यान्तर्भावात्। न च स्थायिभावभेदेन रसो भिद्यते। तस्मादस्य स्थायीभावः स्नेहस्तद्भेदाद्भेदोऽस्येति वाच्यम्। स्नेहस्यापि रत्यात्मकत्वादिति दिक्॥

**इति श्रीमहाराजाधिराजश्रीकर्णसिंहकारिते मैथिलश्रीगङ्गानन्दविरचिते  
कर्णभूषणे विभावनिरूपणो नाम प्रथमः परिच्छेदः।**  
**——————————**  

**द्वितीयः परिच्छेदः।**

  अथानुभावा निरूप्यन्ते—

**बहिः प्रकाशयन्भावमुद्बुद्धं स्वस्वकारणैः।  
लोके कार्याभिधो यः सोऽनुभावः काव्यनाट्ययोः॥१॥**

  स्वैः स्वैः कारणैरालम्बनोद्दीपनरूपैरुद्बुद्धं रत्यादिकं भावं बहिः प्रकाशयन् लोके यः कार्यमित्यभिधीयते स पुनरनुभावरूपव्यापारवत्त्वाकाव्ये नाट्ये चानुभावः कथ्यते॥

**धरणीधामसंयोगादक्षुण्णां कुरु काण्डवत्।  
विषयीकरणां व्यक्तेरनुभावनमुच्यते॥२॥**

**स चानुभावो धीरेण चतुर्भेदो निगद्यते।  
कायिको मानसश्च स्यादाहार्यः सात्त्विकोऽपरः॥३॥**

**कायिकश्च कटाक्षादिः प्रमोदादिश्चमानसः।  
नाट्ये चतुर्भुजत्वादि ज्ञानमाहार्य उच्यते॥४॥**

**सात्त्विकः स्वेदरोमाञ्चस्तम्भादिः कथ्यते बुधैः।  
अथानुभावाः कथ्यन्ते शृङ्गारस्य स्मितादयः॥५॥**

  आदिशब्दात्कटाक्षभ्रूविक्षेपादयः। यथा—

**किंचित्किंचिदुदञ्चितस्मितसुधाधौताधरोपान्तया  
  तिर्यक्पर्यवचालिताञ्चलपटी सुव्यक्तवक्षस्त्विषा।**  
**मुक्तास्तत्र तया कलिन्दतनयाकल्लोलहिन्दोलन-  
  क्षुब्धक्षीरसमुद्रलोललहरीस्पर्धा समृद्धा दृशः॥१॥**

  अत्र स्मितादयः।  
  ननु वीक्षितेषु कटाक्षादिषु कामिनो रसोत्पत्तिर्भवतीत्यनुभवसिद्धमेतत्। अतस्तेऽप्युद्दीपनविभावा भवितुमर्हन्तीति चेत्, सत्यम्। नायिकायाः स्वात्मनि रसानुभवकरणत्वेन कटाक्षादयोऽनुभावा नायकस्य पुनर्दृष्टिपथगता मनो विकारयन्ति, अतस्तं प्रति ते च विषयत्वेनोद्दीपनविभावाः। तथाच कटाक्षादीनां करणत्वेनानुभावकता विषयत्वेनोद्दीपकता चेति ध्येयम्॥  
अथाष्टाविंशतिसंख्याकान्भावादीननुभावलक्षणयोगादनुभावानाह—

**हावभावौ तया हेला त्रयस्तेऽङ्गसमुद्भवाः।  
शोभा कान्तिश्च दीप्तिश्च प्रगल्भत्वमुदारताः॥६॥**

**माधुर्यं धैर्यमित्येतान्सप्त प्राहुरयत्नजान्।  
तथा लीलाविलासश्च विम्बोकः किलकिञ्चितम्॥७॥**

**विच्छित्तिर्विभ्रमो मौग्ध्यं विकृतं तपनं मदः।  
मोट्टायितं कुट्टमितं ललितं च कुतूहलम्॥८॥**

**विक्षेपो हसितं केलिस्तथा चकितमित्यपि।  
भावादयो धैर्यान्ता नायकेष्वपि ते दश॥९॥**

  एषां क्रमेण लक्षणमाह—

**जन्मतः प्रभृति स्वान्ते विकारपरिवर्जिते।  
उद्बद्धमात्रः प्रथमं विकारो भाव उच्यते॥१०॥**

  यथा—

**स एव यमुनातीरसङ्गीसखि समीरणः।  
तदेवोपवनं चित्तमन्यादृशमिदं कुतः॥२॥**

**विकारैर्लोचनादीनां संभोगेच्छाप्रकाशकः।  
अल्पसंलक्ष्यवैकृत्यो भावो हावः प्रकीर्तितः॥११॥**

  यथा—

**अनिमिषदृशा सरस्यां पश्यन्ती चक्रवाकमिथुनानि।  
किंचिदुदञ्चित्पुलकैर्मुग्धवधूर्भावमाख्याति॥३॥**

**हेलात्यर्थसमालक्ष्यविकारो भाव एव च।**

  यथा—

**रेखाञ्जनस्य सरलापि कृतातियत्ना-  
  त्कौटिल्यमेव भजते नयने यदस्याः।  
वाच्येषु यद्भणितयः सकलेषु वक्रा  
  जानीमहे मदनजीवनमम्बुजाक्षी॥४॥**

  ननु भावादयस्त्रय आन्तरा धर्माः कथमतीन्द्रियस्य रसस्यानुभावत्वेन ज्ञापका भविष्यन्ति, शारीरा धर्माः कटाक्षादयस्तस्यानुभावकत्वेनोक्ता इति वेन्न।.............[^2]............................................................................................................................

[^2]: "अत्र कियान्पाठस्त्रुटित इति न ज्ञायते."

  आन्तरोऽप्यनुभावः कथितोऽस्ति। प्रमोदादिस्तस्य ज्ञानमेवानुभावकम्। तच्चैन्द्रियकं मानसं वेति न कश्चिद्विशेषः।  
उक्तं हि भरतेन—

**‘नयनवदनप्रसादैः स्मितमधुरवचोधृतिप्रमोदैश्च।  
 विविधैरङ्गविकारैस्तस्याभिनयः प्रयोक्तव्यः॥’** इति॥

**रूपलालित्यतारुण्यभोगैः शोभाङ्गभूषणम्॥१२॥**

  यथा—

**पाणिः प्रवालसुभगस्तव कुन्दवृन्द-  
  निन्दाकरी जयति सुन्दरि दन्तपङ्क्तिः।  
चक्षुः सरोजसुषमं मुखमिन्दुबन्धु-  
  र्जीवी जनो भवति कस्तव नैव वश्यः॥५॥**

**कामोन्मेषातिविस्तीर्णा शोभा कान्तिर्निगद्यते।**

  यथा—

**हरसि कुचयोः कान्त्या हेमाचलश्रियमुन्नतां  
  सुमुखि वदनं लक्ष्मीमिन्दोर्बलादिह कर्षति।  
नयनयुगलं गृह्णात्यम्भोरुहद्युतिसंपदं  
  भुवनविजये कामः कोषं किमालि समीहते॥६॥**

**अत्यन्तविस्तृता कान्तिः सैव दीप्तिरुदीरिता॥१३॥**

  यथा—

**एतस्याः करपल्लव... मिथुनं संध्या धिया सीदति  
  किं च प्राञ्चति यत्र यत्र सुमुखी तत्राङ्गदीप्त्यापुनः।  
...............................................................  
  ..........................................................॥७॥**

  सर्ववस्तुषु रसोद्दीप्तिर्भवति। अत उद्दीपनविभावत्वमासां युक्तम्, न पुनरनुभावत्वमिति चेत्, सत्यम्।

 दृष्टे हि शोभादौ कामिनां रसोद्दीपकत्वान्न उद्दीपनविभावा भवन्ति। ना................................................[^3]......................................................................................................................................................................................................................................................................................................................................................................................................................................................................................................................................................................................................................................................................................................................................................................................................................................................................................णादयः।

[^3]: "अत्र कियान्पाठस्त्रुटित इति न ज्ञायते"

  यथा—

**गोप्योऽपि तं मधुरवेणुनिनादमुच्चैः  
  श्रुत्वा तदा मनसि विस्मृतसंद्मकृत्याः।  
स्विद्यद्वपुः प्रलकपालिपरीतगात्राः  
  कृष्णस्य चारु चरितं ललितं जगुस्ताः॥८॥**

  यथा वा—

**वंशीरवश्रवणकम्पितदेहयष्टेः  
 कस्याश्चिदम्बुरुहसुन्दरलोचनायाः।**  
**अङ्कात्पपात तनयोऽल्पतनुर्लताया  
  वृन्तान्नवं फलमिबानिलदोलितायाः॥९॥**

  यथा वा—

**काश्चित्तदा यदुपतेः स........ विमुक्त-  
  व्यालोलचारुचिकुरप्रकरा व्रजन्त्यः।  
रेजुश्चलद्भ्रमरपङ्क्त्यनुगम्यमाना  
  वातोद्धता इव लता व्रजबन्धुराक्ष्यः॥१०॥**

**सविध कोऽतिगर्वेण पापीष्टेऽर्थे तिरस्कृतिः।**

  यथा—

**मानापनोदनकृते किलदीयमानं  
  कृष्णेन कौस्तुभमणिं तमनर्ध्यमूल्यम्।  
ईषद्विलोक्य नयनाम्बुरुहेण गोपी  
  काचित्पुरोगतमवीक्षितवच्चकार॥११॥**

**स्मितक्रोधश्रमत्रासशुष्करोदनकर्मणाम्॥१४॥  
प्रियसंगमजाद्धर्षात्सांकर्यं किलकिञ्चितम्।**

  यथा—

**त्रसन्ती हसन्ती वृथा संरुदन्ती स्मितं कुर्वती कोपमुद्भावयन्ती।  
परीरम्भणायाथ शौरेस्तदानीं मनो मोहयामास काचित्सुवाणी॥१२॥**

**नेपथ्यरचनाल्पापि विच्छित्तिः कान्तिपोषिका॥१५॥**

  यथा—

**हारो नोरसि नाञ्जनं नयनयोः कर्णे न वा कुण्डलं  
  शोभाधिक्यमियं तथापि स परीधत्ते कपोले तव।  
जानीमः कुसुमायुधस्य नृपतेस्त्वं केतुयष्टिस्ततः  
  केतुस्ते न सुलोचने त्वदुपरि स्वीयः समारोपितः॥१३॥**

**प्रयागमनकर्मादौ स्वरा हर्षादिसंभवः।  
अलंकारादिविन्यासः प्रस्थाने विभ्रमः स्मृतः॥१६॥**

** ** विपर्यस्तो न्यासो विन्यासः। यथा—

**आयाति प्रणयी तपेति वचनं श्रुत्वा सखीभाषितं  
  भूषान्यासविधिं तनौ मृगदृशासंपादयन्त्यातया।  
केयूरं पदपङ्कजेपरिहितं वाहौ धृतं नूपुरं  
  काञ्ची कण्ठतटे न्यधायि जघने न्यन्ताश्च पुष्पस्रजः॥१४॥**

**अज्ञानादिव कामिन्या ज्ञातस्यापि हि वस्तुनः।  
यः प्रश्नः क्रियते पत्युः पुरस्तन्मौग्घ्यमुच्यते॥१७॥**

  यथा—

**किं सरस्तत्क्वावा भूमौकृष्ण केन विनिर्जितम्।  
यत्पद्ममेतदत्रास्ति पञ्चशाखे पदे तव॥१५॥**

**वक्तव्यसमयेऽपि स्यादवचो विकृतं ह्रिया।**

  यथा—

**कान्ते तं तंकथय यमुनातीरवानीरकुञ्जे  
  वृतान्तं मे त्वमिति कुतुकात्पृच्छ्यमाना मया सा।  
न ब्रूते स्म स्वयमवनता किं तु सर्वं तदानीं  
  गात्रप्रोद्यत्पुलकपटली पङ्कजाक्षी जगाद॥१६॥**

**तपनं प्रियविश्लेषे कामवेगोत्थित क्रिया॥१८॥**

  यथा—

**विलुठति बहुशः क्षितौ निकामं क्षिपति यतस्तत एव बाहुवल्लीम्।  
श्वसिति समधिकं सरोरुहाक्षी बत करुणाविमुखो विधेर्विलासः॥१७॥**

**मदो विकारः सौभाग्यतारुण्याव्य (द्य) वलेपजः।**

  यथा—

**घनमलयजपङ्कलेपमङ्गे विरचय मा मम केलिकारणेन।  
सुमुखि यमुपगूहनान्तरायं पतिरवगम्य वियोगिवद्बिभेति॥१८॥**

  यथा वा—

**उपवनकुसुमावलोकनेषु प्रियसखि नैव समुत्सुकाहमस्मि।  
युगपदभिमुखं निपत्य तस्मिन्विदधति वीक्षणवारणानि भृङ्गाः॥१९॥**

  यथा वा—

**मामेव केवलमयं भजते विलासी  
  नान्यासु गच्छति मनागपि मां विहाय।  
इत्यात्मनः कलयति स्म कृतार्थतां सा  
  क्रीडां यया सह चकार सरोजनेत्रः॥२०॥**

**दयितस्य कथारम्भे चित्ते तद्भावभाविते॥१९॥  
तन्मोट्टायितमाचख्युः कर्णकण्डूयनादि यत्।**

  यथा—

**आलीजनेन दयितस्य कथासु तासु  
  संचारितासु सुदृशः करपद्ममस्याः।  
आरोपितुं प्रियकथामिव कर्णसीम्नि  
  कण्डूयनस्य कपटेन करोति स्वातम्॥२१॥**

**ग्रहे[^4] कचस्तनादीनां हर्षे सत्यपि संभ्रमात्॥२०॥  
ऊचुः कुट्टमितं नेति मस्तकम्पनधूननम्।**

[^4]: "ग्रहणे इत्यर्थः , ३ कर्णभू०"

  यथा—

**अधरमघुरसे निपीयमाने सति हरिणा व्रजबल्लवाङ्गनायाः।  
चिकुरमधुकरालिरीर्षयेव क्षणधुतस्तकवौधिता चचाल॥२२॥**

**अङ्गानां सौकुमार्येण विन्यासो ललितं भवेत्॥२१॥**

  यथा—

**हरन्त्यो मत्तकुम्भीन्द्रदर्पं हंसोपहासिकाः।  
राधिकागतयोऽत्यर्थं रेजुर्मन्मथमन्थराः॥२३॥**

**रम्यार्थस्यावलोकेन चाञ्चल्यं स्यात्कुतूहलम्।**

  यथा—

**अजानन्ती कचात्पुष्पं पतत्पादाच्च नूपुरम्।  
गोवर्धनं दधानं तं द्रष्टुं काचिद्ययौ द्रुतम्॥२४॥**

**भूषणस्थार्धनिर्माणं वृथा विष्वग्निरीक्षणम्॥२२॥  
ईषद्वचो रहस्यस्य विक्षेपो दयितान्तिके।**

  यथा–

**वदति रहस्यं किंचिञ्चकितां सर्वत्र दृष्टिमाधत्ते।  
अर्धविनिर्मितमक्ष्णोःकज्जलमेषा करोति तन्वङ्गी॥२५॥**

**हसितं तु वृथाहासो यौवनोद्भेदसंभवः॥२३॥**

  यथा—

**अकस्मादेव हासोऽस्या यन्मुखादेव निर्ययौ।  
तन्मन्ये तूर्णतः पुष्पबाणः कामेन दर्शितः॥२६॥**

**क्रीडितं सह कान्तेन विहारे केलिरुच्यते।**

  यथा—

**कृष्णः कयापि सह संविलसन्निकामं  
  तन्मानकालमवगम्य तिरोबभूव।  
मत्वाथ तां स गलदश्रु विनिश्वसन्ती-  
  माविर्भवन्पुरत एव पुनश्चुचुम्ब॥२७॥**

**चकितं भयसंभ्रान्तिः कुतोऽपि दयिताग्रतः॥२४॥**

  यथा—

**वासापुष्पं[^5] वने वीक्ष्य व्यात्तसर्पाननभ्रमात्।  
बिभ्यती चकितं गाढमालिलिङ्गाङ्गना प्रियम्॥२८॥**

[^5]: "अटरूषपुष्पम्"

  एतेषामनुभावानां मध्ये दश भावादयः पुंसागपि भवन्ति, नायिकानां तु सर्वे।

 ननु भावादयः सर्वे नायिकानामलंकारत्वेन गणितास्तत्कथमनुभावा भवन्ति, इति चेत् सत्यम्। अलंक्रियतेऽनेनेत्यलंकारो रसानुभवगोचरतां नयतीत्यनुभावश्चेत्युभयलक्षणयोगादेतेषां भावादीनामुभयात्मकत्वमविरुद्धम्। उक्तं हि—

**‘उक्ताः स्त्रीणामलंकारा अङ्गजाश्च स्वभावजाः।  
तद्रूपाःसात्त्विका भावास्तथा चेष्टाः परा अपि॥’** इति।

  तद्रूपा अनुभावरूपाः।

  केचित्तु नायिकानां शृङ्गारचेष्टा हावः। स च स्वभावजः। तासां कः पुनरसावित्याह भरतः—

**‘लीला विलासो विच्छित्तिर्विभ्रमः किलकिञ्चितम्।  
  मोट्टायितं कुट्टमितं बिब्बोको ललितं तथा।**

  विकृतं च–’ इति।

  विभ्रमाः पुंसामपि सोपाधिका भवन्ति, स्त्रीणां पुनः स्वभावजा एव। इयान्विशेषः। उद्दीपने सति स्त्रीणां तेषामाविर्भाव उद्दीपनाभावे तिरोभाव इति वदन्ति। उदाहरणं तु पूर्वोक्तमेव। हावत्वमनुभावत्वमविरुद्धम्, अनुभावत्वस्य व्यापकधर्मत्वात् अलंकारत्वस्य च व्याप्यधर्मवादिति संक्षेपः—

  अथ सात्त्विकभावा निरूप्यन्ते—

**स्वेदः स्तम्भोऽथ रोमाञ्चः स्वरभङ्गोऽथ वेपथुः।  
वैवर्ण्यमश्रुप्रलय इत्यष्टौसात्त्विका मताः॥२५॥**

  सत्त्वं नामात्मविश्रामप्रकाशकारी आन्तरः कश्चन धर्मविशेषः। तत्संभूताः सात्त्विकाः। केचित्तु ‘सत्त्वं जीवच्छरीरं तस्य धर्माः सात्त्विका भावाः’ इति वदन्ति। व्यभिचारिणः स्थायिनश्चान्तरा धर्मा न तु शारीराः।

  क्रमेण लक्षणम्—

**मनस्तापभयक्रोधहर्षलज्जाश्रमादिना।  
वपुर्जलोद्गमः स्वेदः सुधीभिःपरिकीर्तितः॥२६॥**

  यथा—

**एतद्भूषणकौशलं तव तनौ पश्येत्तदा माधवो  
  राधे तत्सविधे तु चेतसि चले चेद्धैर्यमाधास्यति।  
इत्थं जल्पति शिल्पकारिणि जने तस्याः स्मरन्त्या हरिं  
  सद्यः स्वेदसारिव्द्यलुम्पदमलं पत्रावलीमण्डलम्॥२९॥**

**विषादविस्मयक्रोधहर्षरागभयादिभिः।  
गतेर्निरोधः सत्यङ्गधर्मत्वेस्तम्भ उच्यते॥२७॥**

  अङ्गधर्मत्वे सतीति विशेषणदानादपस्मारनिद्रादीनां व्यावर्तनम्। प्रलये तु चेष्टानिरोधो न तु गतिनिरोधः। यथा—

**परस्परोदञ्चितरोमकण्टकैः परस्परं कीलितनेत्रपात्रयोः।  
परस्परस्तम्भनिबद्धदेहयोरभूत्प्रयासो विफलायितस्तयोः॥३०॥**

**हर्षक्रोधभयाश्लेषतुहिनाद्भुततसंभवम्।  
रोमोत्थानं तु रोमाञ्चः कथ्यते सर्वकोविदैः॥२८॥**

  यथा—

**कस्याश्चिद्श्रुपरिपूर्णविलोचनाया  
  गात्रेषु तत्र पुलकावलयो विरेजुः।  
जानीमहे कुसुममार्गणमग्रबाण-  
  श्रेणीसमुल्लसितपक्षशिखाः स्फुरन्ति॥३१॥**

**वैस्वर्यं स्वरभङ्गः स्यात्क्रोधहर्षमदादिभिः।**

  यथा—

**प्रच्छादयसि किं तन्वि पुलकं वसनाञ्चलैः।  
कथयत्यखिलंभावं स्वरभङ्गो मनोगतम्॥३२॥**

**भावत्वे प्रति हर्षादेः स्पन्दो देहस्यवेपथुः॥२९॥**

  भावत्वे सति विशेषणं सूचकस्पन्दव्यावर्तनाय। यथा—

**आदायाश्रुजलंदृशाभिमिलितः पत्युः पुरो धावितं  
  दत्तं चारु तमोः स्तनेन विदलात्कुर्यात्सरूप्यासनम्।  
चक्रेभ्यर्चनमङ्गकेन विलसद्रोमाञ्चदूर्वाङ्कुरैः  
  प्रापृच्छद्रसनारवेण कुशलं कम्पः कुरङ्गीदृशः॥३३॥**

**मोहक्रोधमनस्तापभयश्रममदादिजः।  
वर्णानामन्यथाभावोवैवर्ण्यंकथ्यते बुधैः॥३०॥**

  यथा—

**धारावलीमौक्तिकहारहीनस्त्यक्तस्तडित्कान्तिचयेन दीनः।  
व्यधत्तदेहे खलु पाण्डिमानं प्रावृड्वियोगव्यथयाम्बुवाहः॥३४॥**

**दुःखक्रोधप्रहर्षादेरश्रु नेत्रोद्भवं पयः।**

  यथा—

**तं श्रृण्वतो मुरलिकानिनदं व्रजस्त्री-  
  वृन्दस्य बाष्पनिवहाः परितो निपेतुः।  
मन्ये तदीयहृदयैश्चपलैस्तदानीं  
  धैर्याय हन्त सलिलाञ्जल्यो वितीर्णः॥३५॥**

**प्रलयः सुखदुःखाभ्यां चेष्टाज्ञाननिराकृतिः॥३१॥**

  यथा—

**अन्योन्यनिबिडाश्लेषनिचेष्टसकलाङ्गयोः।  
यूनोर्जीवनमाख्याति वपुषःपुलकोद्गमः॥३६॥**

**जृम्भापि नवमो भावः प्रोक्तो भानुकवीश्वरैः।**

** ** भावः सात्त्विक इति शेषः। न चाङ्गाकृष्ट्यादेः सात्त्विकभावत्वापत्तिरिति वाच्यम्। तस्य भावलक्षणाभावात्। जृम्भातु विकारजन्या। विकारनिवृत्तौ जृम्भानिवृत्तिः। अङ्गाकृष्टिनेत्रमर्दनायो लोकैःस्वेच्छया क्रियन्ते। तेषां विकारजन्यत्वाभावात्।

  यथा—

**मानावसानसमये वदने प्रियाया  
  जृम्भां विलोक्य कुसुमालिमिवाकिरन्तीम्।  
हस्ताङ्गुलीध्वनिमिषेण मृदङ्गशब्दं  
  प्राक्केलिताण्डवविधेरकरोन्मुरारिः॥३७॥**

**अथ हास्यानुभावाः स्युर्वदनस्मेरतादयः॥३२॥**

**  आदिशब्दान्नासाकपोलस्पन्ददृष्टिकुञ्चनादयः।**

  यथा—

**स्त्रीवासः परिधाय लोचनयुगेन्यसाञ्जनं कर्णयो-  
  स्ताटङ्के च निवेश्य बिल्वयुगलं वक्षःस्थले स्थापितम्।  
तत्पश्यन्नसकृत्पतन्मुहुरुरोदेशे तदा योजय-  
  न्नाकुञ्चन्नयनं जनेन हसता मायाशिशुर्वीक्षितः॥३८॥**

  अत्राक्षिसंकोचः॥

**करुणस्थानुभावाः स्युर्वैवर्ण्यंपरिदेवनम्।  
भूमिपातो दैवनिन्दा निश्वासो मुखशोषणम्॥३३॥**

**प्रलापः क्रन्दनं मोहागमोरस्ताडनादयः।**

  यथा—

**शक्तया विद्धं समिति पतितं लक्ष्मण त्वां विलोक्य  
  व्यातन्वानः स्तनितनिचयच्छद्मनाक्रन्दमुच्चैः।**  
**विद्युव्द्याजादयमपि धनः पश्य संतापवाह्निं  
  बिभ्रद्वाष्पं सृजति नितरां वारिधाराच्छलेन॥३९॥**

**  **अत्राक्रन्दनादयः॥

**रौद्रेऽनुभावा भ्रूभङ्गो दन्तैरधरपीडनम्॥३४॥**

**आत्मावदातकथनं शस्त्रक्षेपश्च तर्जनम्।  
बाहुस्फोटनवैवर्ण्य एवमाद्याः प्रकीर्तिताः॥३५॥**

  यथा—

**भीमोऽहं राजपुत्रीचिकुरपरिकराकृष्टिदृष्टिप्रवृद्ध-  
  द्रोहो दुःशासनोरःस्थलरुधिरपयः पानबद्धप्रतिज्ञः।  
यद्दोर्दण्डप्रतापे प्रतपति परितः कौरवीनां चमूनां  
  गोपुर्दुर्योधनस्य व्रजति पृथुतरः शुष्कतां गर्वपङ्कः॥४०॥**

  अत्र प्रतिज्ञादयः॥

**अथ वीरानुभावाः स्युः स्थैर्यधैर्यपराक्रमाः।**

**विनयदानप्रभावविक्षेपान्वेषणादय ऊहनीयाः।**

  युद्धवीरानुभावो यथा—

**आयात्येष कृतान्तभीषणतनुर्दिव्यास्रपारंगमो  
  दोर्दण्डेन वशीकृतत्रिभुवनः श्रीदीप्तदर्पोद्धुरः।  
इत्युक्त्वाङ्गुलिसंज्ञया परिजनैर्विज्ञापितं रावणं  
  वीक्ष्यावीक्षितवच्चकार निभृतं दृष्ट्यारघूणां पतिः॥४१॥**

**  **अत्र स्थैर्यधैर्ये॥  
**  **दानवीरानुभावो यथा—

**पश्यन्वामनरूपिणं, क्षितिसुरं वैरोचनिःकौतुक-  
  व्यग्रान्तःकरणो न तस्य सहसा सस्मार संभाषणम्।  
मह्यं देहि पदप्रमाणधरणीमित्युक्तिकर्त्रे पुन-  
  स्तस्मै लोचनयोः प्रमोदसलिलव्याजेन सोऽर्धं ददौ॥४२॥**

**  **अत्राश्रु॥

  दयावीरानुभावो यथा—

**कण्ठान्तिकं यावदुपैति कृष्णनामार्तिभाजः करटीश्वरस्य।  
तावन्महाकोमलमानसस्तं ग्राहाननान्मोचयति स्म कृष्णः॥४३॥**

  अत्र प्रभावः॥

**भयानकानुभावाःस्युर्गद्गदस्वरभाषणम्॥३६॥  
वैवर्ण्यपुलकाश्रूणि स्वेददिक्प्रेक्षणादयः।**

  यथा—

**गीतं कुण्डलिकन्यया तव यशः श्रीकर्ण शेषान्तिके  
  संतोषेण विधूतमूर्धनि पुनस्तस्मिन्भवद्वैरिणः।  
त्वत्सेनागमनानमत्क्षितितलक्षोभाशया कुर्वते  
  गुप्ताः कुञ्जगृहोदरेष्वशरणं हारावगर्भा गिरः॥४४॥**

  अत्र हाहाकारः॥

**बीभत्सस्यानुभावाः स्युर्दृगा (?) स्याच्छादनायः॥३७॥**

  आदिपदात्सर्वाङ्गसंहारनिष्ठीवनादयः।

  यथा—

**हन्त दुःशासनासृञ्जिपिबन्तं भीममाहुवे।  
वीक्ष्य प्रच्छादयामासुः करैर्नेत्राणि सैनिकाः॥४५॥**

**  **स्पष्टम्॥

**स्वेदः स्तम्भोऽथ रोमाञ्चः स्वरभङ्गश्च संभ्रमः।  
विलोचनविकाराद्या अनुभावा रसोऽद्भुतो॥३८॥**

  यथा—

**पयोधावतलस्पर्शे सेतुं रामेण निर्मितम्।  
संवीक्ष्य राक्षसाः सर्वे तस्थुश्चित्रार्पिता इव॥॥४६॥**

  अत्र सम्भः॥

**अनुभावोरसे शान्ते सर्वत्र समदृष्टिता।**

  रोमाञ्चादय ऊहनीयाः।  
  यथा—

**मुरारे कंसारे भवजलधितारे हिततरे  
  हरे शौरे लक्ष्मीरमण रघुवीरेति जपतः।**  
**समीकृत्य प्रेक्षां जगति सकले संकलयतः  
  कदा गोदातीरे कथय मम यास्यन्ति दिवसाः॥४७॥**

  अत्र समदृष्टित्वम्॥  
  प्रसङ्गादाह—

**द्रष्टा दर्शयति व्रीडां नैव संमुखमीक्षते॥३९॥**

**अतिक्रान्तं भ्रमन्तं वा प्रच्छन्नं पश्यति प्रियम्।  
पृच्छ्यमानापि बहुशो मन्दं मन्दं नतानना॥४०॥**

**किंचित्सगद्गदं प्राणनाथं प्रायेण भाषते।  
अन्यैः प्रियकथां शश्वत्प्रारब्धामेकमानसा॥४१॥**

**अन्यत्र न्यस्तनयना कर्णयन्त्वनुरागिणी।  
इत्यादीनि....गीतानि कन्यकामुग्धयोः....॥४२॥**

  शृङ्गारानुभावाः दिङ्मात्रमुदाह्रियन्ते।  
  यथा—

**मत्संमुखे मृगाक्षी तस्थौवदनं परावर्त्य।  
अथ निर्याते मयि सा पथि मे निदधे दृशौ दीने॥४८॥**

** ** अथ सकलकामिनामनुरागेङ्गितान्यनुभावाः कथ्यन्ते—

**प्रियस्य निकटे वासं चिराय बहु मन्यते।  
प्रियस्याक्षिपथं याति न कदाप्यनलंकृता॥४३॥**

**काचिदूर्ध्वस्थवस्तूनां ग्रहणव्यपदेशतः।  
बहुमूलं कुचौ नाभीपङ्कजं परिदर्शयेत्॥४४॥**

**आनन्दयति सूक्तेन प्रियस्य परिचारकम्।  
अस्य मित्रेषु विश्वासमादरं च करोति सा॥४५॥**

**ब्रूते गुणान्सखीमध्ये ददाति स्वधनान्यपि।  
प्रिये सुप्ते स्वपित्यस्यदुःखे दुःखं दधाति च॥४६॥**

**सुखेऽस्य सुखमाधत्ते म्लानेऽस्मिन्मलिना भवेत्।  
तिष्ठत्यक्षिपथे शश्वत्प्रिये पश्यति दूरतः॥४७॥**

**आभाषते परिजनं प्रियसाप्यनुरागिणी।  
यत्किंचिदपि संवीक्ष्य हसितं कुरुते मुधा॥४८॥**

**कर्णकण्डूयनं बाला कुरुतेऽस्य कथासु च।  
संमार्ज्य चिकुरं गेहे बध्नात्यागच्छति प्रिये॥४९॥**

**जृम्भते स्फोटयत्यङ्गं बालमाकृष्य चुम्बति।  
वयस्यायास्तथा भाले कुरुते तिलकक्रियाम्॥५०॥**

**निरीक्षते कटाक्षेण लिखत्यङ्गुष्ठकोटितः।  
स्वाधरं दशति ब्रूते प्राणनाथमधोमुखी॥५१॥**

**विमुञ्चति न तं देशं दृश्यते यत्र नायकः।  
कार्यव्याजेन कान्तस्य गृहमागच्छति स्वयम्॥५२॥**

**दत्तं व प्रेयसा वस्तु निधायोरसि वीक्षते।  
हृष्यति प्रेयसो योगे वियोगेऽतिकृशा भवेत्॥५३॥**

**तच्छीलं साधु मनुते तत्प्रियं मन्यते प्रियम्।  
अल्पमूल्यानि वस्तूनि प्रार्थयत्यात्मनः प्रियम्॥५४॥**

**विकारं सात्त्विकं तस्य संमुखी नाधिगच्छति।  
सुनृतं भाषते नित्यमजुरागयुता वधूः॥५५॥**

**एतेषु च प्रगल्भाया हतलज्जंविचेष्टितम्।  
मध्यलज्जं तु मध्याया बहुलज्जं नवस्त्रियः।  
तथापि गतलज्जं तु वेश्यायाश्च परस्त्रियाः॥५६॥**

  इत्यादीन्यनुरागेङ्गितानि सकलकामिनीनां शृङ्गारानुभावा दिङ्मात्रमुदाह्रियन्ते।  
  यथा—

**कर्षन्ती शिरसो वासः करेणाच्छादितुं मुखम्।  
व्रजन्ती पङ्कजाक्षी मां पथि दर्शयति स्तनौ॥४९॥**

**इति श्रीमहाराजाधिराजश्रीकर्णसिंहकारिते कर्णभूषणे मैथिलश्रीगङ्गा-  
नन्दकविराजविरचितेऽनुभावनिरूपणो नाम द्वितीयः परिष्छेदः।**  
**———————————**

**तृतीयःपरिच्छेदः।**

  अथ व्यभिचारिणो निरूप्यन्ते—

**विशेषेणाभितः काये स्थायिनं चारयन्ति ये।  
अनुभावादिहेतूंस्तान्वदन्ति व्यभिचारिणः।**

  यद्वा—

**व्यभिचारणयोगित्वाद्व्यभिचारिण ईरिताः॥१॥**

  व्यभिचारणंव्यापारः। रत्यादेरीषद्व्यक्तस्य प्रकट्यं हि तत्। रसेषु इतस्ततोगामित्वं वा व्यभिचारित्वम्। स्थिरे हि रत्यादौ निर्वेदादयः प्रादुर्भावतिरोभावाभ्यामाभिमुख्येन चरन्तीति व्यभिचारिणो वा।

  के ते पुनरित्याह—

**निर्वेदग्लानिशङ्कामदधृतिसहितापस्मृतिस्वप्नहर्षा-  
  सूयावेगावहित्थाः समरणजडतात्रासनिद्राविबोधाः।  
चिन्तौत्सुक्यौग्र्यमोहाःश्रममतिसहितामर्षलज्जाविषादा  
  उन्मादव्याधितर्काःस्मरणचपलतादीनतालस्यगर्वाः॥२॥**

** ** एतेषां क्रमेण लक्षणमाह—

**निर्वेदः स्वावमानः स्यात्—**

**तत्त्वज्ञानाञ्जिहीर्षादिर्विभावाऽस्यसमीरितः।  
चिन्तास्वेदप्रकाशाद्या अनुभावाः प्रकीर्तिताः॥३॥**

**  **यथा—

**पठितं न विवेकवाञ्छया भुवने पर्यटितं दुराशया।  
रघुवीरपदानुचिन्तया सफलं नैव जनुः कृतं मया॥१॥**

**—ग्लानिर्निर्बलता मता।**

**रत्यायासो वियोगोऽस्या विभावास्तृट् क्षुधादयः।  
अनुभावस्तु कार्श्यादिः पुनरस्याःप्रकीर्तितः॥४॥**

**  **यथा—

**वियोगेनापचीयन्ते तनवोऽस्याः प्रतिक्षणम्।  
दिवाकरकरकान्ताः कला इव कलानिधेः॥२॥**

**शङ्कानिष्टानुसंधानम्—**

**विभावोऽस्याः परक्रौर्यदुर्णयादिः समीरितः।  
अनुभावाः पुनः कम्पस्वक्रियागोपनादयः॥५॥**

   यथा—

**मिथ्याकल्पनशिल्पिनः परिजनाः कान्तः कृतान्तोपमः  
   किं चेयं प्रतिवेशिनी मम महाकुत्साभिरुत्साहिनी।  
सख्यो नापि तथा कथासु कुशलाः किं स्यादिति व्याग्रया  
   विन्यस्तोऽधरपल्लवे मृगदृशा निश्वस्य लाक्षारसः॥३॥**

**—हर्षोत्कर्षो मदः स्मृतः॥६॥**

**  ** उत्कर्षस्तु दुःखासंभिन्नसुखानुभावः।

**विभावो मदिरापानमस्य धीरेण कथ्यते।  
निद्रोत्तमस्य हसितं मध्यमस्याधमस्यच॥७॥  
रोदनादीनिविद्वद्भिरनुभावाः प्रकीर्तिताः।**

**  ** निद्रात्र इन्द्रियसंमोहरूपा घूर्णनादिसादृश्येन निद्रेव निद्रा। हर्षव्यभिचारिभावे नातिव्याप्तिः। तत्र उत्कृष्टनिष्ठाया जातेरभावात्। स तु मनःप्रसादरूपः, मदस्तु मनोमोहस्वरूपः। हर्षे पुलकादयोऽनुभावाः, मदे तु रोदनादय इति जातिस्वरूपानुभावानां भैदादस्य भेदः।

   यद्यपि ‘तिष्ठ तिष्ठ क्षणं मूढ मधु यावत्पिबाम्यहम्’ इत्यादौ वीररसे मदोऽन्ति, च पुनस्तत्र रोदनादयो दृश्यन्ते, तथापि शृङ्गारे रोदनादयोऽनुभावाः। वीरे तु नयनारुण्यचमत्कारादय इत्यनुभावभेदो रसभेदेन सामान्ये च मदे नेत्रघूर्णनवाक्स्स्वलनादयश्चानुभावा इति दिक्।

   यथा—

**चन्द्रानुबिम्बमभितश्चषके निरीक्ष्य  
   वाराङ्गनाः परिणतामृतधाममुख्यः।  
निर्विश्य मृद्वदनमत्र पिबत्यजस्रं  
   सीधुवानिति हसन्ति परस्परेण॥४॥**

**संतोषो मानसे दुःखा बुद्धिर्वा धृतिरुच्यते॥८॥**

**ज्ञानेष्टाधिगमादिस्तु विभावोऽस्याःनिगद्यते।  
अनुभावस्तु निर्व्यग्रभोगास्योल्लासनादयः॥९॥**

**  **यथा—

**वाञ्छन्ति केचिदवनीधवतां धनेषु  
  सौख्यानि कश्चिदनुविन्दतु वन्दनीयः।  
अस्माकमुन्नततपः फलमेतदेव  
  यद्भिक्षयापि मितया भरणं तनूनाम्॥५॥**

**अपस्मृतिर्मनःक्षेपः—**

**शून्यस्थितिरपावित्र्यं धातुवैषम्यमेव च।  
दुःखाधिक्यं ग्रहावेशो विभावस्याःप्रकीर्तितः॥१०॥**

**निश्वासफेनभूपातरसनाचालनानि च।  
लालादयस्तु विद्वद्भिरनुभावाः प्रकीर्तिताः॥११॥**

** ** यथा—

**खे खेलद्बककैतवेन परितो मुञ्जन्ति फेनोच्चयं  
  स्यन्दन्ते प्रविलोल्यन्ति रसनाः सौदामिनीच्छद्मना।  
लालाः किं च समुद्गिरन्ति पयसां धारापदेशादमी  
  मूर्च्छन्ति ग्रहवर्त्मनिग्रहकृता वेशा इवाम्भोधराः॥६॥**

  अत्रैव मूर्च्छान्तर्भावः॥

**—निद्रां प्राप्तस्य देहिनः।**

**विषयानुभावोऽस्तु स स्वप्नः संकथ्यते बुधैः।  
त्यक्त्वान्यदिन्द्रियं मनस्त्वचि यदा वर्तते तदा स्वप्नः।  
विभावोऽत्र क्लमालस्ये स्वभावपरिचिन्तनम्॥१२॥**

**अनुभावाःपुनर्नेत्रस्पन्दो भ्रूचलनं तथा।  
भ्रमोक्तिः पार्श्वकरणं स्वप्नालोकादयो मताः॥१३॥**

  यथा—

**उपायातस्तल्पं मम कुसुमकल्पं मधुरिपुः  
  समारेभेवाचा मधुरसमुचा चटुशतकम्।**  
**अथारब्धे माने सहचरि मयानेककपटा-  
  द्विधाता मन्निद्रामहरत तदानीमसहनः॥७॥**

**मनःप्रसादो हर्षः स्यात्—**

**विभावोऽत्र प्रियालोकपुत्रजन्मादिरेव च।  
अनुभावास्तु धीरेण रोमाञ्जादय ईरिताः॥१४॥**

  यथा—

**गोप्येऽपि तं मधुरवेणुनिनादमुच्चैः  
  श्रुत्वा तदा मनसि विस्मृतसद्मकृत्याः।  
स्विद्यद्वपुः पुलकपालिपरीतगात्राः  
  कृष्णस्य चारु चरितं ललितं जगुस्ताः॥८॥**

**—परोत्कर्षासहिष्णुता॥१५॥**

**परानिष्टचिकीर्षा वासूयाधीरेण कथ्यते।  
विभावोऽस्यास्तु दौर्जन्यं मदादिः कथ्यते॥१६॥  
अनुभावा भ्रुवो भेदो दोषोद्धोषादयो मताः।**

**  **यथा—

**प्रतिपक्षमृगीदृशा समं रममाणं दयितं शरन्निशि।  
समुदीक्ष्य वधूःकुरु ध्वनीनिति वेत्रेण निहन्ति कुक्कुटम्॥९॥**

**आकसिकेष्टानिष्टाप्तेरावेगः संभ्रमो मतः॥१७॥  
तद्विभावा अभीष्टार्थश्रुत्यरिप्रेक्षणादयः।  
अनुभावास्त्वरा देहवसनस्खलनादयः॥१८॥**

** ** यथा—

**श्रुत्वा सूर्यसुतनिकुञ्जकुहरोद्भूतं मुरद्रोहिणः  
  संकेतागमनाय वेणुनिनदं न प्रेक्षितो दुर्जनः।  
वासो विस्खलितं न संवृतमथ व्यस्तोंऽसमूलद्वये  
  बद्धो नैव कचः पुरः प्रचलितं प्रेमान्धयाराधया॥१०॥**

**अवहित्थाकारगुप्तिः—**

**विभावोऽत्र भयंलज्जा गौरवादिः प्रकीर्तितः।  
अनुभावोऽन्यसंभाषान्यथाकारोऽन्यदर्शनम्॥१९॥**

**  **यथा—

**भीमो भीमपराक्रमो मुरजिता संबद्धसख्योऽर्जुन-  
  स्तस्माद्भूमिरियं विभज्य भवता धर्मात्मने दीयताम्।  
इत्युक्तिं विनिशम्य संसदि गुरोर्द्रोणस्य दुर्योधनः  
  स्मेरस्मेरमुखः शिखण्डिनिवहं नृत्यन्तमालोकते॥११॥**

**—मरणं प्राणनिर्गमः।**

**विभावा अत्र धीरेण शरपातादयो मताः।  
अनुभावाः पुनः प्रोक्ताः पृथिवीपतनादयः॥२०॥**

** ** यथा—

**कृष्णेन पातितां भूमौ पूतनां वीक्ष्यबल्लवाः।  
मानसे मेनिरे भ्रष्टामिव कंसजयश्रियम्॥१२॥**

**जडताशेषकर्तव्याक्षमज्ञानत्वमुच्यते।**

**  **कर्तव्येति व्यवहारेत्यर्थः।

**विभावास्तत्र गदिता इष्टानिष्टेक्षणादयः॥२१॥  
इष्टानिष्टापरिच्छेदनिर्निमेषेक्षणादयः।  
अनुभावा निगदितास्तत्रालंकारवेदिभिः॥२२॥**

**  **मूर्च्छापस्मारनिद्राभ्यो ज्ञानविरहादस्या भेदः। त्रासालस्यमीतिभ्यः कतिपयव्यवहारसतत्त्वादस्याः पुनर्भेदः। यथा—

**कुम्भकर्णवपुषोऽतिमहत्त्वं वृद्धविन्ध्यधरणीधरतुल्यम्।  
निर्निमेषनयनाः कपिवर्गा वीक्ष्य चित्रलिखिता इव तस्थुः॥१३॥**

**त्रासो मानसविक्षोभः—**

** ** आकस्मिको मनोविक्षोभस्रासः। विचारेण मनोविक्षोभो मीरिति विशेषः। तत्र—

**विभावा घोरसत्त्वादिदर्शनश्रवणादयः।  
अनुभावास्तु रोमाञ्चकम्पस्तम्भादयो मताः॥२३॥**

  यथा—

**कर्णोऽभ्येत्ययमित्युदीर्य सुखितां मे त्वद्गुणाकर्णना-  
  दित्यादिस्तुतिमाचरन्ति कवयो यावद्भवद्वैरिणाम्।**  
**तावत्ते भवदागमभ्रमभृतः श्रीकर्ण भूमीपते  
  वेपन्तेगमने स्खलन्ति बहुशो गच्छन्ति कुञ्जोदरम्॥१४॥**

**—निद्रा चेतोनिमीलनम्॥२४॥**

**विभावास्तत्र कथिताः श्रमालस्यमदादयः।  
अनुभावाः समुच्छ्वासजृम्भाक्षिमिलनादयः॥२५॥**

** ** यथा—

**जृम्भारम्भविजृम्भमानदशनज्योत्स्नाभिरामानना-  
  मीषद्गात्रविवर्तविश्लथभुजावल्लीमुदञ्चद्वलीम्।  
अर्धोन्मीलितलोचनामनिभृतं निश्वासमातन्वती-  
  मुत्स्वप्नयितविभ्रमं विदधती तां संस्मरामि प्रियाम्॥१५॥**

**विबोधश्चेतनावाप्तिः—**

**निद्राभ्रंशो विभावोऽत्रनुाभावाःकथिताः पुनः।  
जृम्भाङ्गाकृष्टिदृङ्भर्दा अङ्गुलिस्फोटनादयः॥२६॥**

** ** यथा—

**जृम्भाविसर्पितसुगन्धसुवासिताश-  
  मङ्गुष्ठमूलपरिमर्दितनेत्रयुग्मम्।  
प्रातर्मुरारिपरिदर्शितदर्पणं वः  
  क्षेमं करोतु वदनंकमलालयायः॥१६॥**

**—चिन्ता ध्यानं निगद्यते।**

  ध्यानं चितैकाग्रता। तेन स्मृतौ नातिव्या।

**इष्टानशादयस्तत्र विभावाः परिकीर्तिताः।  
अनुभावाः पुनस्तापपाण्डुताशून्यतादयः॥२७॥**

  यथा—

**तापो गात्रं ग्लपयति तव श्वासधाराधिका ते  
  ज्ञातेऽप्यर्थे न च परिचयोद्भावनं दृश्यते ते।  
किं च क्षामा भवति भवती प्रत्यहं पाण्डुकान्ति-  
  र्जानीमस्ते वपुरुपगता कापि चिन्तापिशाची॥१७॥**

**कालासहिष्णुतौत्सुक्यम्—**

**प्रियस्मृत्यादयस्तत्र विभावाः कथिता बुधैः।  
चित्रतापत्वरादीर्धनिश्वासस्वेदबिन्दवः।  
वपुर्गौरवतन्द्राद्या अनुभावाः प्रकीर्तिताः॥२८॥**

  यथा—

**न नितम्बगुरो गतिक्रियायां कुरु विघ्नं हरिरस्ति कुञ्जभूमौ।  
यदि तस्य मुखं विलोकयेयं त्वयि धास्ये रसनां तदा सरत्नाम्॥१८॥**

**—औग्र्यंनिष्कृपता मता॥२९॥**

**तत्र शौर्यापराधाद्या विभावाः परिकीर्तिताः।  
अनुभावाः शिरःकम्पतर्जनादय ईरिताः॥३०॥**

**  **यथा—

**उद्दामद्युतिदुर्दिनीकृतसमिद्युद्धावरुद्धद्विष-  
  त्संदत्तद्रुतचित्तसाध्वसरसा सेयं गदा निर्दया।  
वस्त्रंकृष्टवतः पतत्वधिशिरो दुःशासनस्याद्यत-  
  त्पाञ्चालीचिकुरं चिराय विततं बघ्नातु निर्बन्धतः॥१९॥**

**मोहो विचित्रता—**

**दुःखावेगोर्थचिन्ताद्या विभावास्तत्र भाषिताः॥३१॥  
अनुभावाः पुनर्गात्रघूर्णनादर्शनादयः।**

  यथा—

**यामीत्यप्रियवादिनि प्रियतमे कम्पैर्वपुर्व्याचितं  
  पादादेकपदावलम्बिनि पुनर्भ्रष्टं करात्कङ्कणम्।  
दृग्विच्छेदपथं गते पुनरविज्ञातात्मदुःखोद्गते-  
  र्वात्येवाङ्गलता जुघूर्ण सहसा तस्याः कुरङ्गीदृशः॥२०॥**

**—खेद आयासप्रभवः श्रमः।**

**रतिगत्यादयस्तत्र विभावा गदिता बुधैः॥३२॥  
अनुभावाः पुनर्दीर्घश्वासस्वेदादयो मताः।**

**  **यथा—

**माला म्लानरुचिर्विलोचनयुगं निष्पन्दतामागतं  
  व्यस्तोऽसौ परितः सरोरुदृशो धम्मिल्लमल्लोत्तमः।**  
**भग्नं कङ्कणमङ्कतस्तु कुचयोः श्रीखण्डलेपो गतः  
  साधु श्वास सखे तदेव हि तव प्राखर्यमुज्जृम्भते॥२१॥**

**नयमार्गानुसरणादर्थनिर्धारणं रतिः॥३३॥  
शास्त्रचिन्तादयस्तत्र विभावाः पण्डितैर्मताः।  
करचालनशिक्षाद्या अनुभावाः प्रकीर्तिताः॥३४॥**

** ** यथा—

**त एव जगदाराध्यास्त एव सदनं श्रियः।  
ये मुरारिपदाम्भोजचिन्तयागमयन्त्यहः॥२२॥**

**उपदेशोपालम्भनयविनयानुनया (?) मतावन्तर्भवन्ति।**

**हितैषितयाज्ञातज्ञापनमुपदेशः।**

** ** यथा—

**भक्तिर्गुरौ विधेया गेया कीर्तिः सदा विष्णोः।  
अपवादादवधेयं खलसंगमनं त्वया हेयः॥२३॥**

**अपराधज्ञानमुपालम्भः।**

**  **यथा—

**अङ्गे वह्निस्फुलिङ्गप्रतिमशरशतं वर्षतः प्रौढहर्षा-  
  द्वात्सल्यं मीनकेतोर्मयि नियतिहते मास्तु ते निर्दयस्य।  
अस्त्रं सर्वस्वभूतं भुवनजयकृते यत्र वास्ति प्रसूतं  
  तस्मिन्देहेषु भस्मीभवति तव कथं नानुकम्पाप्रकाशः॥२४॥**

**  **यथा वा—

**मोञ्छा[^6] हेउ त्तण मिह जुज्जइ विस सोअरम्मि चन्दम्मि।  
सिरिहंडरण वधूतं सि कहं पुण पवण तावेसि॥२५॥**

[^6]: "अस्याश्छाया स्फुटा"

  इत्यनेकदिशोपालम्भस्य बहवोभेदा भवन्ति। ते च ग्रन्थगौरवभयादिह नोक्ताः।

**सामदानाद्युपायव्यवस्थितिर्नयः।**

** ** यथा—

**यदपि स्तुतोसि साम्ना तदपि न चेन्द्रो जहासि तापकताम्।  
जीवधनं प्रियविरहे लज्जाकरमेतदादत्स्व॥२६॥**

**संतोषप्रकाशकःक्रियाविशेषो विनयः।**

  यथा—

**मा संभावय मां गिरा मधुरया कुर्यां न चित्तोत्सवं  
  वातान्दोलविलोलपङ्कजदलद्रोहस्पृशा वा दृशा।  
आयाते मयि यच्चकार भवती कृत्यौचिती संभ्रमं  
  तेनैवाद्य ममेन्दुसुन्दरमुखि स्वात्मा महेन्द्रीयति॥२७॥**

**अपराधक्षमापनमनुनयः।**

  यथा—

**कान्ते स्वान्ते कथय विहितः कोऽपराधो मया ते  
  यस्मान्नालीजनहितवचः कर्णपालीमुपैति।  
मानम्लानं न कुरु वदनं पश्य नो कस्य चित्ते  
  धत्ते मोदं मनसिजमहासिद्धिरम्भोधरश्रीः॥२८॥**

**परगर्वक्षयप्रौढसमीहामर्ष उच्यते॥३५॥  
निन्दाक्षेपापमानादिविभावोऽत्र समीरितः।  
अनुभावः शिरःकम्पनयनारुण्यतादयः॥३६॥**

**  **यथा—

**भवेदाज्ञा भर्तुर्यदि समरदीक्षागुरुरहं  
  त्रसत्पौरारब्धप्रखरतरहाहाध्वनिमतीम्।  
तदा लङ्कांशङ्काकुलदशमुखाश्लेषसहितां  
  पयोधौ प्रक्षिप्य प्रलयमिह कुर्यां पलभुजाम्॥२९॥**

**धार्ष्ट्याभावो भवेल्लज्जा—**

**दुराचारादयस्तत्र विभावाः कथिता बुधैः।  
अनुभवाः पुनः प्रोक्तास्तत्राक्षिमनादयः॥२७॥**

** ** यथा—

**पृष्टायाःकुतुकवशात्किमपि रहस्यं सरोजनेत्रायाः।  
नमितविलोचनंयुग्मं स्मरामि निभृतस्मितं बदनम्॥३०॥**

**—विषादः सत्त्वसंक्षयः।**

**विभावास्तत्र कथिता उपायागमनादयः।  
उपायचिन्तनं श्रेष्ठे मध्यमे विमनस्कता॥३८॥  
अधमे मुखशोषादिरनुभावः समीरितः।**

  यथा—

**गेहाद्बहिर्यदि मनागपि संचलामि  
  श्वश्रूस्तदा मयि करिष्यति दुष्टतर्कम्।  
तिष्ठामि चेदिह उदा यमुनानिकुञ्ज  
  वर्ती हरिर्मम वचांस्यनृतानि वेत्ति॥३१॥**

**चेतसो भ्रम उन्मादः—**

**विभावाः कान्तविश्लेषसंपन्नाशादयो मताः।  
अनुभावा वृथाक्रन्दवृथाहास्यादयो मताः॥३९॥**

  यथा—

**उन्मीलत्कुसुमानि पश्यति मुहुस्तस्याःस्मितस्याशया  
  वीरुत्पल्लवमुल्लसत्करधिया धर्तुंपुनर्धावति।  
बुद्ध्या तद्वचसः पिकस्य विरुते दत्ते तदैवोत्तरं  
  सङ्गःकिं न करोति भिन्नहृदयः पञ्चोषुपञ्चेषुभिः॥३२॥**

**—ज्वरादिर्व्याधिरुच्यते॥४०॥**

**धातुप्रकोपकामोत्थक्लेशमीत्यादयो मताः।  
विभावा अनुभावास्तु शरीरोत्कम्पनादयः॥४१॥**

** ** यथा—

**मा शीतोदकशीतलैर्मलयजक्षोदैर्मनोजानल-  
  ज्वालां दीपय किं च वार्धय नवा तां तालवृन्तानिलैः।  
सोऽयं निर्दयमानसोयदुपतिर्लब्धावकाशोऽधुना  
  संतापज्वरजर्जरात्सखि हृदो हान्त निर्यास्यति॥२३॥**

**तर्कोविचारः।**

**तत्र विप्रतिपत्त्यादेःसमुद्भावनमुच्यते।  
विभावोऽथानुभावश्च भ्रूशिरोऽङ्गुलिनर्तनम्॥४२॥**

**  **आदिशब्दात्संशयसाधकबाधकसमुद्भावनादयौ गृह्यन्ते। वितर्कश्चतुर्विधः–विप्रतिपत्त्यात्मा संशयात्मा विचारात्मा अनध्यवसायात्मा चेति।

**उत्कटकोटिकः संशयोऽनध्यवसायात्मा।**

**क्रमेणोदाहरणं यथा—**

**किं कल्पद्रुमपल्लवं भुजजयस्तम्भस्य किं तोरणं  
  किं वा लोकदृशां रसायनपुटं किंवा कुटीरं त्विषाम्।  
श्रीमत्कर्णमहेन्द्र \[देव\] भवतः किं कीर्तिमुक्ताखानिः  
  किं वा बाहुभुजङ्गमाधिफणा किं वा करस्तावकः॥३४॥**

**अयं कः कोदण्डं वहति परिपूर्ण हिमकरः  
  कुरङ्गस्तत्रायं कथय हृदयं मोहयति कः।  
इदं किं वा चक्रद्वयमुपरि धत्ते सुरधुनी-  
  मधस्तस्येयं का वद मधुपपङ्क्तिर्विजयते॥३५॥**

**राधाचक्रमिदं धनुर्धरधराधीशातिगर्वापहं  
  दायादव्यसनोपशान्तविशिस्वाभ्यासोऽधुना फाल्गुनः।  
एते कर्णमुखाः खलाः परिसरे तिष्ठन्ति तत्केवलं  
  बीभत्सोरिह साहसस्य फलदं भावि द्विजाशीर्वचः॥३६॥**

**एतद्वारिरुहंभवेदिह पुनः पाथो न संदृश्यते  
  चन्द्रोऽयं हरते दृशौ दिशि सरत्यस्यप्रकाशोऽहनि।  
आनन्दः प्रकटीभवत्ययमितः सोऽमूर्तिमान्विश्रुतः  
  कान्तालम्बिमुखं किमेतदिति मे चेतो मुहुर्मुह्यति॥३७॥**

**—संस्कारजन्यं ज्ञानं स्मृतिर्भवेत्।**

**सदृशज्ञानचिन्ताद्या विभावास्तत्र कीर्तिताः।  
अनुभावाः पुनः प्रोक्ताभ्रूसमुन्नयनादयः॥४३॥**

** ** संस्कारजन्यत्वेन प्रत्यभिज्ञायास्तु संग्रहः।  
  प्रत्यभिज्ञा यथा—

**उन्नमति भ्रूयुगलं तव पुलकं गात्रमुद्वहति।  
तस्मादिह ,सखि कंचित्पुरानुभूतं विलोकयसि॥३८॥**

** ** स्मृतिर्यथा—

**गन्तुं तावत्परवशतयानो तयाहं निषिद्धः  
  प्रत्यावृत्त्यै छलविरचितप्रार्थनं चिन्तयन्त्याः।  
यत्ताम्बूलोपहरणमिषादञ्जलिर्मञ्जुलाक्ष्याः  
  प्रारब्धो मे गमनसमये शल्यतुल्यं तदन्तः॥३९॥**

**क्रियाशैघ्य्रंचपलता—**

**द्वेषरागादयस्तत्र विभावाः परिकीर्तिताः।  
अनुभावास्तु पारुष्यस्वच्छन्दाचरणादयः॥४४॥**

  यथा—

**तृष्णा तुङ्गतरङ्गसङ्गगहने संसारवारांनिधौ  
  दुष्पारे प्लवनात्सदैव भवता खेदः परं लभ्यते।  
दुष्कर्माचरणावलीकृतमहासंतापसंतापिनी  
  रे चित्ता रऽऽ....च (?) डिकाचरणयोश्चिन्ताः किमुत्ताम्यसि॥४०॥**

**—दुःखाधिक्यं तु दीनता॥४५॥**

**विभावास्तत्र विश्लेषदुर्गतत्वादयो मताः।  
अनुभावाः समाख्याताः कायक्लेशादयः पुनः॥४६॥**

  यथा—

**असुशरणमकाण्ड एवकण्ठस्तनुशरणं नवपल्लवं हिमं च।  
शिव शिव शरणं न किंचिदक्ष्णोर्भवति भवत्पथमन्तरेण तस्याः॥१॥**

**कर्तव्याशक्तिरालस्यं—**

**गर्भादयो निगदिता विभावास्तत्र सूरिभिः।  
अनुभावाः पुनः ख्याताः क्रियाकातरतादयः॥४७॥**

** ** यथा—

**प्रेरयति नैव हस्तं समीपमानेतुमिष्टमपि वस्तु।  
पश्यति निभृतनिमेषं गर्भवती कातरा गौरी॥४२॥**

**—गर्वः सर्वाधिकत्वधीः।**

**विभावास्तत्र लावण्यबलैश्वर्यादयो मताः।  
अनुभावाः पुनः प्रोक्ताः पौरुषख्यापनादयः॥४८॥**

  यथा—

**यावच्छ्वाससमीरणो बहिरितो निर्याति नासापुटा-  
  ल्लोकानां नयनाम्बुजेषु वलते यावन्निमेषोदयः।  
द्रोणद्रोणिविकर्णकर्णनिखिलक्षोणीश्वरै रक्षितं  
  तावत्पश्य सुयोधनस्य सकलं व्यापादयामो वयम्॥४३॥**

  कस्मिन्रसे केव्यभिचारिण इत्याकाङ्क्षायामाह—

**न संभोगे जुगुप्सा तु न चालस्यं न चोग्रता।  
विप्रलम्भेश्रमग्लानिनिर्वेदाः स्मृत्यपस्मृती॥४९॥**

**शङ्कानिद्रा तथौत्सुक्यमुन्मादो जडता तथा।  
सुप्तं विबोध आलस्यविषादव्याधस्तथा॥५०॥**

**दैन्यमोहौ तथा त्रास एते स्युर्व्यभिचारिणः।  
हास्येवाहित्थालसता प्रबोधा व्यभिचारिणः॥५१॥**

**करुणे मोहनिर्वेददैन्याजाड्यान्यस्मृतिः।  
विषादश्च तथा व्याधिर्भ्रम उन्माद एवं च॥५२॥**

**स्मरणं च तथालस्य भवति व्यभिचारिणः।  
रौद्रे स्मृतिश्चपलतावेगामर्षादयोग्रदा॥५३॥**

**उत्साहस्मृतिगर्वाख्या भवन्ति व्यभिचारिणः।  
वीरेऽमर्षस्तथावेगगर्वाौग्र्यादिमतिस्तथा॥५४॥**

**वृत्तिस्तथैव धीरेण कथिता व्यभिचारिणः।  
भयानके चपलतास्वेदस्तम्भाविवर्णतः॥५५॥**

**शङ्कागद्गदतामोहावेगप्रलयमूर्च्छनाः।  
रोमाञ्चापस्मृती दैन्यासौ स्युर्व्यभिचारिणः॥५६॥**

**बीभत्सेऽपस्मृतिर्व्याधिरावेगोऽपि मतिस्तथा।  
तथा ग्लानिश्च मोहश्च विज्ञेया व्यभिचारिणः॥५७॥**

**हर्षादयोऽद्भुते ज्ञेयाः शान्तेऽपि व्यभिचारिणः।  
यस्मिन्नसे येऽनुकूलास्तेज्ञेया व्यभिचारिणः॥५८॥**

**स्थायिपदव्यपदेश्या शृङ्गारे रतिनुच्छिन्ना।  
हासःपुनरुत्पाद्यो व्यभिचारी तत्र कथ्यते धीरैः॥५९॥**

  तदुक्तम्—

**‘रसावस्थः परं भावः स्थायितां प्रतिपद्यते।’**

**  **हासः पुनरुपाद्यमानो व्यभिचार्येव। व्यभिचारिलक्षणयोगात्।  
  तत्राह—

**स्थायिनोऽपिरसे क्वापि भवन्ति व्यभिचारिणः।  
क्रोधो वीरे रतिः शान्ते हास्येऽपि करुणे तथा॥६०॥**

**हासो भयं तथा शोकः शृङ्गारे परिकीर्तितः।  
भयानके जुगुप्सा स्यादुत्साहो रौद्रहास्ययोः॥६१॥**

**शान्ते जुगुप्सा कथिता हासो वीरे प्रकीर्तितः।  
उत्साहविस्मयौ सर्वरसेषु व्यभिचारिणौ॥६२॥**

  अथ दशाः—

**अभिलाषः स्मृतिश्चिन्ता प्रलापोगुणकीर्तनम्।  
उन्मादो जडता व्याधिरुद्वेगो मृतिरेव च॥६३॥**

**विपश्चिता निगदिता एताः कामदशा दश।  
औत्सुक्येनाभिलाषस्तु गतार्थः कथितो बुधैः॥६४॥**

**गुणाख्यानात्मकस्मृत्या गतार्थं गुणकीर्तनम्।  
उन्मादेन प्रलापस्तु व्याप्तोऽन्यत्प्रागुदाहृतम्॥६५॥**

**इति श्रीमहाराजाधिराजश्रीकर्णसिंहकारितेमैथिलश्रीगङ्गानन्दकविराजवि-  
रचितेकर्णभूषणे व्यभिचारिभावनिरूपणो नाम तृतीयः परिच्छेदः॥**  
**——————————**

**चतुर्थः परिच्छेदः।**

**रसानामनुकूलो यो विकारोभाव एव सः।  
विकारस्त्वन्यथा भावः स पुनर्द्विविधो मतः॥१॥**

  अन्यञ्च।

**नानाभिनयसंबद्धान्भावयन्ति रसान्यतः।  
तस्माद्भावा अमी प्रोक्ताः स्थायिसंचारिसात्त्विकाः॥२॥**

** ** तदुक्तम्—

**‘सुखदुःखादिभिर्भावैर्भावस्तद्भावभावनम्।’**

  सात्त्विकव्यभिचारिभावौ प्रागुक्तौ। इदानीं स्थायिभावमाह—

  यद्वा—

**विरुद्धैरविरुद्धैर्वा यो भावैर्न पिधीयते।  
आस्वादाङ्कुरकन्दः स स्थायिभावः प्रकीर्तितः॥३॥**

** **यद्वा—

**सजातीयविजातीयैर्भावैर्यो न पिधीयते।  
सोऽन्यभावात्मभावात्वग्राहकःस्थायिशब्दभाक्॥४॥**

**  **अन्येति। अन्येषां भावानामात्मीयभावत्वग्राहक इत्यर्थः। रत्यादीनां स्थायिनां निर्वेदादयो व्यभिचारिणः, पुलकादयः सात्विकाश्च भावाः, इति सर्वजनसिद्धा प्रतीतिः। ननु निर्वेदादीनां पुलकादीनां सात्त्विकादीनां वा रत्यादयो भावाः। नन्वेवं हर्षादावतिव्याप्तिरिति चेत्, न। तस्य सजातीयविजातीयैस्रासादिभिरभिभाव्यत्वात्।

  तद्भेदानाह—

**रतिर्हासश्च शोकश्च क्रोधोत्साहौ भयं तथा।  
जुगुप्सा विस्मयश्चाष्टौस्थायिनो नवमः शमः॥५॥  
अभिव्यञ्चकवैकल्पादसंपूर्णा रसा अमी।**

**  **अमीरत्यादयः। अभिव्यञ्जका विभावानुभावव्यभिचारिणः प्रागुक्ताः।
क्रमेणैषां लक्षणमाह—

**मनोऽनुकूलेष्वर्थेषु सुखसंवेदनं रतिः॥६॥**

** ** यथा—

**सत्पात्रस्थोऽप्युपचितवपुःस्नेहसंभारयोगा-  
  दुद्यन्नेव प्रतिहतमनोदुःखदीर्घान्धकारः।**  
**दोलाखेलां पिशुनपवनैर्नीयमानः कियन्तं  
  कालं तिष्ठेत्परिमितदशः सुभ्रुवः प्रेमदीपः॥१॥**

** ** अत्र परिमितदशत्वादपूर्तिः॥

**वागादिवैकृतैश्चेतोविकासो हास इष्यते।**

**  **यथा—

**बालोऽयं चारुलोत्पलमृदुलतनुश्चेत्पदस्य हस्ता-  
  त्तुङ्गो गोवर्धनोऽसौ वयमिह हि तदा चूर्णिताः स्याम सर्वाः।  
इत्थंप्रोद्यद्भयानां व्रजहरिणदृशांमानसाश्वासनाय  
  प्रोदञ्चत्किंचिदुक्तंचिरमवतु दरस्मेरमास्यंहरेर्वः॥२॥**

**  **अत्र दरशब्दोपादानादपूर्णः॥

**इष्टनाशादिभिश्चेतो वैक्लव्यं शोक उच्यते॥७॥**

** ** यथा—

**अवलोकयतो धरां विदूरात्तरणेरुग्रकरावलीविदीर्णाम्।  
जलबिन्दुमिषेण वारिदानां बत बाष्पस्य कणः समुज्जिहीते॥३॥**

  अत्र कणपदादपरिणतः॥

**प्रतिकूलेषु तैक्ष्णस्य विबोधः क्रोध उच्यते।**

  यथा—

**उत्क्षिप्योच्चैः सकलसलिलान्यम्बुराशेः कराभ्यां  
  सेनामेनां गमनसरणिं दर्शयन्नेत्यलङ्काम्।  
किंचिद्बद्धभ्रकुटिकुटिलो राक्षसाधीशवक्षः  
  सोऽहं हेलाविजितपविना मुष्टिना स्फोटयामि॥४॥**

** ** अत्र किंचिद्बद्धभ्रकुटीति विशेषणादपूर्णः॥

**कार्यारम्भेषु संरम्भः स्थेयानुत्साह इष्यते॥८॥**

  युद्धवीरोत्साहो यथा—

**पुत्रभ्रातृसुहृद्गणैः सह समायान्तं रणे रावणं  
  कोषोत्पाटितचन्द्रहासरुचिभिर्विध्वंसयन्तं तमः।**  
**तं दृष्ट्वा पुलकोच्चयाञ्चिततनुःकिंचिद्धृणाधूर्णिता-**  
**  मानन्दाश्रुपरिप्लुतांरघुपतिश्चिक्षेप चापे दृशम्॥५॥**

** ** अत्र किंचित् घृणाघूर्णितामिति विशेषणादपूर्णः॥  
  दानवीरोत्साहो यथा—

**सप्तद्वीपवती त्वया भगवता दत्ता धरित्री पुनः**  
**  सप्ताधो भुवनानि देहि सपदीत्याकर्ण्य विप्रोदितम्।  
मीमांतिवसाशीकृतेन मनसा हस्तेन जग्राह त-  
  त्संकल्पाय दृशोः प्रमोदसलिलं देवो भृगूणां पतिः॥६॥**

**  **अत्र मीमांसोपन्यांसादपरिपूर्णः॥  
  दयावीरोत्साहो यथा—

**दारिद्र्यदर्शनपयःप्रतिवर्धिताया  
  दीनं दृशा कलयतो भृगुनन्दनस्य।  
स्नेहस्मितद्युतिमिषेण कृपालुतायाः  
  प्रादुर्बभूव कुसुमस्तबकप्ररोहः॥७॥**

  अत्र प्ररोहाशब्दपूर्णः॥

**भयं चित्तस्य वैक्लव्यं रौद्रादिजनितं विधुः।**

** ** रौद्रः सिंहादिः। यथा—

**करी शोणे समुद्वीक्ष्य कण्ठीरवशिशोर्दृशौ।  
स्वल्पशुष्यन्मदश्चक्रेपलायितुमुपक्रमम्॥८॥**

  अत्र स्वल्पपदादपरिणतम्॥

**जुगुप्सा गर्हितार्थानां दोषसंदर्शनादिजा॥९॥**

**  **यथा—

**संध्यापयोदपललं समुदीक्ष्य दुरा-  
  त्तारास्थिखण्डपटलं च नभो विकीर्णम्।  
गर्हायुता इव हरिद्वनिताः पिधातुं  
  प्रारेभिरेनिजमुखानि तमोंशुकेन॥९॥**

**  **अत्र इवपदादसंपूर्णः॥

**विस्मयश्चित्तविस्तारः पदार्थातिशयादिभिः।**

**  **यथा—

**वीर्योद्रेकैस्त्रिभुवनमिदं शक्यते यैर्विजेतुं  
  तेषां राज्याद्वननिवसतिंपाण्डवानां निरीक्ष्य।  
आसीच्चित्रार्पित इव गुरुर्द्रोणमुख्यो न तादृ-  
  ग्जातोभीष्मः श्रुतिगतहरिश्चन्द्रभूभृच्चरित्रः॥१०॥**

**  **अत्र न तादृक्पदादपूर्णः॥

**शमो निरीहावस्थायां स्वात्मविश्रामजं सुखम्॥१०॥**

  यथा—

**ध्यायंस्तेजः परं हेम्नि मूत्खण्डे समदर्शनः।  
निर्विण्ण इव लोकेषु नयामि समयं कदा॥११॥**

  अत्र निर्विण्ण इति पदादपरिपूर्णः॥  
  शृङ्गारादौचमत्कारदर्शनानुमीयते। किं तदित्याह—

**मनोविकारोमुख्योऽस्ति यत्र तत्राद्भुतो रसः।  
यत्रामुख्यः पुनस्तत्र शृङ्गाराख्यो रसो भवेत्॥११॥**

**  **मुख्यो यथा—

**अपूर्णोऽयं राकारमणरुनिराकारविजयी  
  विधुः स्वाङ्के रङ्गीनटयति कुरङ्गीयुगमिदम्।  
धुनोत्याहो पाशं प्रचलमधुपाशङ्कनकरं  
  न जानीमो मायामतनुरयमायाति कियतीम्॥१२॥**

अत्र विस्मयस्य प्राधान्यादद्भुतोऽङ्गी,शृङ्गारोऽङ्गम्॥

  अमुख्यो यथा—

**नटयति नयनं वरोरुचेतो हरति परं मम कोऽपि खञ्जरीटः।  
वदनमभिमुखीकरोमि बाले कलयति कोऽपि कुतूहलं कलावान्॥१३॥**

  अत्र शृङ्गाराङ्गमद्भुतो गौणः॥

**इति श्रीमहाराजाधिराजश्रीकर्णसिंहकारिते मैथिलश्रीगङ्गानन्दकविराजविरचिते  
कर्णभूषणे स्थायिभावविरूपणो नाम चतुर्थः परिच्छेदः।**  
**———————————**

** ** अथ रसो निरूप्यते—

**विभावेनानुभावेन तथैव व्यभिचारिणा।  
अभिव्यक्तीकृतस्थायी रस इत्यभिधीयते॥१॥**

**  **लोके ये कारणकार्यसहकारिणोऽभिधीयन्ते त एवं विभावानुभावव्यभिचारणरूपव्यापारवन्तः, काव्ये नाट्येचालौकिकविभावा-नुभावव्यभिचारिशब्दव्यपदेश्या भवन्ति, तैरभिव्यक्तीकृतो रत्यादिः स्थायिभावो रस इति संज्ञां लभते इत्यर्थः॥

  ननु किंनिष्ठो रस इत्याह—

**साधारण्याद्विभावाद्यैः प्रतीतैः सभ्यचेतसि।  
अभिव्यक्तो दधिन्यायात्स्थायी रत्यादिको रसः॥२॥**

** ** साधारण्यात् प्रतीतैः प्रतीयमानैः सभ्यचेतसि सभ्यात्मनि दधिन्यायात् यथा दुग्धमेवाम्लसंयोगेन दधिसंज्ञां भजते, तथा विभावादिसंयोगेन स्थायी रत्यादिरेव रसपदाभिधेयतां लभते। अयमर्थः–विभावादिज्ञानदशायां रत्यादेः स्थौल्यमाविर्भावो रसपदव्यवहार्यत्वात्। विभावाद्यज्ञानदशायां सौक्ष्म्यं तिरोभावः॥

  स्थायिपदव्यपदेश्यत्वाच्च साधारण्यमाह—

**स्वीयत्वपरकीयत्वतटस्थीयत्वबुद्धयः।  
यदा तेषु न जायन्ते साधारण्यं तदा मतम्॥३॥**

** ** तेषु विभावादिषु। अयमर्थः–एते विभावादयो मदीया एव न मदीया एव, परकीया एव न परकीया एव, तटस्थीया एव न तटस्थीया एवेति नियतसंबन्धापरिचयात्साधारण्यम्॥

**काव्याभिनयरूपाणामुपायानां स्वभावतः।  
साधारण्यं विभावादेरसाधारणतावतः॥४॥**

**साधारण्ये त्वनुभवः प्रमाणं सभ्यचेतसि।  
अलौकिकविभावादिशब्दवाच्या अतोऽप्यमी॥५॥**

यतो माधवादिगता एवासाधारण अभी कारणादयः सभ्येन सकलसाधारण्येन प्रतीयन्ते, अतश्चालौकिकविभावादिशब्दव्यपदेश्या भवन्तीत्यर्थः॥

  स्थायिनां साधारण्यमाह—

**रत्यादिना विभावादिसाधारण्यधियः क्षणे।  
सभ्यमात्रात्मनिष्ठत्वाभावात्साधारणेन च॥६॥**

**स्वगोचरीकृतो ब्रह्मास्वादसौख्यसहोदरः।  
अलौकिकचमत्कारः स्वप्रकाशसुखात्मकः॥७॥**

**प्रपानकरसन्यायाच्चर्व्यमाणो रसो मतः।  
विविच्य ग्रहणं यस्माद्विभावादेर्न जायते॥८॥**

**अलक्षक्रमव्यङ्गत्वमत एवरसे मतम्।  
रसोऽतः पानकरसं दृष्टान्तीकृत्य साधितः॥९॥**

**पानके तु मरीचादेर्न विशिष्य ग्रहो भवेत्।  
तथैवात्र विभावादेर्न विशिष्य ग्रहक्रमः॥१०॥**

**अजन्यता रसे प्रोक्तायदि स्याज्जन्यता पुनः।  
निमित्तस्य विभावादेस्तदा नाशादनाशिता॥११॥**

**निमित्तदण्डनाशेन घटनाशोन हि क्वचित्।  
विभावादिपरामर्शात्प्रागसिद्धोरसो यतः॥१२॥**

**अनुमातुं न शक्योऽस्ति तस्मान्न ज्ञाप्यता रसे।  
पूर्वसिद्धोव्याप्तिबलाद्वह्न्यादिर्ह्यनुमीयते॥१३॥**

**व्यञ्जितस्तु विभावाद्यैश्चर्वणीयो भवेद्रसः।  
अलौकिकविभावाद्यैर्व्यञ्जितस्य रसस्ययत्॥१४॥**

**अलौकिकत्वमाहुस्तद्भूषणम् न तु दूषणम्।  
यच्चर्वणविनिष्पत्त्या निष्पत्तिरुपचर्यते॥१५॥**

**तस्माद्रसस्य कार्यत्वमुपचारेणकथ्यताम्।  
स्वसंवेदनवेद्यत्वाद्रसो ज्ञेयोऽपि कथ्यताम्॥१६॥**

**वैशिष्ट्यभाननियमाद्विभावप्रभृतेरिह।  
रसज्ञाने च तज्ज्ञानं तस्मान्नो निर्विकल्पकम्॥१७॥**

**स्वसंवेद्यत्वान्न तज्ज्ञानं स्वभिन्नसविकल्पकम्।  
उभयाभावरूपत्वमुभयात्मत्वमस्य च॥१८॥**

**लोकोत्तरचमत्कारकारित्वान्न विरोधिना।  
निर्विकल्पकता तस्य स्थायित्वसमये भवेत्।  
सविकल्पकता तस्य रसत्वसमये पुनः॥१९॥**

**अतो विरोधो नैवास्योभयाभावो भयात्मनः।  
केचिदाहुर्नटे पक्षे रामत्वारोपयोगिनि॥२०॥**

**रसस्यानुमितिर्हेतुविभावाद्यैःसभासदाम्।  
तेषां मते भवेद्दोषः स पुनः श्रूयतां यथा॥२१॥**

**रसस्यानुमितेर्नास्ति चमत्कारः सभासदाम्।  
चन्दनानुमितिर्नैव कस्याप्याह्लादकारिणी॥२२॥**

**केचिन्नटगतो नैव नानुकार्यगतो रसः।  
किं तु काव्ये तथा नाट्ये भावकत्वाभिधेंन च॥२३॥**

**व्यापारेण विभावादिसाधारण्यं प्रकुर्वताम्।  
साधारणीकृतः स्थायिभावः सामाजिकात्मनि॥२४॥**

**सत्त्वोद्रेकचिदानन्दविश्रान्तिसदृशेन च।  
भोगेन सचमत्कारमनुभूयत ऊचिरे॥२५॥**

**एतन्मते भवेद्दोषो व्यापारद्वयकल्पनम्।  
मिलितैस्तु विभावाद्यै रसोपस्थितिरिष्यते॥२६॥**

**एकैकस्मिन्विभावादौ तदन्यद्वययोः सति।  
आक्षेपेण रसोद्बोधो मिलितैस्तैरिति स्थितिः॥२७॥**

**असाधारण एकापि विभावादिर्भवेद्यदि।  
रसस्तदा न चाक्षेपः कष्टकल्पनदोषतः॥२८॥**

**साधारणो विभावादिर्यत्रैको द्वितयोऽथ वा।  
संनिबद्धो भवेत्तत्र विरोधान्न रसस्थितिः॥२९॥**

**आक्षेपापेक्षणंतत्र विरोधसेय विनाशकम्।  
भवेदेव रसोद्बोध इति कैश्चिन्निगद्यते॥३०॥**

  ननु करुणभयानकबीभत्सानां दुःखमयत्वाद्रसत्वं न स्यादिति चेन्न, काव्योपनिबद्धानां तेषां सुखमयत्वात्। यदि च तेषां दुःखमयत्वं स्यात्तदा तदुपस्थापके काव्यादौ न कोऽपि प्रवर्तेत, सचेतसां दुःखहेतौ प्रवृत्त्यभावदर्शनात्।

 यद्यपि दुःखहेतवो रामवनवासादयो न सुखोत्पादका भवितुमर्हन्ति, तथापि लौकिकास्ते लौकिकदुःखहेतवो भवन्ति। काव्ये नाट्ये पुनरलौकिकविभावादिशब्दवाच्यतां लभमानास्त एवालौकिकरसनिष्पादका भवन्तीत्यविरुद्धम्।

  किं च तेषामलौकिकत्वमिदमेव यद्दुःखकारणत्वेन प्रसिद्धानां काव्यादौ सुखोत्पादकता भवति। अन्यच्च दुःखहेतुभ्यो दुःखं सुखहेतुभ्यश्च सुखं जायत इति व्यवस्थितिर्लोक एव, न तु काव्यादाविति संक्षेपः॥

  सामान्यतो रसे ज्ञाते तद्विशेषजिज्ञासायां शृङ्गारादय एव विशेषा निरूप्या भवन्ति। अतस्त एव क्रमेण निरूप्यन्ते—

**शृङ्गं हि मन्मथोद्भेदस्तस्यागमनहेतुकः।  
उत्तमप्रकृतिः प्रायो रसः शृङ्गार उच्यते॥३१॥**

**स्थायिभावो रतिर्यस्य स वा शृङ्गार उच्यते।  
वर्णः श्यामो भवेदस्य दैवतं विष्णुरुच्यते॥३२॥**

**स्वकीया कन्यका वास्य नायिकालम्बनं मतम्।  
नायको दक्षिणादिस्तु तदालम्बनमिष्यते॥३३॥**

  यदि कन्यका शृङ्गाररसालम्बनं न स्यात्तदा सकलजनसिद्धस्य मालत्यादिरतिशृङ्गारस्याभासतापत्तेः। परोढायाः शृङ्गाररसस्यानालम्बनत्वेयुक्तिं वक्ष्यामः॥

**संभोगो विप्रलम्भश्च शृङ्गारो द्विविधो मतः।  
दर्शनस्पर्शनालापचुम्बनादिक्रियोद्भवम्।  
अन्योन्यं यत्सुखं यूनोः संभोगः स समीरितः॥३४॥**

** ** यद्यपि चुम्बनालिङ्गनादिक्रियाणामानन्त्येन संभोगस्य बहवो भेद भवितुमर्हन्ति, तथापि तत्संख्यां कर्तुमशक्यतया संभोगत्वमेकमुपाधिमादाय एक एव संभोगो गण्यते। स चादौ नारीगतो वर्णितः सन्नधिकहृदयंगमो भवति। तदुक्तम्—

**‘पूर्वंं नारी भवेद्रक्ता पुमान्पश्चात्तदिङ्गितैः।’** इति।

**  **इङ्गितानि प्रागुक्तानि। स पुनः प्रथमं पुरुषगतो वर्ण्यते चेत्तदा दोषो न भवति। किं त्वस्य तादृशहृदयंगमत्वे संशयः।

  यथा रासक्रीडायाम्—

**लपन्ती मृदुस्मेरवक्राभिरामा क्षिपन्ती दृशौ दिक्षु लोले सकामा।  
व्रजन्तीसमीपं हरिं गोपकन्या पुरस्तात्समुल्लासयामास धन्या॥१॥**

**  **अत्र गोपकन्या आलम्बनम्। प्रकरणप्राप्तश्चन्द्र उद्दीपनम्।स्मेरेत्यादिना स्मितमनुभावः। दिक्प्रेक्षणादिना व्यञ्जिता शङ्का व्यभिचारी एतरभिव्यक्तः सामाजिकरतिभावः शृङ्गाररसरूपतां भजते। विप्रलम्भं विनान संभोगः पुष्टिमाप्नोति। तदुक्तम्—

**न विना विप्रलम्भेन संभोगः पुष्टिमश्नुते।  
काषायिते च वस्त्रादौ भूयान्रागोऽनुषज्जते॥’** इति।

  यथा—

**कृष्णः कयापि सह संविलसन्निकामं  
  तन्मानकालभवगम्य तिरोबभूव।  
मत्वाथ तां स गलदश्रु विनिश्वसन्ती-  
  माविर्भवन्पुरत एव पुनश्चुचुम्ब॥२॥**

** ** पुष्टिः पुनरस्य रासक्रीडायां प्रागुदाहृतायां द्रष्टव्या॥

**भावो यत्र रतिर्नाम प्रकर्षमधिगच्छति।  
नाधिगच्छति वाभीष्टं विप्रलम्भः स उच्यते॥३५॥**

  प्रकर्षोऽत्र विभावादिसंबन्धः॥

**विप्रलम्भो बुधैः पञ्च प्रकाराः समुदीरिताः।  
आद्योऽभिलाषहेतुः स्यादन्यो विरहहेतुकः॥३६॥**

**तृतीयः शापहेतुः स्यादीर्ष्याहेतुश्चतुर्थकः।  
प्रवासहेतुकः प्रोक्तः पञ्चमं शास्त्रवेदिभिः॥३७॥**

**  **क्रमेण यथा—

**भूयादत्र सखे स कोऽपि समयो यत्रारविन्देक्षणां  
  मज्जीवातुमिवेन्दुबन्धुवदनामालोकयेयं प्रियाम्।  
यस्याः क्रूरकटाक्षबाणनिवहैर्विद्धोऽधुनाहं पुन-  
  र्दीर्घश्वासशरीरतापसुलभां मूर्छां लभेऽनुक्षणम्॥६॥**

**  **अत्राभिलाषहेतुकः।

**किं कस्मिन्नपि यौवने पथि रतो नैतद्विचारक्षमं  
  यत्सक्तं मयि तस्य मानसमहो कस्मादसौ नागतः।  
इत्थं चन्द्रमुखी विचिन्त्य दयितोदन्तं सबाष्पेक्षणा  
  दीर्घश्वाससमीरशुष्यदधरा दैवज्ञकं पृच्छति॥४॥**

**  **अत्र विरहेणोत्कण्ठिताया विरहहेतुकः।

**नेत्रे संयोजिते पाण्डौ मद्रराजतनूजया।  
तद्गतः पाण्डुतां धत्तेशापपापमवाप्नुहि॥५॥**

**  **अत्र माद्र्याः पाण्डोर्दर्शनं जायते। परंतु शापत्रासात् स्पर्शनादिरूपसंभोगो न भवतीति शापहेतुको विप्रलम्भः।

**चेन्नम्रीकुरुषे मुखं कुरु तदा किंचिन्न च ब्रूमहे  
  सोऽयं ते कठिने हनिष्यति हठं प्राप्तप्रसादो विधुः।  
मौनं चेद्भजसे तदा भज पुनर्लब्धावकाशा स्वयं  
  वाणीभिर्विवशां करिष्यति सखि त्वामद्य सद्यः पिकी॥६॥**

**  **अत्रेर्ष्याहेतुकः॥

**प्रवासो भिन्नदेशत्वमुक्तं तरुणयोर्बुधैः।  
भवन्भावी च भूतश्चप्रवासस्त्रिविधो मतः॥३८॥**

**  **भवन् यथा—

**प्रस्थानहेतोर्भवतो विशुद्धा यात्राधुना ते न बभूव धीरः।  
यदेष धारानिकरेण वारामकालवर्षी नयनाम्बुदोऽस्याः॥७॥**

  भावी यथा—

**गच्छामीति प्रिय ब्रूहि मा यामीति कदाचन।  
स्मरणोपस्थिता यामी यातना बाधते ध्रुवम्॥८॥**

  भूतो यथा—

**स्वैरं स्वैरं गमनपदवीमागते शीतमानौ  
  दूरादेव क्षितिधरदरीमभ्यगादन्धकारः।  
तापस्तावन्निखिलजगतां वर्तुलीभूय भूयः  
  शङ्के पङ्केरुहदलदृशो मानसे निर्विवेश॥९॥**

  यथा वा—

**सुधांशुः संतापी न खलु ममता पीतवसने  
  शरैः कामो हन्ता प्रतिपलमहं तावदबला।  
शरत्सेयं जाता विकचजलजातालिविषमा  
  ममानर्थापातादिह जगति पाता भवतु कः॥१०॥**

** ** एषु प्रवासहेतुकः॥

**प्रवासे तनुवस्त्राणां मालिन्यं तनुता तथा।  
एकवेणीधरं मस्तं निश्वासरुदिते तथा॥३९॥**

**उच्छ्वासो भूमिपतनं तथा कम्पादि जायते।  
अरुचिर्वस्तुवैराग्यं तापस्तु विरहज्वरः॥४०॥**

**असौष्ठवमनाय त्रिः(?) सर्वत्रारागिता धृतिः।  
शून्यता मानसस्य स्यादनालम्बनतापि च।**  
**तन्मयत्वं तत्प्रकाशो बाह्याभ्यन्तरतस्तथा॥४१॥**

  अन्यच्च—

**असौष्ठवं तनौ तापः पाण्डुता कृशतारुचिः।  
अनालम्बत्वमधृतिस्तन्मयोन्माद एव च॥४२॥**

**मूर्च्छना च मृतिश्चैव दश स्मरदशा इह।  
पूर्वरागात्मको मानः प्रवासकरुणात्मकः।  
विप्रलम्भरसः कैश्चिच्चतुर्धा परिकीर्तितः॥४३॥**

**  **तत्र—

**दर्शनश्रवणाभ्यां यो यूनोरुत्पन्नरागयोः।  
दशाविशेषोऽप्राप्तौ स पूर्वरागः समीरितः॥४४॥**

**स्वप्नेन्द्रजालचित्रेषु प्रोक्तं साक्षाच्चदर्शनम्।  
वयस्यावन्दिदूतादिमुखेभ्यः श्रवणं भवेत्॥४५॥**

**अभिलाषः स्मृतिश्चिन्ता प्रलापो गुणकीर्तनम्।  
उन्मादोजडता व्याधिरुद्वेगो मृतिरेव च॥४६॥**

**  **इत्यत्र दश कामदशाः। उदाहरणं तु प्रागुक्तम्॥

**रसभङ्गभिया नैव मृतिरत्र प्रवर्ण्यते।  
वर्ण्यते जातसदृशी चेतसावगता तथा॥४७॥**

**  **क्रमेण यथा—

**आकर्ण्य मत्तमधुपावलिझांकृतानि  
  कष्टेन जीवमबला बत सा वहन्ती।  
पाटीरकाननसमीरमथानुभूय  
  किं वा भवेत्प्रियतमेति न निश्चिनोमि॥११॥**

**कामः क्रूरशरैर्निहन्तुसकलं देहं सुधादीधिति-  
  र्दाहं मे वितनोतु षट्पदरवो निर्मातुकर्णज्वरम्।  
कुर्यान्मन्दतरं वहन्मरुदसौ मर्मव्यथां सर्वथा  
  प्राणाः पञ्चधराधरातिगुरवो निर्यातु निर्यान्तु मे॥१२॥**

**  **अदूरभाविप्रत्युज्जीवनरूपस्तृतीयो भेदो नात्रोदाहृतः युक्तिं तत्र वक्ष्यामः।

**‘नयनप्रीतिः प्रथमं चित्तासङ्गस्ततोऽथ संकल्पः।  
निद्राच्छेदस्तनुता विषयनिवृत्तिस्त्रपानाशः।  
उन्मादो मूर्च्छा मृतिरित्येताः स्मरदशा दशैव स्युः॥’**

इति केचिद्वदन्ति।  
**  **‘पूर्वं नारी भवेद्रक्ता पुमान्पश्चात्—’इत्यादिना पूर्वरागः प्रथमं स्त्रियाएव वर्णितश्चमत्काराधायक इति प्रायिकम्। संभवतः प्रथमं पुरुषानुरागस्य वर्णनेऽपि न कापि क्षितिः, तस्यापि चमत्कारित्वात्। किं तु विरलप्रचार इति विशेषः॥

**त्रिधा कुसुम्भमञ्जिष्ठानीलीरागात्स भिद्यते।**

** ** स पूर्वरागस्त्रिविधो भवति—कुसुम्भरागः, मञ्जिष्ठारागः, नीलीरागश्चेति॥

**कुसुम्भरागः स प्रोक्तः शोभते यश्च नश्यति॥४८॥**

**मञ्जिष्ठराग उक्तः स यो नापैत्यतिशोभते।**   
**नीलीरागोऽचलो व्यूढः सुशोभो रामसीतयोः॥४९॥**

  अथ मानः—  
** ** मानः कोपः। स च द्विविधः—ईर्ष्यामानः, प्रणयमानश्चेति भेदात्

**भर्तुरन्यप्रियासङ्गो दृश्यतेऽथानुमीयते।**   
**श्रूयते वा यदा स्त्रीणामीर्ष्यामानस्तदा भवेत्॥५०॥**

**  **भर्तुरन्याबलासङ्गानुमितिः स्त्रीणां तदुत्स्वप्नायितगोत्रस्खलनभोगचिह्नैर्हेतुभिर्भवतीति॥

**उपाया मानभङ्गाय षडेव परिकीर्तिताः।**  
**सामभेदश्च दानं च नत्युपेक्षे रसान्तरम्॥५१॥**

**सामप्रियवचो भेदः सख्योपार्जनमुच्यते।**  
**भूषादेर्ष्याजतो दानं पतनं पादयोर्नतिः॥५२॥**

**परिक्षीणे तु सामादौ स्यादुपेक्षावधीरणम्।  
त्रासकौतुकहर्षादेरीर्ष्यानाशो रसान्तरम्॥५३॥**

**  **एषामुदाहरणमूह्यम्।

**कौटिल्यगामिना प्रेम्णा कोपो यस्मादहेतुकः।**  
**यूनोः प्रणयमानः स प्रोक्तः सानन्दयोरपि॥५४॥**

**  **स च त्रिविधः—नायकगतः, नायिकागतः, तदुभयगतश्चेति। दिक्मात्रमुदाह्रियते। यथा—

**स्थितयोर्विमुखीभूय यूनोर्नतमुखाब्जयोः।**  
**अन्योन्यं वक्रितग्रीवं पश्यतोः कुपितं कुतः॥१३॥**

  एष उभयगतः। अस्य भेदस्यानुनयपर्यन्तासहत्वान्न विप्रलम्भत्वम्,किंतु संभोगव्यभिचारीर्ष्याभावत्वम्।

  यथा—

**विनिवारितापि दृष्टिस्तत्र जने सखि पुनः पतति।  
वक्रोक्तिवचनसमये भवति पुनर्वाच्यविस्मरणम्॥१४॥**

  अथ प्रवासः। स तु प्रागुक्त एव॥  
  अथ करुणविप्रलम्भाख्यः—

**एकतरस्मिन्यूनोर्निर्गतजीवे पुनर्लभ्ये।**  
**अथवेतरतनुलभ्ये भवेत्करुणविप्रलम्भाख्यः॥५५॥**

  उदाहरणं तु कादम्बर्यां पुण्डरीकमहाश्वेतावृत्तान्तः। तत्र प्रथमं करुण एवाकाशवाणीश्रवणसमनन्तरमेव संगमप्रत्याशायां रतेरुद्भवात्करुणाख्यविप्रलम्भशृङ्गारः। न चायं प्रवासात्मको भेदः, संगमप्रत्याशानन्तरमेव भवतो विप्रलम्भशृङ्गारस्य तत्त्वादिति वाच्यम्। जीवतोर्यूनोरेव प्रवासो न त्वेकतरस्मिन्मृते मरणरूपविच्छित्तिविशेषात्तद्भिन्न एवायमिति। अत्र विचार्यते—पूर्वरागात्मकस्याभिलाषहेतुके विप्रलम्भे मानात्मकत्येर्ष्याहेतुके विप्रलम्भेऽन्तर्भावः। महाश्वेतापुण्डरीकवृत्तान्तस्तु शुद्धकरुणरसविषयो न तु विप्रलम्भशृङ्गारविषयः। रतेस्तु करुणव्यभिचारित्वेनोद्भासनात्, न तु विप्रलम्भस्थायित्वेन। अन्यथा—

**‘सतीव योषित्प्रकृतिश्च निश्चला पुमांसमभ्येति भवान्तरेष्वपि’**

इति निश्चयवत्याः सत्याः पत्यौ मृते विलापस्य विप्रलम्भशृङ्गारत्वापत्तिः। तत्रापि शरीरान्तरलभ्यत्वनिश्चयोऽस्तीति संक्षेपः।

**हास्यो हासस्थायिभावः शुक्लः प्रमथदैवतः।**  
**ईषद्हसितं हसितं विहसितमपरं तथान्यदवहसितम्।**  
**अपहसितं पुनरतिशयहसितं हास्यस्य षड्भेदाः॥५६॥**

**ईषद्हसितं हसितं भवति मुखे शिष्टलोकस्य।  
मध्यमवदने विहसितमवहसितं चापि संभवतः॥५७॥**

**अपहसितं पुनरतिशयहसितं नीचानने भवति।  
स्वनिष्ठपरनिष्ठत्वभेदाद्भेदा अमी द्विधा तेन॥५८॥**

**तेन द्वादश भेदोऽयं रसो हास्यः समीरितः॥५९॥**

  ईषद्हसितं स्वनिष्ठपरनिष्ठं चेत्यादिक्रमेण गणितो द्वादशभेदो हास्यः।

**अव्यक्तदशनं किंचिद्विकस्वरकपोलकम्।  
यत्किंचित्कुञ्चितापाङ्गमीषद्हसितमुच्यते॥६०॥**

**ईषत्संलक्ष्यदशनमुत्फुल्लवदनाम्बुजम्।  
प्रविकाशि कपोलं च हसितं गदितं बुधैः॥६१॥**

**कुञ्चितास्यंविहसितं मञ्जुखानं विदुर्युधाः।  
अवहसितं कुटिलाक्षं स्फुटितस्वनकुञ्चितग्रीवम्।  
उद्धतमुद्गतबाष्पं स्फुटतरनिस्वानमपहसितम्॥६२॥**

**अत्युद्धतमतिबाष्पं स्फुटतरनिस्वानमतिहसितम्।**

  स्वनिष्ठमीषद्हसितं यथा—

**मुक्ताधिया पुटकीनीगतवारिबिन्दु-  
  माहर्तुमीरितकरः प्रथमं बभूव।  
पश्चाद्विलोक्य सरसं शयमम्बुयोगा-  
  दीषज्जहास सुजनो विकसत्कपोलः॥१५॥**

  स्वनिष्ठं परनिष्ठं चेषद्धसितं यथा—

**कृष्णानुकारं विरचय्य राधा विधाय राधानुकृतिं मुकुन्दः।  
उभौ व्रजन्तौ पथि दृष्टवन्तावन्योन्यमव्यक्तरदं हसेते॥१६॥**

  परनिष्ठं हसितं यथा—

**मध्येह्नि मेघपिहिता हिमवाग्मिभुक्त्वा   
  सुप्तोत्थितं द्विजवरं करनीतदर्भम्।  
संध्याभ्रमेण तदुपासनमाचरन्तं  
  दृष्ट्वा जहास विकसद्दशनालिधीरः॥१७॥**

  परनिष्ठं विहसितं यथा—

**आदौ सुतोपनयनं विरचय्य पश्चा-  
  न्नक्षत्रराशिगुरुभास्करशुद्धिवार्ताम्।  
ज्योतिर्विदं द्विजवरः परिपृच्छ्यमानो  
  विद्यावता विहसितो मधुरस्वनाद्यम्॥१८॥**

  एवमन्यदप्यूहनीयम्॥

**यमदैवतस्तु करुणः शोकस्थायी कपोतवर्णः स्यात्॥६३॥**

  यथा—

**शक्त्या विद्धं समिति पतितं लक्ष्मण त्वां समीक्ष्य**  
  **व्यातन्वानः स्तनितनिकरच्छद्मनाक्रन्दमुच्चैः।  
विद्युद्व्याजादयमपि मनः पश्य संतापवह्निं**  
  **बिभ्रम्बाष्पं त्यजति नितरां वारिधाराच्छलेन॥१९॥**

**रक्तः क्रोधः स्थायिभावो रौद्रो रुद्राधिदैवतः॥६४॥**

  यथा—

**उत्क्षिप्योच्चैः सकलसलिलान्यम्बुराशेः कराभ्यां**  
  **सेनाभेनां गमनसरणिं दर्शयन्नेत्य लङ्काम्।  
गाढं बद्धभृकुटिकुटिलो राक्षसाधीशवक्षः**  
  **सोऽहं हेलाविजितपविना मुष्टिना स्फोटयामि॥२०॥**

**रौद्रस्य भेदिका युद्धवीरादीक्षणरक्तता।  
उत्साहस्थायिभावस्तु स्वर्णाभः शक्रदैवतः॥६५॥**

**उत्तमप्रकृतिर्वीररसो निगदितो बुधैः।  
युद्धदानदयामेदात्रिविधो वीर ईरितः॥६६॥**

  युद्धवीरो यथा—

**पुत्राभ्रातृसुहृद्गणैः सह समायातं रणे रावणं  
  कोषोत्पाटितचन्द्रहासरुचिभिर्विध्वंसयन्तं तमः।  
तं दृष्ट्वा पुलकोच्चयाञ्चिततनुः सद्यः प्रमोदोद्भव-  
  द्बाष्पौधेन परिप्लुतां रघुपतिश्चिक्षेप चापे दृशन्॥२१॥**

  दानवीरो यथा—

**पश्यन्वामनरूपिणं क्षितिसुरं वैरोचनिः कौतुक-**  
  **व्यग्रान्तःकरणो न तस्य सहसा सस्मार संभाषणम्।  
मह्यं देहि पदप्रमाणधरणीमित्युक्तिकर्त्रे पुन-**  
  **स्तस्मै लोचनयोः प्रमोदसलिलव्याजेन सोऽर्धंं ददौ॥२२॥**

  दयावीरो यथा—

**कण्ठान्तिकं यावदुपैति कृष्णनामार्तिभाजः करटीश्वरस्य।  
तावन्महाकोमलमानसस्तं ग्राहाननान्मोचयति स्म कृष्णः॥२३॥  
उत्साहस्थायिभावत्वाद्भिन्नोऽयं करुणाद्रसः।**

  अयं दयावीरः करुणे शोकः स्थायिभाव इति भावः।

**कालाधिदैवतः स्थायिभावभीतिर्भयानकः॥६७॥  
नारी नीचप्रकृतिकः कृष्णवर्णः स चेरितः।**

  यथा—

**करी शोणे समुद्वीक्ष्य कण्ठीरवशिशोर्दृशौ।  
परिशुष्यन्मदश्चक्रेपलायितुमुपक्रमम्॥२४॥**

**नीलवर्णो महाकालो दैवतं यस्य भण्यते॥६८॥  
जुगुप्सास्थायिभावस्तु स बीभत्सरसः स्मृतः।**

  यथा—

**संध्यापयोदपललं समुदीक्ष्य दूरा-**  
  **न्नारास्थिखण्डपटलं च नभो विकीर्णम्।  
जानीमहे निखिलदिग्वनिताः पिधातुं**  
  **प्रारेभिरे निजमुखानि तमोंऽशुकेन॥२५॥**

**विस्मयस्थायिभावो यो दैवतं यस्य मन्मथः॥६९॥  
यस्य पीतो भवेद्वर्णः कथितः सोऽद्भुतो रसः।**

  यथा—

**दंष्ट्राकोटिप्रविष्टक्षितिधरणिधरव्यूहनिष्पातलोक-  
  व्यक्तव्यालोपशङ्कानिवृततरपरित्यक्तनिश्वासवातः।**  
**बालाग्राविद्धतारागणजनितलसन्मौक्तिकश्रेणिबुद्धि-  
  र्दुष्टद्रोहव्रती वः कलयतु कुशलं कोऽपि कोलावतारः॥२६॥**

**शान्तः शमस्थायिभावः कुन्देन्दुधवलद्युतिः॥७०॥  
उत्तमप्रकृतिः प्रोक्तः श्रीनारायणदैवतः।**

  यथा—

**मुरारे कंसारे भवजलधितारे हिततरे  
  हरे शौरे लक्ष्मीरमण रघुवीरेति जपतः।  
समीकृत्य प्रेक्षां जगति सकले संकलयतः  
  कदा गोदातीरे कथय मम यास्यन्ति दिवसाः॥२७॥**

  अथ स्थायिभावदृष्टयः—

**सिग्धा हृष्टा तथा दीना क्रुद्धा दीप्ता भयातुरा॥७१॥**

**जुगुप्सिता विस्मिता च शान्ता च नव दृष्टयः।  
शून्या च मलिना श्रान्ता लज्जिता शङ्किता तथा॥७२॥**

**भ्रुकुला चार्धभ्रुकुला ग्लाना जिह्वाच कुञ्चिता।  
क्रुद्धा वितर्किता च स्वादभितप्ता तथैव च॥७३॥**

**विषण्णा च भवेदन्या ललिता केकरा तथा।  
विकोषा विच्युता त्रस्ता मदिरा चेति विंशतिः॥७४॥**

  अथ रसदृष्टयः—

**कान्ता हास्या च करुणा रौद्री वीरा भयानका।  
बीभत्सा चाद्भुता शान्ता नव स्यू रसदृष्टयः॥७५॥**

**अर्धप्रकाशिता सुप्ता घूर्णिता कूणितालसा।  
विवर्तिता विकसिता वर्तिता चार्धनर्तिताः।  
पर्यस्ता स्तिमिता चैव शून्येत्याद्यास्तु दृष्टयः॥७६॥**

  अर्धनर्तिता यथा—

**कान्ते किंचिदुदञ्चयाक्षियुगलं कञ्जायतं जायतां  
  खेलत्खञ्जनचण्डताण्डवसमारम्भैर्नभो मण्डितम्।**  
**दूरादुन्नमयाननेन्दुमवनीभूषायिते भ्रूलते  
  भूयांल्लोकपथावलोकदमनं विष्वग्विदीर्णंं तमः॥२८॥**

  अन्या अप्येवमुदाहरणीयाः।   
  अथ रसाभासः—

**एकस्या एव कामिन्या अनेक पुरुषे रतिः।  
रसाभासः स्मृतो धीरैरनौचित्यप्रवर्तितः॥७७॥**

  परस्त्रीविषयतया श्रोतॄणामधर्मपरिणामेन वैरस्याधायकत्वमत्रानौचित्यम्। यथा—

**स्नातं केन सितासिते भवति ते तापस्तनौ यं विना   
  तुष्टः कस्य महेश्वरो विधुमुखि द्रष्टुं यमाकाङ्क्षसि।  
तीव्रं केन कृतं तपस्तव मनो यच्चिन्तया न स्थिरं   
  पादौ केन निषेवितौ यदुपतेर्यत्तु त्वमालिङ्गसि॥२९॥**

  अत्रानेकक्रियोपादानेनानेकविषया रतिः प्रतीयते॥

  यद्यपि परकीयायां न रसाभासः स्वीयायामिव तद्वर्णनं निर्विगानं महाकविभिः क्रियते। तच्चमत्कारोऽपि तादृश एव। तथापि ममैवेयमहमस्या एवेति स्नेहाख्या रतिः, सा च परकीयायामाभासस्वरूपैव भ्रमत्वात्।

  चमत्कारस्तु रसाभासादपि जायते। अन्यथा परकीयावर्णने न कोऽपि प्रवर्तेत। एवमेव वक्ष्यमाणभावाभासस्य समाधिर्बोद्धव्यः।

  यत्राङ्गाङ्गिभावापत्तौ रसौ तत्र रससंकरः। तमाह—  
  यथा—

**विधाय दिव्यं निजरूपमुच्चैर्विनिक्षिपन्ती नयने सलीलम्।  
पुरोगतां शूर्पनखां विलोक्य जहास धीरध्वनिरामभद्रः॥३०॥**

  अत्र हास्यस्याङ्गं शृङ्गारः।

**व्याप्तां विलोक्य मधुकैटभदानवेन्द्र-  
  भेदः प्रवाहपटलैर्धरणी समस्ताम्।**  
**वैमानिकाः पुलकपुञ्जपरीतगात्रा  
  नेत्रप्रकाशसहिताः स्थगिता बभूवुः॥३१॥**

  अत्राद्भुतस्य बीभत्सोऽङ्गम्॥

**अरुणनयनभासा भीषणे जामदग्न्ये  
  कलयति करपद्मे तीक्ष्णधारं कुठारम्।  
वपुरविदितपीडं बालकं वीक्ष्य रामं  
  दशरथनरपालो निश्वसन्मोहमाप॥३२॥**

  अत्र करुणस्य रौद्रोऽङ्गम्॥

**कालीरदालिपरिचर्वितरक्तबीज-  
  देहास्थिखण्डपटलोत्थितशब्दमुच्चैः।  
आकर्ण्य लोचनविनिर्गतवारिधारा  
  जग्मुः सुरा भगवतः शरणं मुरारेः॥३३॥**

  अत्र भयानकस्य बीभत्सोऽङ्गम्॥  
  अत्र केचिद्रसानां जन्यजनकभावं वदन्ति। तदाह भरत**:—**

**‘शृङ्गारात्तु भवेद्हासो रौद्राश्चकरुणो रसः।  
बीभत्सादद्भुतोत्पत्तिर्वीभत्साश्चभयानकः॥’**

  अयमुत्सर्गः इतरेषामपि रसानां कार्यकारणभावो बोध्यः। वस्तुतस्तु जन्यजनकभाव इत्यस्यार्थः। पोष्यपोषकभाव इति रसानामजन्यत्वव्यवस्थापनात्। यत्र रसो गौणः स रसवदलंकारस्योदाहरणमिदमेव।

  अथ रसानां परस्परविरोधमाह—  
  तत्र भरत**:—**

**‘ज्ञेयौ शृङ्गारबीभत्सौतथा वीरभयानकौ।  
रौद्राद्भुतौ तथा हास्यकरुणौ वैरिणौ मिथः॥’**

  केचित्तु—

**आद्यः करुणबीभत्सरौद्रवीरभयानकैः।  
भयानकेन करुणेनापि हास्यो विरोधभाक्॥७८॥**

**करुणो हास्यशृङ्गाररसाभ्यामपि तादृशः।  
रौद्रस्तु हास्यशृङ्गारभयानकरसैरपि॥७९॥**

**भयानकेन शान्तेन तथा वीररसः स्मृतः।  
शृङ्गारवीररौद्राख्यहास्यशान्तैर्भयानकः॥८०॥**

**शान्तस्तु वीरशृङ्गाररौद्रहास्यभयानकैः।  
शृङ्गारेण तु बीभत्स इत्याख्याता विरोधिता॥८१॥**

  आद्यः शृङ्गार इत्याहुः। यथा रसानां परस्परविरोधः, तथा वैरिरसविभावानुभावव्यभिचारिणामपि रसविरोधो ज्ञेयः।

**अङ्गाङ्गिभावमापन्नावेकदापि न वैरिणौ।**

  रसाविति शेषः।  
  यथा—

**कामेनालिङ्ग्यमानाया रदेन परिखण्डिते।  
अधरे मृगनेत्राया रुधिरं यावकायते॥३४॥**

  अत्र शृङ्गारबीभत्सौ न रसहानिकरौ।

**रसयोर्देशभेदेऽपि न विरोधो विरुद्धयोः॥८२॥**

  यथा—

**एकं सीतामुखे न्यस्तमपरं रक्तसंचिते।  
गतासौ रावणे द्वे वः शिवे स्तां रामचक्षुषी॥३५॥**

  अत्र शृङ्गारबीभत्सयोर्न विरोधः॥

**विरुद्धानां न वैरं स्यात्क्वचित्समयभेदतः।**

  यथा—

**राधाचक्रमभेदि सा द्रुपदजा लब्धा वने शोच्यव-  
  द्भ्रान्तं मांसमभोक्षिचान्नरहितं क्लीबत्वमासादितम्।  
खर्गे देहवता गतं विरचितं तीव्रं तपो बिभ्यता  
  क्रुद्धं धर्मसुताय किं न विहितं पार्थेन कीर्त्यर्थिना॥३६॥**

  अत्र वीरशृङ्गारकरुणबीभत्सहास्याद्भुतशान्तभयानकरौद्राणां न विरोधः।रससबलतोदाहरणमेतदेव ज्ञेयम्।

**सत्यङ्गयोर्विरोधेऽपि रसहानिर्न दृश्यते॥८३॥**

  यथा—

**छद्मद्यूते वीक्ष्य गान्धारभर्तुः शोच्यावस्था धर्मसूनोर्विदित्वा।  
भीमो वद्धभ्रूविकारोऽरुणाक्षो हन्तुं सर्वानुद्यतो धार्तराष्ट्रान्॥३७॥**

  अत्र हास्यकरुणयोर्वैरेऽपि रौद्राङ्गत्वेन न रसहानिः।

  वस्तुतस्तु वैरं तत्र यत्र रसयोः समं प्राधान्यम्। यत्र पुनरङ्गत्वेनाङ्गाङ्गत्वेन वा विरोधिनो रसयोर्भानं तत्र तत्र विरोधः। अनौचित्यं तु न वर्णनीयम्। उक्तं हि प्राचीनैः—

**‘अनौचित्यादृते नान्यद्रसभङ्गस्य कारणम्।  
प्रसिद्धौचित्यबन्धस्तु रसस्योपनिषत्परा॥’ इति।**

**बाध्यत्वेनोदितो वैरी संचार्यादिर्न दोषभाक्।**

  आदिशब्दादनुभावविभावौ। यथा—

**संन्यासो वरमत्र मे विधुमुखी जायेत नेत्रातिथि-  
  श्चन्द्रं चूर्णय तप्तकाञ्चनलतातुल्यं तदीयं वपुः।  
क्वाहं कुत्र पयोधरः स्वलवचो दुर्वारमाचक्षते  
  चाञ्चल्यं त्यज चित्त चञ्चलदृशोऽवस्था भवेत्कीदृशी॥३८॥**

  अत्र निर्वेदौत्सुक्यामर्षस्मृतिवितर्कशङ्काधृतिचिन्तानां वैराग्यहेतूनामपि बाध्यत्वावगमाच्छृङ्गाराविरोधिनां भवेत्कीदृशीति चिन्तायामेव विश्रामः।

**मुहुर्मुहुः कम्पमानं कृशं पाण्डु वपुस्तव।  
कथयत्यत्र तत्त्वं गिरोऽङ्ग कंचिद्भवद्गतम्॥३९॥**

  अत्र रामानुभावानां कम्पकार्यादीनां बाध्यत्वेनोपात्तानामनुपात्तानां वा प्रकृतरससाधारण्यान्न रसविघातकता।

  यत्र त्वनुभावस्वासासाधारण्यं तत्र बाध्यत्वानवगमे दोषः। यथा—

**ममास्ति सर्वथा तन्वि सर्वत्र समदृष्टिता।  
परिहृत्य दृढं मानं प्रयच्छालिङ्गनानि मे॥४०॥**

  इत्यादि शान्तानुभावस्य शृङ्गारविरुद्धस्य शृङ्गारे वर्णनमनुचितम्।

**सरोजनयनाः सौम्याः सत्यं सौम्यास्तु संपदः।  
मृणाली लतिकातन्तु नश्वरं किंतु जीवनम्॥४१॥**

  अत्र जीवनास्थैर्यं शान्तमेव पुष्णातीत्यतो बोध्यत्वेनोक्तः शृङ्गारविभावस्तमेव पुष्णाति। तथा चात्र विरुद्धविभावोपादाने न दोषः।

**व्यभिचारी रसान्मुख्यो देवादिविषयोपि च॥८४॥  
रतिर्देवादिविषया भावः प्रोक्तो मनीषिभिः।**

  सर्वत्र रसभावयोर्नियता स्थितिः। तदुक्तम्—

**‘न भावहीनोऽस्ति रसो न भावो रसवर्जितः।  
परस्परकृता सिद्धिरनयो रसभावयोः॥' इति।**

  रसानुचरी व्यभिचारी यत्र प्राधान्येनाभिव्यज्यते तत्र रसो गौणः।व्यभिचारी मुख्यः राजानुगतराजभृत्यवत्।

  देवादिविषयश्च भावपदवाच्यः। देवादिविषया रतिर्भावपदवाच्या। तत्र भावशान्ति-भावोदय-भावशबलता-भावसंधिभेदान्मुख्यश्चतुर्विधः। क्रमेण यथा—

**कान्ते पदान्तपतिते विनिबद्धमौना  
  नेयं प्रसादमकरोत्कमलायताक्षी।  
अत्रान्तरे जलघरध्वनिभीतभाजा–  
  श्लिष्टस्तथा स खलु जीवपतिः सकम्पम्॥४२॥**

  अत्रेर्ष्याख्यव्यभिचारिभावस्य शान्तिः।

**भावी कालः स खलु तृषितं हन्त चक्षुश्चकोरं  
  श्रीकृष्णस्यामृतकररुचिं पाययिष्यामि यत्र।  
इत्थं चित्ते कुवलयदृशश्चिन्तयन्त्यास्तदानीं  
  प्राप्ते तस्मिन्नयनयुगलं नम्रतामाससाद॥४३॥**

  अत्र व्रीडाया उदयः॥

**श्वश्रूरिङ्गितवेत्री कथयति मिथ्यैव दुर्वादम्।  
त्वरयति मामिह मधुरिपुमुरलीनिनदो निकुञ्जगमनाय॥४४॥**

  अत्र शङ्कौत्सुक्ययोः संधिः। उपमर्द्योपमर्दकभावाभावादनयोर्भावशबलतायां नातिव्याप्तिः।

**संन्यासो वरमत्र मे विधुमुखि जायेत नेत्रातिथि-**  
  **श्चन्द्रं चूर्णय तप्तकाञ्चनलतातुल्यं तदीयं वपुः।  
काहं कुत्र पयोधरः खलवचो दुर्वारमाचक्षते**  
  **चाञ्चल्यं त्यज चित्त चञ्चलदृशोऽवस्था भवेत्कीदृशी॥४५॥**

  अत्र निर्वेदौत्सुक्यामर्षस्मृतिवितर्कशङ्काधृतिचिन्तानां शबलता॥  
  देवविषयो व्यभिचारी यथा—

**उपायातस्तल्पं मम कुसुमकल्पं मधुरिपुः**  
  **समारेभे वाचा मधुरसमुचा चाटुशतकम्।**  
**अथारब्धे माने सहचरि मयानेककपटा-**  
  **द्विधाता मन्निद्रामहरत तदानीमसहनः॥४६॥**

  अत्र विधिं प्रत्यसूया भावपदवाच्या। एवं मुनिगुर्वादिविषयेऽप्युदाहरणीयम्।  
  देवविषया रतिर्यथा—

**मुरलीसंवलितकरे ललिततरे दीनदुःखहरे।**  
**नवनीरदकान्तिधरे मानस रे निश्चलं भूयाः॥४७॥**

  अत्र कृष्णविषया रतिर्भावः॥  
  अथ भावाभासाः—

**पीनस्तनी कमलपत्र समाननेत्रा**  
  **संपूर्णशीतकरचारुमुखी नताङ्गी।**  
**अङ्गीकरिष्यति कदापि मदीयमैत्री-**  
  **मित्याकुलो नयति वासरमेष मूर्खः॥४८॥**

  अत्र चिन्ता। यथा वा—

**इयं कमलपत्राक्षी पश्यति त्वामितस्ततः।**  
**तथापि प्रेम नाधत्से सेव्यतां मूढ मन्मथः॥४९॥**

  अत्र नायिकागतौत्सुक्यम्॥

  नृपविषयो भावाभासो यथा—

**पृथिवीपाल यत्रेतां राजन् जीयाः शतं समाः।  
त्वां परित्यज्य गच्छामि यत्रास्ति भवनं मम॥५०॥**

  अत्र निरपराधे राज्ञि कस्यचिदमर्षो भावाभासः। एवं देवादौ ज्ञेयम्।  
  अथ नवानां रसाभासानामालम्बनानि—

**गुरुपत्नी मुनेः पत्नी परकीयोपनागरः॥८५॥**

**प्रतिनायक एवास्या बहवो वल्लभाः पुनः।**  
**एकाश्रितरतिर्योषित्पुमान्वा भिल्ल तत्प्रियाः॥८६॥**

**तिर्यगादिश्चशृङ्गाराभासस्यालम्बनानि च।**

  भिल्ल इत्युपलक्षणं किरातादयो ज्ञेयाः। आदिपदात्तापसादयः।

**हास्याभासे च गुर्वादिः शत्रुः स्यात्करुणात्मके॥८७॥**

**रौद्राभासे च गुर्वादिर्वीराभासे द्विजोत्तमः।  
तथा भयानकाभासे ज्ञेय उत्तमनायकः॥८८॥**

**बीभत्से वस्तु श्रद्धेयमद्भुते निशयोज्झितः।  
शान्ताभासे जनो हीन आभासालम्बनानि वै॥८९॥**

  दिङ्मात्रमुदाह्रियते—  
  बहुषु नायकेषु यथा—

**त एव पुरुषा धन्या वसन्ति भुवनत्रये।  
येषां कृते सरोजाक्षि समुत्पतति ते मनः॥५१॥**

  एवमेवान्येषामुदाहरणीयमिति।

**तैरभुक्तेन धीरेण गङ्गानन्देन निर्मितम्।  
सरस्वतीवतंसाय स्पर्द्धते कर्णभूषणम्॥९०॥**

**अनधीत्य रसग्रन्थं निखिलं कर्णभूषणे।  
दूषणं धीरमादेयमिति मे विनिवेदनम्॥९१॥**

**इति श्रीमहाराजाधिराजश्रीकर्णसिंहकारिते मैथिलश्रीगङ्गानन्दकविराज विरचिते  
कर्णभूषणे रसनिरूपणो नामपञ्चमः परिच्छेदः।  
**समाप्तं चैतत्कर्णभूषणम्।  
**———————**

\]