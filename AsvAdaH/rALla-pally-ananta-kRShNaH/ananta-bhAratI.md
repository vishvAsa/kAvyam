+++
title = "अनन्तभारती"
+++

[[P1]]

संस्कृतकाव्यमाला — २

अनन्तभारती

डा० राळ्ळपल्ली अनन्तकृष्णशर्मा

**सुरभारती प्रकाशनम्, बेङ्गलूरु**

---
*श्रीकान्त [[पबर्|पॉवर]] प्रेस्, मैसूरु-४*

[[P2]]

**Ananthabharathi—A compilation of Samskritha writings of Dr. R. Ananthakrishna Sharma, Edited & published by B. S. Ramakrishna Rao, M A. for Surabharathi Prakashanam, 12/1, upstairs, Seethapathy Agrahar, Bangalore-560 002**

*All rights reserved by the author.*

**मूल्यम् २-००**

*First Edition—1977*

Printed at  
**Sree Kantha Power Press, 561, Ramachandra Agrahar, Mysore-570 004**

[[P3]]

## PREFACE

IT IS A FACT that we have neglected the *Samskrita Kavya* of modern times. Except Dr. V. Raghavan's booklet on contemporary Sanskrit literature, no good and authentic work on the said topic is available either in English or in any of the regional languages of India. The general public and the students of Samskrita are unaware of the fact that there are a good number of people amongst us who can speak, think and write in Samskrita. Now the time has come for the Samskritists to declare that they are living.

The causes for such a state of affair are many. To take the example of Karnataka, there is not even a single Library or a Book-shop entirely devoted to Samskrita. No modern work is prescribed in any of the schools or colleges even to those students who offer Samskrita as one of their special subjects. Even in Post-graduate courses not a single word will be uttered on this subject. To be brief—the existence of contemporary Samskrita poets is quite unheard of. 

But for the devoted efforts of Sri K. N. Varadaraja Iyengar, Editor "*Sudharma*", most of the people, methinks, would have doubted the *Svarupa Yogyata* of Samskrita. The fact that even under these circumstances there are thousands of people who are engaged in [[P4]]

**(ii)**

composing Samskrita Kavyas is a thing to be appreciated. In case, some encouragement is given, I am sure, these poets will show not only that they are not inferior to the poets of other languages but they can even surpass them.

It is under the said circumstances that a few Sahrudayas in Bangalore have ventured to start the Surabharathi Prakashanam devoted to the publication of modern writings in Samskritha. It is our earnest appeal to the general public and the Sanskritists to encourage us to serve the cause of Samskrita.

It is a matter of great pleasure for the publisher to publish *Anantha Bharati*—a compilation of Samskritha writings of Dr. Anantha Krishna Sharma. Dr. Sharma (84) is wellknown in the fields of music and Telugu literature. But only a few people know that he is also a Samskrita poet of original talent and who has written a champu, a few poems, many articles and a number of kirtanas in Samskritha. His "*Mahisurarajyabhyudayadarshah*" written in the year 1925 brought him the first prize in the competition conducted by H H Nalmadi Krishnaraja Wodeyar, the then Maharaja of Mysore. When I approached Dr. Sharma to bless and permit us to reprint his Samskritha writings he readily

[[P5]]

**(iii)**

accepted and blessed whole heartedly. The next thing was to collect his Samskrita writings most of which have already been lost. Dr. Sharma was the only resort and he actually dictated a few poems from his memory. But alas! I could not get his writings in entirely.

Afterwards I requested the various institutions which have published Dr. Sharma's writings in their journals. They have graciously permitted me to reproduce those articles. My thanks are due to Dr. V. Raghavan, Director, The Kuppaswami Sastri Research Institute, Madras and the Registrar, Sri Venkateswara University, Tirupathy for their timely co-operation. I need not, say anything about our gratitude to Dr. R Anantha Krishna Sharma. My thanks are also due to Sri H. V. Nagaraja Rao, Sri G. Aswathanarayan & Sri C. R. Ranganatha Rao for their timely help.

I will be failing in my duties if I do not prostrate before Sri K. N. Varadaraja Iyengar, Editor of Sudharma who is the main source of inspiration for this. His generous help in this regard, the untiring efforts of Sree Kantha Power Press, particularly its Manager Sri K. S. Seshadri is indeed ineffable.

**B. S. RAMAKRISHNA RAO**


[[P9]]

**॥ श्रीः ॥**

## श्रीमहिशूरराज्याभ्युदयादर्शः

श्रीमन्-महीशूर-महाराजास्थान्यां दीपावल्य्-उत्सवानुबन्धिन्याः कविता-परीक्षायाः पारितोषिक-सभायां क्रोधन-वत्सर-चैत्र-शुक्ल-द्वितीयायां गुरुवासरे प्रवर्तितायां राजाधिराज-श्रीमत्-कृष्णराजेन्द्र-सार्वभौम-समलंकृतायां संस्कृत-भागे प्रथम-बहुमान-पदम् अधिरूढः राळ्लपल्लि-अनन्तकृष्णशर्मणः कृतिः महीशूर-राज्याभ्युदयादर्शाख्यः लघु-चम्पू-प्रबन्धः ।

> अभ्युदय-सिद्धिषु सताम् अश्रान्तो [[विजयर्ता|विजयतां]] महान् यत्नः ।  
> तेनैव हि विज्ञेयो भगवन्-महिमाम्बुधौ कणो ऽप्य् एकः ॥ १ ॥
>
> **अवतरणिका**
>
> गीतां चिराद् अद्यतनीं सुरर्षिभिः  
> संश्रुत्य कर्णाटक-राज्य-संपदम् ।  
> सद्वस्तु-नित्य-प्रणयाद् अभूत् पुनः  
> विश्वावसुर् दर्शन-गाढ-कौतुकः ॥ २ ॥
>
> असाधु-संभावनया निरीहम् अप्य्-आकृष्य तं सौहृद-पाशतो बलात् ।  
> कृशानुम् आरोप्य विमान-पीठिकां  
> जवात् स भूलोकम् अवातरद् दिवः ॥ ३ ॥

[[P10]]

> तत्रैतौ मलयगिरेर् अधित्यकायां  
> भद्रश्री-सुरमिळ-सर्व-दिङ्मुखायाम् ।  
> जीमूतैर् धवळ-वरूथिते विमाने  
> सोत्कण्ठौ निपुणम् अपश्यतां गवाक्षात् ॥ ४ ॥

**गद्यम्** — तस्य च गिरेर् अतिविस्तृततया सम-धरणीतल-निर्विशेष-निम्नोन्नतेषु नितम्बेषु यथायथं निविष्टैः, निर्माणेन्द्रजाल-लीला-विनोदिनो विधातुर् हस्त-माया-यन्त्राद् विकीर्णैर् इव विविधैः क्रीडनकैः, दवीयस्तया संकुचित-रूप-रेखा-दृश्यैर् अपि निज-दिव्य-चक्षुषो ऽवश्य-गोचर-सकलावयवैः, ग्राम-निगम-नगरा-राम-गहन-तटिनी-तटाकैर् उदीर्ण-वैभवं, कर्णाट-देश-कमल-कर्णिकां महा-सुकृति-मात्र-भोज्यं [[महीशूग्राज्यं|महीशूर-राज्यं]], विस्मय-विकसितेन वदनेन, प्रमोद-मत्तेन चित्तेन च मूकम् इव जोषं निध्यायन्तः अवेक्ष्य विश्वावसुं, जुगुप्सा-संकुचित-भ्रू-दुर्दर्श-मुखः कृशानुर् एवम् उवाच —

> **दोषदर्शनम्**
>
> अकाण्ड-सुलभानन्दं मौर्यम् एतादृशं तव ।  
> कतमस्य [[परीणामो|परिणामो]] न जाने पुण्य-पापयोः ॥ ५ ॥
>
> अन्येषु मर्त्य-विषयेष्व् इव दुर्भराण्य्-अधन्यानि सन्ति सुकृतैर् अविचुम्बितानि ।  
> कर्णाटकेष्व् अपि नृणाम् हत-जीवितानि  
> किं तत्र मुद्यसि मुधा प्रमदातिभारात् ॥ ६ ॥

[[P11]]

> नियतं कलेर् अविकलो महिमा बत दैवतेष्व् अपि बलात् क्रमते ।  
> गुण-दोषयोर् हत-विवेक-बलः परिदृश्यते यद् अमरो ऽपि भवान् ॥ ७ ॥
>
> नास्था पुण्ये न च नयगतौ नो परार्थ-प्रवृत्तौ  
> पाश्चात्त्यानाम् अविनय-पथैर् वञ्चितानाम् अमीषाम् ।  
> निर्मर्यादाः निरवधि-मदाः नित्यम् अश्रान्त-लोभाः  
> धर्माधर्मौ विदधत इमे क्रय्य-विक्रय्य-भूतौ ॥ ८ ॥
>
> भाषा-वेषाचार-भावानुभावेष्व्-आत्मीयत्वं किंचिद् अप्य् अस्ति नैषाम् ।  
> धन्यं-मन्याः व्रात्य-पाश्चात्त्य-चर्या-व्यामोहानां दास-भूताश् चरन्ति ॥ [[१०|९]] ॥
>
> अविद्यान्धाः विद्वद्-विरुद-मदिरा-घूर्णित-दृशः  
> दरिद्रान् भोक्तारो मनुज-दनुजाश् चाप्य् अधिकृताः ।  
> त्वदीयां संपत्तिं सततम् उपभुञ्जन्त्य् अनिकृताः  
> धिग् एतान् कर्णाटान्, प्रमुदितम् इह त्वाम् अपि च धिक् ॥
>
> प्रभुः प्रजानाम् अवनेष्व् असक्तः  
> प्रजाः विधिष्व् आत्म-हितेष्व् असक्ताः ।  
> अन्ये पुनस् स्वोदर-पूर्ति-भक्ताः  
> जुगुप्सनीये ऽत्र किम् आदरेण ॥ ११ ॥

**गद्यम्** — तद् असाम्प्रतम् असाधु-वस्तु-दर्शनेन दिव्यं चक्षुर्-दूषयितुम् । एहि परम-पावन-सुर-तरङ्गिणी-सलिलावगाहैः,

[[P12]]

[[P4]]

कल्पक-कुसुमामोद-भर-लसत्-प्रशान्त-पावन-मन्दानिल-सेवनैश् च प्रायश्चित्तं निर्वर्तयावो ऽस्य पापस्येति पराङ्मुखी-भूय विमानं प्रयाणाय नियोक्तुकामम् अशान्त-चेतसं कृशानुं भुजे गृहीत्वा, पौरोभाग्य-जनित-गुण-वैराग्याय तस्मै दयमान-मनाः विश्वावसुर् अनाकुल-मन्दस्मित-मधुर-वचनम् एवम् उवाच —

> **गुणदर्शनम्**
>
> दोषैकदर्शिता ते न शोच्यते; किंत्व् इदं तुदत्य् अस्मान् ।  
> संभावयस्य् अदोषे दोषं, यद् दोषयसि गुणं च सखे ॥ १२ ॥
>
> गुण-दोष-संकर-विचित्रतया  
> जगद् एव निर्मितम् इदं विधिना ।  
> दिनम् आतपेन, तमसा च निशा  
> परिभूयते; किमु मुधात्र रुषा ॥ १३ ॥
>
> तेभ्यो नमो ऽस्तु सुकुमार-मनोगतिभ्यः  
> सद्भ्यस् समस्त-जन-जीवन-साधनेभ्यः ।  
> दिव्यापि सद्गुण-लवेषु यदीय-दृष्टिर्  
> अन्ध्यं बलाद् व्रजति दोष-विचारणासु ॥ १४ ॥
>
> असाधु-भीत्याकुलितेन चेतसा  
> यस् साधु-वस्तून्य् अपि नाभिनन्दति ।  
> विज्ञान-भारे ऽपि वृथैव जीवितं  
> स्यात् तस्य दुर्ज्ञेय-लिपीव पुस्तकम् ॥ १५ ॥

[[P13]]

[[P5]]

> नीहारैः केचिद् अन्धाः निरवधि-सिकता-नीरसाः केचिद् अन्ये  
> शुष्कास् तीव्रार्क-तापैर् अनवरत-गळद्-वर्ष-मग्नाश् च केचित् ।  
> देशाः क्षोण्याम् अयं तु प्रचुर-गुण-निधिः पश्य सर्वर्तु-सौम्यः  
> कर्णाटो; हन्त चित्रा तव पुनर् उभयत्रेयम् अद्वैत-बुद्धिः ॥ १६ ॥
>
> सदाप्य् अम्भः-पूर्णा सकल-जगदातिथ्य-निपुणा  
> नदी कावेरीयं नवनव-सुधासार-मधुरा ।  
> भुजैर् आलिङ्गन्ती बहुतर-सुखैर् लोलायति यांस्-  
> त एते कर्णाटास् तव कथम् उपालम्भ-विषयाः ॥ १७ ॥
>
> ध्रुवं पाश्चात्त्यानाम् अनुकृति-विधौ कश्चिद् इह तद्-  
> गुणाभासैर् एव परिणत-मतिस् तृप्यति जनः ।  
> अमी सर्वे ऽप्य् अन्ये तद्-अवितथ-विज्ञान-निपुणाः  
> दुरूहाभिः श्रीभिर् विदधति भुवं नाक-तुलिताम् ॥ १८ ॥
>
> उपत्रिंशेषु वर्षेषु समृद्धिं पश्य निस्तुलाम् ।  
> साधिताम् अत्र पाश्चात्त्य-प्रतिभालंकृतैर् जनैः ॥ १९ ॥
>
> **पुरातनस्थितिः**
>
> असूर्यांशु-उद्भिन्नैः अपरिहत-गाढान्ध-तमसैः,  
> शरारु-प्रायत्वात् सकल-जगदाकम्पन-चणैः ।  
> महारुण्यैः कीर्णो मनुज-गति-शून्यैर् अनुपदं  
> पुरा कर्णाटो ऽयं भवति बहु-दुःखो जनपदः ॥ २० ॥

[[P14]]

[[P6]]

> उपयोक्तुम् अक्षमतया निज-श्रियं  
> बहुळं जनान् अव-देवमातृकान् ।  
> अमी वीक्ष्य शैल-वन-मध्यगाः पुरा  
> सरितो हसन्ति गळदूर्मि-निस्स्वनैः ॥ २१ ॥
>
> बहु-हेम-भार-भरितान्तराप्य् अभूद्-  
> असुख-प्रदा, सतत-शून्य-दर्शना ।  
> वसुधाप्य् असौ, धनवतो ऽप्य् अरागिणः  
> कृपणस्य भर्तुर् इव कामिनी, पुरा ॥ २२ ॥
>
> प्रायः पर-प्रत्यय-नेय-बुद्धयः नवेषु सर्वेषु निरादराः प्रजाः ।  
> स्व-गेह-कुड्येषु चतुर्षु केवलं जगन्निलीनं सकलं च मेनिरे ॥ २३ ॥
>
> नासा-भेदन-पूति-गन्ध-निचिताः नाना-रुजाकराः  
> निःशङ्कोद्गत-वृश्चिक-प्रतिभयाः, नित्य-उच्छलन्-मक्षिकाः ।  
> वक्राविस्मृत-दीर्घ-निम्न-विषमाः वीथ्यः प्रधानेष्व् अपि  
> स्थानीयेष्व् अभवन् पुरा वद पुनर् ग्रामावळेः का कथा ॥ २४ ॥
>
> अत्यन्तानत-नीव्र-वंश-पटलैर् अन्योन्य-संघर्षिभिः  
> गेहैस् संकुचित-अन्तरासु नगरी-वीथीषु पार्श्व-द्वये ।  
> मुष्टि-ग्राह्य-तमस्सु रात्रिषु वृथा तैलाशनो दीपकान्  
> दृष्ट्वा चोर-गणो विभाय नृपतेर् दण्डान् न तीव्राद् अपि ॥ २५ ॥
>
> विप्रेषु वेदाधिकृतेषु विद्याः प्रायो विवादैक-फला बभूवुः ।  
> तथापरेषां बत बुद्धि-तैक्ष्ण्यम् अकार्य-मात्रे बहुळं व्यरंसीत् ॥ २६ ॥

[[P15]]

[[P7]]

> स्व-हिते स्वतन्त्र-वृत्तिं पापं मत्वा प्रजाः पुराभूवन् ।  
> अज्ञात-राज्य-तन्त्राः अधिकारि-मतानुरोधि-सुख-दुःखाः ॥ २७ ॥
>
> **इदानींतनस्थितिः**
>
> अद्य पश्य बहुळं व्यपाकृतं सर्वम् एतद् अधुनातनैर् इह ।  
> बालभानु-किरणैर्यथा मधौ पङ्कज-द्युति-निगूहनं हिमम् ॥ २८ ॥
>
> पुरा यत्रागम्ये निबिडतर-गुल्मैर् अचकिता  
> निकुञ्जे व्याघ्राळिर् निशित-नखैः कृन्तति मृगान् ।  
> स एवायं देशो विपुल-वरोद्यान-सुभगैर्-  
> इदानीं प्रासादैर् नयन-युगम् आसेचयति नः ॥ २९ ॥
>
> भूभृन्नितम्ब-तट-मध्य-महा-पथेषु  
> निःशङ्कम् अद्य बहुधा पथिकाश् चरन्तः ।  
> गोपायितेष्व् अपि महा-गहनेष्व् अधस्तात्  
> पश्यन्ति मत्त-करिणां विविधान् विहारान् ॥ ३० ॥
>
> ये गन्ध-सार-तरवो भुजगैक-भोग्य-  
> सौरभ्य-संपदतिशोच्य-दशा बभूवुः ।  
> ते ऽप्य् अद्य नागरक-धामसु दारु-मात्र-  
> संपादितान् अपि विधीन् इह निर्वहन्ति ॥ ३१ ॥
>
> धूमोच्छ्वासैः दुर्गमत्वं वनानाम्-  
> उद्घुन्वानाः बाष्प-वाह्याश् शताङ्गाः ।  
> दूरान् देशान् साधयन्तः क्षणार्धे  
> यान्तीदानीम् आयसैः नेमि-मार्गैः ॥ ३२ ॥

[[P16]]

> **सेतुबन्धः**
>
> अभेद्यैर् आधारैर् नियमित-परीवाह-सुभगाः  
> स्रवन्तीः पश्येमाः यदुदक-सुधा-सेचन-बलात् ।  
> अपूर्वं माधुर्यं बहुळम् इह सम्येषु कलयन्  
> पिपासा-क्षुच्छून्यां मम समनुशोचाम्य् अमरताम् ॥ ३३ ॥
>
> अमुं कृतक-सागरं कलय कृष्णराजाङ्कितं  
> कवेर-तनया-पयो-रभस-गर्व-सर्वंकषम् ।  
> असाध्य-विधि-साधनेष्व् अपि निरङ्कुशां कौशलीं  
> मुदा हरति यस् सदा खलु नृणाम् इदानींतनीम् ॥ ३४ ॥
>
> नीरन्ध्र-ग्राव-बन्धैर् निचित-तनुर् असम्भाव्य-शैथिल्य-गन्धैर्-  
> एकायः-कुड्य-मूर्तिस् सफलयति दृशं दृश्यतां सेतुर् एषः ।  
> खेलन्तीं दुर्निवारैर् अविदित-गतिभिर् विभ्रमैर् आत्म-पुत्रीम्-  
> एतां प्रेम्णा निरोद्धुं प्रहित इव महान् सह्यशैलस्य बाहुः ॥ ३५ ॥
>
> गळन्मुक्ता-माला-वलय-कलिताः स्फाटिक-शिला-  
> मय-स्थूणाः स्थूल-प्रगुण-चतुरश्रा इव नवाः ।  
> पयोधाराः वेल्लत्-पृषत-शबलाः निर्गम-मुखैः  
> प्रसह्योद्धुन्वन्त्यो गगनम् इह भिन्दन्ति च महीम् ॥ ३६ ॥
>
> पात्रान्तरे ऽतिविपुले ऽपि बलाद् अमान्ती  
> सेतूपरि द्रुतम् अहोऽद्भुत-वारि-धारा ।  
> वर्षासु नूनम् इयम् एव कवेर-कन्या  
> वाचाम् अगोचर-रुचस् तनुते प्रपातान् ॥ ३७ ॥

[[P17]]

[[P9]]

> इयं यन्त्रैस् तन्त्रैर् अनुपहत-मन्त्रैश् च विजिता  
> विभक्ता कुल्याभिः परिचरति पल्ली-जनम् अपि ।  
> अयं पाश्चात्त्यानाम् अनवधिक-वैदुष्य-महिमा  
> जडाप्य् एवं दासी-भवति जगती येन हि नृणाम् ॥ ३८ ॥
>
> अनितर-वश‍ैः प्रायो मेषैर् विदीर्ण-मनोरथाः  
> कृषिक-निचयाः यान् अत्याक्षुर् वृथा-श्रम-दुःखिताः ।  
> सपदि त इमे शून्या देशाः नितान्तम् अवन्ध्यतां  
> दधति परितस् सस्य-श्यामास् तटाक-जलाप्लवैः ॥ ३९ ॥
>
> दिष्ट्या मही पुनर् अवग्रह-शुष्क-सस्या  
> नेतः परं भवति दुस्सह-दर्शनासौ ।  
> क्षुद्यातना-विवश-दीन-मुखैर् उदस्थि-  
> त्वङ्मात्र-शेष-सकलावयवैश् च लोकैः ॥ ४० ॥
>
> **विद्युच्छक्तिः**
>
> सफलय दृशा बत्र स्वैर-प्रपात-विनोदिनीं  
> क्षणम् इव तिरो-भूय अधस्ताद् घने गहनान्तरे ।  
> पुनर् अपि समुद्भूता नूतेव काचिद् इयं नदी  
> वहति मधुरं मन्दं धीरं कवेर-तनूद्भवा ॥ ४१ ॥
>
> इह सरभस-प्रोद्यद्धारा-प्रपात-दृढाहत-  
> प्रचलित-महा-चक्रैर् यन्त्रैर् इयं प्रतिपादिता ।

[[P18]]

[[P10]]

> स्वनित-कठिनैर् मेघ-ध्वान्तैर् अदूषित-निस्तुल-  
> द्युतिर् अचपला विद्युद्धात्रीं तनोति दिवो ऽधिकाम् ॥ ४२ ॥
>
> तन्त्री-मुख-प्रसरदद्भुत-दिव्य-शक्ति-  
> तेजस् तुरीयम् इदम् अप्रतिम-प्रभावम् ।  
> नात्यल्पम् अस्ति न च वाति-महन् नराणाम्-  
> आकाङ्क्षितेषु यद् अनेन न साध्यते ऽद्य ॥ ४३ ॥

**गद्यम्** — इयं खलु निरवद्या वैद्युती शक्तिर् यत् किंचित्-कील-संचालन-मात्र-पराधीन-प्रभावा, निघूम-विमलतया गृहिणी-गृह-सकलावयव-सौकुमार्य-नैर्मल्य-परित्राण-कुशला वह्नि-ज्वाला भवति महानसेषु; अवर्तिका-शमूर्ति-तैल-क्लाव-अदूषित-महीतला निवात-निरपेक्षा दीप-लता गृहेषु; अनम्बुदाच्छादन-विवशा निखिल-निशा-निरन्तरोन्निद्र-प्रभा-निधिः कौमुदी-वीथीषु, अनालस्य-मन्द-बुद्धिर् अज्ञात-विश्रान्ति-कौतुका सदा विधेया प्रधान-परिचारिका शिल्प-शालासु; अशस्त्र-धारा-भीकर-मूर्तिर् अतिक्त-कटु-नीरसौषध-द्विगुणिताचिर-गदंकारिणी चिकित्सालयेषु; संवाहिका परिश्रान्तानां, निर्णेजिका धूसर-वस्त्राणां, वीजनी निदाघ-तप्तानां, प्रसाधनी विलुलित-सीमन्तानां, आकर-सौख्यानाम् आस्पदं भाग्यानां, निदानम् आनुकूल्यानां निकषोपलः कौशल्यानां; किंबहुना निधिर् अद्भुतानाम् ॥

[[P19]]

[[P11]]

> **सुवर्णखनिः**
>
> प्रसारय दृशाव् इतो बहुळ-नील-यन्त्रोद्गमैः  
> अकाल-निचिताम्बुदा विजयते खनियन्त्र-हि ।  
> रसातल-गता शिला-तल-निगूढ-रूपाप्य् असौ  
> बलात् समुपनीयते बत सुवर्ण-लक्ष्मीर् बहिः ॥ ४४ ॥

**गद्यम्** — इह खलु, युगान्तरानुभूत-तदीय-विविध-बाधापराध-प्रतीकार-परायणतया कलि-विलास-प्रसादित-बल-वैपरीत्येन इव मनुज-लोकेन प्रति-दिनोन्मेष-प्रतिभा-विशेष-वशात् प्रसभं पराजितैः जीव-ग्राहं गृहीत्वा निज-सेवायां नियोजितैर् इव यक्ष-रक्षोभिर् दिवानिशम् आवर्तमानैर् अति-पृथुल-विकट-कराळ-नील-वक्र-दन्तुरानैकग्रायसैश् चक्रैश् च रुचितेषु विद्युल्लता-संस्पर्श-मात्रेण चित्रम् उद्भूत-चेतनेष्व् इव निर्निरोध-निव्यूढ-विविध-निखिल-तन्त्रेषु यन्त्रेषु वयो-लिङ्ग-वैदुष्यानुरोधेन अधिकार-निमन्त्रिताः विविध-वेष-भाषाचार-शबलाः साहसैक-विनोदिनो जना इमे समेताः पश्य हाटकमय-शिलोत्पाटन-पाटवेष्व् आपाताळं निर्दयं निर्दलित-हृदयायाः सर्वंसहायास् तलाद् उल्लादनेन अनुदिन-संपादित-बहुळ-भर्मेष्टक-चितां निर्मान्ति मनुज-लोक-सौख्य-सोपान-पदवीम् ।

> **अयः खनिः**
>
> अन्या पुनः खनिर् असौ अचिर-प्रवृत्ता  
> भद्रापगा-तट-महीभृदुपत्यकायाम् ।

[[P20]]

[[P12]]

> यत्रेदम् आधुनिक-कौशल-सिद्धि-मूलं  
> कालायसं विपुलम् उद्ध्रियते तथैव ॥ ४५ ॥
>
> इत्य् उल्लसद्-भूतिर् अयस्-सुवर्ण-भारेण कर्णाटक-देश एषः ।  
> अपि प्रतीचीन-जनस्य विज्ञानैश्वर्य-गर्वा न चिराद् भिनत्ति ॥ ४६ ॥
>
> **विद्याविषयः**
>
> यत्रेदृक्ष-समृद्धि-मूलम् अमलं विज्ञानम् आधीयते  
> शिष्येषु स्थिर-सौहृदैश् शम-धनैर् निष्पक्ष-पातैर् बुधैः ।  
> पल्ली-पत्तनयोर् यथार्हम् अमितस् संस्थापितान् संभृतान्  
> एतान् विद्वदधीक्षितान् इह सखे वीक्षस्व विद्यालयान् ॥ ४७ ॥
>
> अन्यासु पश्यतु भवान् इह पाठशालास्व्-  
> अद्यार्जयन्ति पुरुषैस् समम् एव विद्याम् ।  
> एताः पुरा खलु महानस-मात्र-दृश्य-  
> नैपुण्य-निष्फलतर-प्रतिभास् तरुण्यः ॥ ४८ ॥
>
> हत-विधिवशाद् बाल्ये वैधव्य-दुर्भर-जीविताः  
> सततम् अदयम् यातृ-श्वश्रू-ननान्दृभिर् अर्दिताः ।  
> इह तु सुखिताः क्लृप्ताजीवाः विनीत-धियः स्त्रियः  
> त्रिजगद् अधुना शोकैकार्तं चिराय न मन्यते ॥ ४९ ॥
>
> कृषि-कार्य-श्रम-शिथिलावयवो ऽपि ग्राम्य-लोक इह नक्तम् ।  
> विद्यालयेषु यत्नाद् विचिनोति ज्ञान-शकलानि ॥ ५० ॥

[[P21]]

[[P13]]

> बधिरान्ध-मूक-निचयो ऽपि सादरं  
> परिपोषितो विपुल-वेतनादिभिः ।  
> इह भात्य् अयं विविध-शिल्प-कौशलैर्  
> विपरीतयन्न् इव विधिं विधेर् अपि ॥ ५१ ॥
>
> ये स्वप्ने ऽप्य् अनधीत-शौच-गतयो मैरेय-दुर्वासिताः  
> स्वेच्छा-चेष्टित-भाषितैर् कलुषिताश् चक्रुः पुरा वीथिकाः ।  
> पश्यैतान् अधुना विनीत-वचनान् विद्यार्जनोत्साहिनः  
> सद्यः-स्पर्श-सुवेष-निर्मल-तनूंश् चण्डाल-बालान् इह ॥ ५२ ॥
>
> अन्न-पान-पट-वेतन-दानैः पोषिताः प्रिय-हितैश् च वचोभिः ।  
> बोधिताश् चिरम् अमी स्व-हितार्थेष्व् अद्य जाग्रति जङ्ग-मबालाः ॥ ५३ ॥
>
> **विश्वविद्यालयः**
>
> पश्यायं महीशूर-पत्तन-महा-भूषायते व्यायत-  
> स्फायद्गोपुर-सूचित-स्व-महिम-श्रीर् विश्व-विद्या-निधिः ।  
> यत्र द्वि-त्र-शरद्विनीत-मतयो निर्यान्त्य् अपूर्वोन्मिषद्-  
> वैदग्ध्यास् तरुणास् त्रिवर्ग-पदवी-निर्वाह-वैज्ञानिकाः ॥ ५४ ॥
>
> केचिद् भौतिक-मर्म-शोधन-रतास् तत्त्वार्थ-जिज्ञासवः  
> केचित् केचन काव्य-नाटक-कथा-सारस्य संसेविनः ।  
> केचिद् दुर्ग-धरा-जय-रक्षण-रहस्योद्भेदन-व्याकुलाः  
> केचिद् दुर्गम-गभीर-गणिताम्भोराशि-निर्मन्थिनः ॥ ५५ ॥

[[P22]]

[[P14]]

> केचिद् विस्मृति-मग्न-पूर्व-चरितोद्धारेषु बद्ध-व्रताः  
> केचिद् भीकर-यन्त्र-राक्षस-वशीकार-क्रियोपासिनः ।  
> केचिच् चित्र-कला-विलास-सतत-स्वाधीन-नेत्रोत्सवाः  
> छात्रा अत्र चरन्ति पश्य बहुधा विज्ञान-भिक्षार्थिनः ॥ ५६ ॥
>
> द्रव्य-दान-नियमाद् वियोजितो मासिकैः परिभृतश् च वेतनैः ।  
> अत्र निर्धन-युवा गत-व्यथो न स्मरत्य् अपि निजां दरिद्रताम् ॥ ५७ ॥
>
> बिरुदैर् अभिनन्दनैस् सुवर्णाभरणैश् चापि बहू-कृतास् त एते ।  
> स्वयम् एव कृति-प्रियेण राज्ञा जगद् एतत् प्रतिभा-बलाज् जयन्ति ॥ ५८ ॥
>
> सकल-जगती-जङ्घालाङ्ग्लेय-वागुपबृंहिताः  
> चिरम् अचकिताः देशे देशे भ्रमन्त इमे जनाः ।  
> प्रिय-हिततरास् तत्-तद्-वर्ग-त्रयार्जन-पद्धतीर्-  
> निपुण-मतयो ज्ञात्वा ताभिस् स्वदेशम् उपासते ॥ ५९ ॥
>
> यत्रैते निवसन्ति पश्यतु भवान् एतान् गृहान् निष्कुट-  
> प्राकारोपरि किंचिद् उद्गत-लता-लावण्य-चेतो-हरान् ।  
> निष्प्रत्यूह-गतागत-प्रिय-मरुत्-तेजो-मुहुर्-लाळितैर्-  
> आकीर्णान् अमितो गवाक्ष-निवहैर् नाना-विचित्राकृतीन् ॥ ६० ॥
>
> **नगरवर्णना**
>
> ऋज्वायतैः कमठ-पृष्ठ-निभैर् अधस्तात्  
> नाळ-प्रवाहि-मलिनाम्बु-विशुद्ध-वाह्यैः ।  
> मार्गैर् उपारचित-मञ्जुल-रङ्ग-वल्ली-  
> रेताः प्रपश्य नगरीस् सुविभक्त-रूपाः ॥ ६१ ॥

[[P23]]

[[P15]]

> चतुष्पथ-स्तम्भ-विलम्बि-वैद्युत-  
> प्रदीपिका-गोळक-गुच्छ-पिच्छिलाः ।  
> सम-प्ररूढोभय-पार्श्व-पादपाः  
> विभान्ति वीथ्यः पट-चित्रिता इव ॥ ६२ ॥
>
> छुरिकाकृत-विचित्र-मूर्ति-सुभगैर् गुल्मैर् महा-व्यायतैस्-  
> तरुभिः दीव्यदनेक-वर्ण-ललितैः कुब्जैर् घन‍ैश् च द्रुमैः ।  
> सरसामोद-लता-वितान-वलितैः कुञ्जैश् च सज्जासनैर्-  
> भरितान् अत्र विलोकयाद्य नगरारामान् मनो-मोहनान् ॥ ६३ ॥
>
> कुसुम-सुरभि-ज्योत्स्नालेप-प्रलोभिषु शाद्वलेष्व्-  
> इह परिगतान् पौरान् राका-निशासु कुशीलवाः ।  
> सम-लय-गतैर् वीणा-वंशी-मृदङ्ग-मुखोद्गतैर्-  
> अमृत-तुलितैर् गीतैः कुर्वन्त्य् अमून् सफल-श्रुतीन् ॥ ६४ ॥
>
> कासार-संचित-विशोधन-निर्मलाति-  
> स्वादूद-भार-भरितैर् इह लोह-नाळैः ।  
> एता नगर्य इह जाग्रति निर्विशेष-  
> निम्नोनतैर निरवकाश-रुजा-निदानाः ॥ ६५ ॥
>
> **चिकित्सालयः**
>
> नाना-जन्तुक-वोष्ण-कण्ठ-रुधिर-स्रावैर् असाध्यैः पुरा  
> रोगार्ति-प्रशमाय पामर-जनैर् मौर्ख्याद् उपास्यन्त याः ।  
> ताः पापैैक-फलाः प्रजाभिर् अधुना विज्ञान-मन्त्राक्षरैर्-  
> उच्चाट्यन्त इमाः पुरी-परिसरान् मारी-मुखाः देवताः ॥ ६६ ॥

[[P24]]

[[P16]]

> प्रत्यङ्ग-संभाव्य-रुजा-प्रतिक्रिया-  
> प्रकार-भेदेषु विशिष्ट-कौशलैः ।  
> स्वाधीन-शस्त्रैर् गरलेष्व् अपीश्वरैर्-  
> भिषग्-वरैः स्मेर-मुखैर् निषविताः ॥ ६७ ॥
>
> अजस्र-सज्जी-कृत-सर्व-साधनाः  
> कदापि रोगार्त-ततेर् अदुर्गमाः ।  
> इमे चिकित्सा-निलयाः पुरे पुरे  
> पुष्यन्ति नीरोग-दृढां जन-श्रियम् ॥ ६८ ॥
>
> मृदु-धवळोपधान-शयनोन्नत-मञ्च-गतान्-  
> उपचरितान् वधूभिर् अतिकोमल-वाग्भिर् इह ।  
> मधुर-हितान्न-पान-मुदितान् गदितान् कलयन्  
> रुजम् अभिकान्क्षति स्वयम् अरोग-दृढो ऽपि जनः ॥ ६९ ॥
>
> ग्रन्थालयैर् बहु-विधैस् सुलभैश् च वार्ता-  
> पत्रैः पुरेष्व् इह जनाः बहुधा विनीताः ।  
> अन्योन्य-साह्य-विधि-साधित-सर्व-कार्याः  
> स्वल्प-श्रमैर् बहु-फलाः कलयन्ति वृत्तीः ॥ ७० ॥
>
> **राज्यभारः**
>
> अविदित-लोभ-मत्सर-गुणैर् नय-मार्ग-चणैः  
> प्रतिनिधिभिः प्रजानियमितैर् अभिसंवलितः ।  
> अधिकृत-संततेर् इह निरङ्कुश-दुस्सहतां  
> श्लथयति पश्य शासन-विधान-सभा-विभवः ॥ ७१ ॥

[[P25]]

[[P17]]

> सन्त्य् एवं बहु-विभवाः गण्यन्ते कथम् अमी मिताङ्गुलिभिः ।  
> पौरोभाग्यान्धनां भवादृशां केवलं सुदुर्दर्शाः ॥ ७२ ॥
>
> प्रभुं प्रजानाम् अवनेष्व् असक्तं भवान् पुरा प्राह विवेक-दूरः ।  
> एवं-विधो निस्तुल-नृत्त-हेतुं जानीहि तं आदिम-सूत्र-धारम् ॥ ७३ ॥
>
> अयं खलु कुल-क्रमागतम् अपि प्रजा-स्वात्मनः  
> प्रभुत्वम् अनिवार्यितं शिथिलयत्य् उदारशियः ।  
> सदा स्व-हित-साधनेष्व् अलम् अनन्य-तन्त्रान् जनान्  
> विधातुम् अनसि प्रभौ कथम् असक्ति-संभावना ॥ ७४ ॥
>
> पित्रा चाम-मही-महेन्द्र-मणिना संरोपितं दोहद‍ैर्-  
> यं माता विविधैः पुपोष सुचिरं वाणी-विलासेश्वरी ।  
> साम्राज्याभ्युदय-द्रुमो ऽयम् अधुना श्री-कृष्ण-भूपादरैः  
> प्रच्छायः फलितः करोति जगताम् आतिथ्यम् अन्यादृशम् ॥ ७५ ॥
>
> सर्वस्व-ग्रहणेप्य् अवारित-गतिर् द्रव्येषु राज्यार्जितेष्व्-  
> एष द्वादशम् एव तत्र नृपतिर् भागं निजं मन्यते ।  
> तं चायं विनियोजयत्य् अविरतं लोकार्यम् एव प्रभुः  
> विद्वन्-मानन-दीन-रक्षण-मुख-व्यापार-बद्धादरः ॥ ७६ ॥
>
> परार्थान् आत्मार्थैस् तिरयति नृपः कश्चिद् अपरः  
> परार्थ-व्याजेन प्रथयति निजार्थान् निपुण-धीः ।  
> परार्थैर् आत्मार्थान् शिथिलयति यो ऽश्रान्तम् अमुना  
> धरा धन्या मन्ये नियतम् इह कृष्ण-क्षिति-भुजा ॥ ७७ ॥

[[P26]]

[[P18]]

> **संस्कृतविद्याः**
>
> पवित्र-वृत्तिः परिपूत-मानसः तपोधनस् सत्य-वचो निधिर् वशी ।  
> अयं हि पाश्चात्त्य-गुणेषु सादरः प्राच्येषु धर्मेषु विशिष्य मोदते  
> यदाश्रयेणैव हि दक्षिणापथे श्रुति-स्मृति-ज्ञानमयी प्रदीपिका ।  
> जागर्ति, तं पश्य सखे सरस्वती-प्रासादम् एतेन चिरात् सु-पोषितम् ॥ ७८ ॥
>
> सरस-मनोज्ञ-काव्य-रचना-चतुरैः कविभिः  
> निरवधि-शास्त्र-वारि-निधि-निर्मथनैश् च बुधैः ।  
> उपचरिता चिराद् इह शुभाशिषम् अग्र्य-फलां  
> कलयति भारती सततम् अत्र महीश-मणौ ॥ [[८०|७९]] ॥
>
> वीणा-वेणु-मृदङ्ग-मुख्य-रस‍िकैर् नादामृतोपासकैर्-  
> यस्यौदार्य-कथा दिगन्तर-गता सर्वत्र सङ्गीयते ।  
> सो ऽयं गीत-कला-निधिर् विजयताम् अस्मद्-विशेष-प्रियः  
> श्रीमान् कृष्ण-विभुर् महीसुर-पुरी-साम्राज्य-सिंहासने ॥ ८० ॥
>
> इति बहु-विवैस् साक्षाद् विश्वावसुः प्रतिबोधितैः  
> शिथिलित-महासूयं प्रायः कृशानुम् अपि व्यधात् ।  
> अथ च कुतुकात् पश्यन्तौ तौ चिराद् ययतुर् दिवं  
> सुर-परिबृढायैतां स्फीतिं निवेदयितुं भुवः ॥ ८१ ॥
>
> कृतिर् इति सु-प्रथित-शिला-पुराभिजन-कृष्ण-सूरि-तनु-जनुषा ।  
> इह महीशूराभ्युदयादर्शो निरमाय्य् अनन्तकृष्णेन ॥ ८२ ॥
>
> इति श्री-महीशूर-महास्थानी-विदुषा राळ्लपल्लि-अनन्त-कृष्णशर्मणा प्रणीतः महीशूर-राज्याभ्युदयादर्शः लघु-चम्पू-प्रबन्धः

[[P27]]

## **श्रीगीतगोविन्दे पाठपरीक्षणम्**

Lecture delivered on Jayadeva Day celebrated under the auspices of the Madras Samskrit Academy on 19-2-55.

ॐ तत् सत् । नमस् सदसे । नमस् सदसस् पतये ।

महाशयाः । सहृदयाः !

> जयदेव-कृतौ गीतगोविन्दामृत-सागरे ।  
> परीक्षे पञ्च-षान् बिन्दून् गान-वैशद्य-लोभतः ॥

तत्र किंचिद् आदौ प्रस्तूयते । पाठ्ये गेये च मधुरतया श्रीमद्-रामायण-रचनां निरूढवान् भगवान् आदिकविर् वाल्मीकिः । मधुर-गुणेन कोमलतां कान्तिं च संयोज्य सन्दर्भ-शुद्ध-पदावलीं ग्रथनीयेति जयदेव-पण्डित-कवेः सङ्कल्पः । स च सर्वथा सिद्धार्थो ऽभूद् गीतगोविन्द इति निष्प्रचम् । ते च माधुर्य-कोमलता-कान्तयस् त्रयो गुणाः काव्ये ऽस्मिन् शब्दार्थोभय-गता इति केषांचिद् व्याख्यातॄणाम् आशयः । किन्तु, मन्ये, शब्द-रचनायाम् एव ते भूयिष्ठम् अवभासन्ते । युक्तं चैतत् । गीतगोविन्दं खलु विशिष्य गेयं काव्यम् । सत्यं सन्ति परश्-शतं पद्यानि श्रुति-सुखान्य् अत्र । तेषु, चतुर्विंशति-गेय-प्रबन्धेषु च श्री-राधा-माधव-विषयिणी कवेर् गभीरा भक्ति-भावना, विप्रलम्भ-संयोग-शृङ्गार-भावना-रूपेण परिणता, बहुधा समुल्लासिता च कविना । आधिभौतिका आध्यात्मिकाश् च

[[P28]]

[[P20]]

ते ते जगद्-विजयिनो भावाः सहृदय-हृदय-सर्वंकषतया परिस्पन्दिताश् च अनेन सुमनसा जयदेवेन । किन्तु राग-ताल-लय-निबद्धास् ते चतुर्विंशतिः प्रबन्धा एव जयदेव-कवेर् उपजार्थं नियम्य समचालयन्न् इति विनापि सूक्ष्मक्ष्ईकाम् अवगम्यत एव । आपाद-चूडम् अपि तेषु गेयेषु लाल्यानुबन्धिनी तालव्य-दन्त्य-वर्ण-प्राया, अन्तरान्तरा पर-सवर्णैर् अनुस्वारैश् च आर्द्रक‌ीकृता, असंयुक्त-वर्ण-मयी अनुस्यूतानुद्वेजक-समास-विलासा, यति-स्थान-सुविश्रान्त-पद-वाक्य-रुचिरा अनन्य-साधारणी शय्या प्रथमास्वाद एव कस्य रसिकस्य श्रवण-पथे न निषिञ्चति सुधाम् ! न च ईदृशी रीतिर् गीतगोविन्द-गत-पद्य-सन्दर्भेषु कविना स-प्रयत्नं निवेशिता इत्य् अपि सुग्रहम् एव ।

> ‘यमुना-तीर-वानीर-निकुञ्जे मन्दम् आस्थितम् ।  
> प्राह प्रेम-भरोद्भ्रान्तं माधवं राधिका-सखी ॥’

इति पद्यं पठित्वा अनुपदम् एव —

> ‘निन्दति चन्दनम् इन्दु-किरणम् अनुविन्दति खेदम् अधीरम् ।  
> व्याल-निलय-मिलनेन गरलम् इव कलयति मलय-समीरम् ॥’

इति पदम् अपि गायन् को नाम सहृदयः उभयोर् बन्ध-तारतम्यं न जानीयात् ? अतो गीतगोविन्द-गताः सन्दर्भ-गुणा विशिष्य शाब्दाः; अतश् च गानानुभाव्याः । तद्-अनन्तरम् एव यथारुचि यथाधिकारश् च गायकाः श्रोतारश् च तद्-गतान् अर्थ-भाव-विशेषान् आस्वादयन्तीत्य् अन्यद् एतत् । मम बाल्ये कौमारे च वयसि,

[[P29]]

[[P21]]

संस्कृत-भाषायां सर्वथा अशिक्षिता अपि अनेका ग्रामीणाः सुवासिन्यो ऽन्याश् च गीतगोविन्द-प्रबन्धान् समग्रम् अनुसन्दधानाः कम् अप्य् आनन्दम् अनुबभूवुः, अनुभावयांचकुर् इति च मदीया स्मृतिर् अद्यापि न मलिनायते ।

गीतगोविन्दस्य जयदेवोपज्ञं गान-क्रमश् च बहोः कालात् पूर्वम् एव केनापि हेतुना उत्सन्नो बभूवेति हन्त चिन्तेयं दुष्परिहरैव । जयदेवान् अनन्तरं द्वि-शत-वत्सरेष्व् असमाप्तेष्व् एव समुत्पन्नः कुम्भकर्ण-भूपतिः गीतगोविन्दं व्याख्यास्यन्न् एवम् आह —

> प्रत्यज्ञायि प्रबन्धो यो जयदेवेन धीमता ।  
> न तस्य विद्यते लक्ष्म सर्वाङ्गैर् उपलक्षितम् ॥  
> (प. १५) इति ।
>
> गीते जयदेव-कृते धातुं कुम्भो नृपस् तनुते — (२०)  
> स्वर-पाट-तेनकानां करोति गुम्भं समानार्थम् — (२१)  
> इति च ।

किन्तु चित्रम् इदं यत् कुम्भ-भूपतेर् मुद्रितायां टीकायां तेन गुम्फितानां स्वर-पाट-तेनकानां गन्धो ऽपि न गोचरी-भवति । नृत्य-मात्रोपयोगिनः पाठास् तेनकाश् च तिरो-भवन्तु नाम । गान-मात्र-लुब्धानां मादृशां न किंचित् तावता छिद्यते । यदि गेयानां स्वर-क्रमः प्राचीनो व्याख्यात्रा सम्पादितः, स्वयं कल्पितो वा लभ्येत, तर्हि धन्या भवेम वयम् । किंच

[[P30]]

[[P22]]

कुम्भ-भूपतिना निर्दिष्टाः रागास् तालाश् च अभिनवतया तेन कल्पिता एव, न त्व् अनूचाना इत्य् उत्प्रक्षणीयम् अस्ति, यतस् ते मूल-ग्रन्थ-निर्दिष्टेभ्यो राग-तालेभ्यः सर्वथा विभिन्ना एव टीकायां दृश्यन्ते । अन्यच् च, स्वयम् उद्दिष्टाणाम् अपि राग-तालानां लक्षणं दिग्-दर्शकतयापि नानुगृहीतं तेन । अतः खलु संदिह्यते यत् कुम्भकर्णस्य समग्रा व्याख्या नैवोपलब्धा; उपलब्धा वा केनापि हेतुना समग्रं न मुद्रिता इति । इमम् एव मार्गम् अनुरुन्धाना अन्ये ऽपि मया परिचिताः टीका-कृतो गीतगोविन्द-शब्द-रचनाम् अन्यथा अन्यथा सविस्तरं विवृण्वान अपि तन्-नाद-शरीर-निर्वचने सर्वथैव उदासत इति चित्रीयते चेतः ! क्वचिद् अपि तैर् उल्लिखिता राग-लक्षण-श्लोकाश् च आरोहावरोहाभ्यास-लङ्घनादिकं राग-स्वरूपं सर्वम् अपहाय, तत्-पत्नीः पुत्रान् वाहनानि वस्त्र-भूषणानि, विलासान् विभ्रमांश् च विवृण्वानाश् चित्तम् उद्वेजयन्ति, विनोदयन्ति वा । एवं च गीतगोविन्द-प्रबन्ध-राग-प्रकारो बहोः कालात् प्रति-देशं प्रति-ग्रामं प्रति-व्यक्ति च यथायथं विभिन्न एव प्रचलतीति नायं विस्मयनीयो विषयः ।

इयम् एव दशा तालानाम् अपि । किन्तु निबद्धेषु प्रबन्धेषु यथा रागाणां विपर्यासः सुकरः न तथा तालानाम् इति सुविदितम् एतत्, यतो रागो गायकाधीनः; तालस् तु प्रायशः प्रबन्धस्य वर्ण-विन्यास-सरणिम् अनुबध्नाति । अतश् च यत् किंचिद् गीतं

[[P31]]

[[P23]]

येन केनापि रागेण संयोज्य सञ्चारयितुं शिक्षित-गान्धर्वाः सर्वे ऽपि शक्नुवन्ति । तालं पुनर् विभेत्तुम्, काल-मानस्य वैविध्येन, क्रियानां च विभिन्नतया गीताक्षराणि संगृह्य, विस्तीर्य, निगीर्य प्रयोक्तव्यानि भवन्ति । अथापि तत्राप्य् अस्त्य् एव कश्चिद् आकुलीकरणस्य अवकाशः । अत एव जयदेव-प्रबन्धास् तत्र तत्र विभिन्नैस् तालैर् निबध्य गीयन्ते । पुराप्य् अगीयन्त । यतो मुद्रिते मूल-ग्रन्थ एव विस्पष्ट-चतुरश्र-गतिकस्य ‘रासे हरिम् इह विहित-विलासम्’ इति गीतस्य, सुग्रह-मिश्र-गतिकस्य ‘माम् इयं चलिता विलोक्य वृतं वधू-निचयेन’ इति गीतस्य च ‘यति-तालेन गीयते’ इत्य् एव निर्देशो दृश्यते ! व्याख्यातारो ऽपि भिन्नान् एव तालान् स्वच्छन्दम् उद्भिरन्तीत्य् अपि पुनरुक्तिर् एव । यतो ऽत्र ‘रासे हरिम्’ इति गीतस्य वर्णयति ताल इति कुम्भः, प्रति-मठ-ताल इति शङ्कर-मिश्रः, रूपक-ताल इति लक्ष्मीधरश् च निरदिशन् । प्राचीनैर् बहुधा प्रस्तीर्य लक्षितान् अनन्तान् मार्ग-देशीय-तालान् सप्रश्रयम् एवोदास्य, पञ्च-षट्-शत-वत्सरेभ्यः प्राग् एव केचन विवेकिनो वाग्-गेयकाराः सप्त ‘सूळा’दि-तालान् ध्रुव-मठ्य-आदि-संज्ञकान् आदि-तालम् अष्टमं च प्रचारयन्ति स्म । तत्रापि शालीन-बुद्धयो वयम् अद्यतना आदि-रूपक-त्रिपुट-झम्पा-मिश्रैश् चतुर्भिर् एव तालैर् गान-क्रियां भूयशो निर्वहन्तो वर्तामहे । किंचातः परम् अपि सौलभ्य-लुब्धाः स-शब्द-क्रिया-मात्र-रूपैः ‘चापु’-तालैः गीतानि वाहयामः । अतश् च

[[P32]]

[[P24]]

अद्य गीतगोविन्द-प्रबन्धानां राग-ताल-चर्चया न किम् अपि साधनीयम् उत्पश्यामि । परन्तु यथानुगुणं यथारुचि च रागान् तालांश् च नियोजयताम् अपि गायकानाम् अस्ति कश्चन नियामको निबन्ध-मूल-द्रव्य-भूतो लय इति न विस्मर्तुं शक्यते । लयश् च काल-खण्डानां तालेषु परस्परम् अन्यूनाधिकं साम्यम् । स च चतुरश्र-त्र्यश्र-मिश्र-खण्ड-सङ्कीर्ण-भेदैः पञ्च-विधः प्रचलतीति सुविदितम् एव । तत्र गीतगोविन्दे चतुरश्र-मिश्र-खण्डा एव गतयः प्राधान्येन प्रपञ्चिताः स्फुरन्ति । त्र्यश्रा सङ्कीर्णा च गतिर् न कुत्रापि साक्षान्निवेशितेत्य् अपि सुग्रहम् एव । इमे च त्रयो गति-भेदाः, अस्पष्टा अपि ध्रुव-पदेषु, प्रबन्ध-खण्ड-भूतेषु पदेषु नियत-मात्रा-मापकैर् गुरुभिर् लघुभिर् अक्षरैर् भिन्नाः प्रकटी-क्रियन्ते । केवलम् एकस्मिन् ‘वहति मलय-समीरे’ इत्यादिके दशमे प्रबन्धे गतिर् गुप्ता दुरूहा दृश्यते । तत्र खलु पञ्चस्व् अपि पदेषु प्रत्येकं चत्वारि खण्डानि । प्रथमे मात्राः एकादश; द्वितीये नव; तृतीये दश; तुरीये पुनर् एकादश । प्रति-खण्डम् अयम् ईदृश एव गुरु-लघु-निवेशः श्रुति-गोचरी-भवन् विस्माययति । अस्मिंश् च मात्राणाम् ईदृशे नियते विषम-निवेशे कीदृशीं गतिम् अनुरुध्य गीतं निर्वाद्यम् इत्य् अत्र न मे मितं-पचा धीः प्रसरति । आनन्द-भैरवी-रागे आदि-तालेन निबध्य कैश्चिद् गीयमानम् इदं जाने । किन्तु तत्र गीताक्षराणां वैरूप्यम् एव भूयशः श्रवण-कुहरं भिनत्ति । अन्येषु

[[P33]]

[[P25]]

सर्वेषु प्रबन्धेषु गुरु-लघु-विन्यास-परीक्षया लय-गतिः सुग्रहा भवतीति निश्चेतुं शक्यते ।

लघुर् एक-मात्रकः, गुरुर् द्वि-मात्रक इति खलु पद्य-च्छन्दो-विदां नियतः सम्प्रदायः । गीत-च्छन्दो-गानां तु मते लघु-गुरु-वर्णयोर् नियत-मात्रा-न्यूनतैव दोषाय; न तु मात्राधिक्यम् । तच् च प्रत्युत गुण एव भवतीति विश्रुतम् इदं वाग्-गेयकार-सम्प्रदाये । अयञ् च जयदेव-कवेर् असाधारणो रचना-चातुरी-विलासः यद् अयं लघु-गुरु-वर्णानां मात्रा-नियमम् इमं न कुत्राप्य् आकुलयति । केवलं पादावसाने खण्डान्ते वा गान-सौकर्य-काङ्क्षया अक्षर-मात्रा-मानं दीर्घयति । तच् च खलु वृत्त-च्छन्दो-विदाम् अप्य् अनुमतम् एव । पादान्त-स्थो लघुर् विकल्पेन गुरुर् भवतीत्य् अनुजानानास् ते पद्यानां गीताभासताम् एव सूचयन्तीत्य् आस्तां तावत् ।

एवम् अक्षराणां गौरव-लाघव-विन्यास-सूचितया दिशा लय-गतिम् उत्प्रेक्ष्य गीतगोविन्द-प्रबन्धान् गातु-कामानां तत्र तत्र मुद्रिताः व्याख्यातृभिर् अङ्गी-कृताश् च कतिचन पाठाः कण्ठे-गडयन्ते । तथा हि —

१. प्रथम-प्रबन्धे प्रति-पदम् अपि अर्धान्तयोः ‘वेदं-खेदं, पृष्ठे-रिष्ठे, लग्ना-मग्ना’ इत्यादिविधया गुरु-द्वन्द्वं दशसु पदेषु निवेशितं नियमेन दृश्यते । किन्तु पञ्चमे पदे —

> ‘छलयसि विक्रमणे-बलिम् अद्भुत-वामन ।  
> पद-नख-नीर-जनित-जन-पावन’ —

[[P34]]

[[P26]]

इति भगणो निवेशितः । स च गान-परिपाटीम् आकुलयति । विशिष्य प्रथमार्धे ‘बलिम् अद्भुतं वा....’ इति चतुरश्र-गण-द्वयान् अनन्तरम् ‘मन’ इति लघु-द्वये ऽन्तिमस्य दीर्धी-करणाय आवश्यकं गण-द्वयान्तर-पूरणाय । तदा प्रथमो लघुर् अनाश्रयः सन् कष्टकायते । कथम् अपि तालं लयश् च निरुध्य गायकैर् गातुं शक्यत इत्य् अन्यद् एतत् । अक्षराणां सामानाधिकरण्य-भङ्गो ऽत्र नियतम् अनुभूयत एव । सर्वत्राप्य् अन्यत्र गुरु-द्वयं नियमेन निबद्धवतो जयदेव-कवेः अत्रैकत्र प्रतिभा पङ्गुर् बभूवेति तु न विमर्श-सहम् । किंच ‘केशव धृत-वामन-रूप-जय जगदीश हरे’ इति ध्रुव-पदे यथा-पुरम् अवतार-विशेषं निर्देक्ष्यतः कवेः, पूर्वम् एव ‘अद्भुत-वामन’ इति पुनर्वक्तव्ये का सङ्गतिः ? अद्भुत-वामन इति विशेषण-विशेष्ययोः समासो ऽपि सत्यं न असाधुः किन्तु शूर-रामः, सुन्दर-कृष्णः इतिवत् अरुन्तुदः सहृदयानाम् असाम्प्रदायिकतया । अतो ऽत्र ‘अद्भुत-जवन’ ‘जन-पवन’ — इति वा, ईदृशो वा कश्चन पाठ-भेदः स्याद् इत्य् उत्प्रेक्षे ।

२. ‘कथित-समये ऽपि हरिर् अहह न ययौ वनम्’ इत्यादिके त्रयोदशे प्रबन्धे सप्तम-पदे,

> ‘अहम् इह निवसामि न-गणित-वन-वेतसा’

इति पाठः कुम्भकर्ण-शङ्कर-मिश्राभ्याम् अङ्गी-कृतो विवृतश् च दृश्यते । पञ्च-मात्राकैर् गणैर् गुम्फिते ऽस्मिन् प्रबन्धे पद-खण्डम् इदं ‘अहम् इह निवसामि न-गणित-वन-वेतसा’ इति

[[P35]]

[[P27]]

विभक्तव्यं भवति । तदा मात्रा-मानस्य परं कुशलम् एव । किन्तु ‘वसामि न’ इति जगण-पूर्विका गतिः मात्रा-च्छन्दस्सु न साधारणी । यत आदि-लघुर् यगणो मध्य-गुरुर् जगणश् च गति-लयम् अपथे प्रवर्तयतः । आदिमम् एकं लघुं समनन्तर-वर्ती गुरुः स्व-प्राबल्येन दुर्बलयति, ततश् च गण-स्वरूपं भिद्यते इत्य् अनुभव-गम्यो ऽयं पन्थाः । किन्तु अद्यावधि अमुद्रितायां ‘श्रुति-रञ्जनी’-टीकायां लक्ष्मीधर-सूरिः — ‘अहम् इह वि-निवसामि-नविगणित-वेतसा’ इति पाठम् आदृतवान् । स च उचिततर इति मन्ये ।

३. ‘स्मर-समरोचित-विरचित-वेषा’ इत्यादिकस्य चतुर्दश-गीतस्य ध्रुव-पदे —

> ‘कापि मधु-रिपुणा-विलसति युवतिर् अधिक-गुणा’ —

इति पाठो मुद्रितः । ‘सह विलसति युवतिः’ इति कुम्भकर्ण-गृहीतः पाठः । शङ्कर-मिश्रेण लक्ष्मीधरेण च सह-शब्दो न गृहीतः । सर्वत्र अस्खलित-चतुरश्र-गति-निबद्धं गीतम् इदम् । तत्र ‘कापि मधु-रिपुणा’ इत्य् अयं पूर्वो ध्रुव-पद-खण्डः, ‘विलसति युवतिर् अधिक-गुणा’ इत्य् अयं तू उत्तरः खण्ड इत्य् अन्तिमो ‘णा’-कार-प्रासः स्फुटयति ! उत्तर-खण्डान्तिम-णा-वर्णस्य चतुर्-मात्राकं गुरुत्वम् इति, तत्-पूर्वो द्वादश-मात्राकास् त्रयश् चतुरश्र-गणा इति च गीत-रचना-स्वाभाव्येन स्फुरत्य् एव । किन्तु सह-शब्द-घटिते उत्तर-खण्डे ‘सह

[[P36]]

[[P28]]

विलसति युवतिर् अधिक-गु....’ इति त्रयोदश-मात्राः, तद्-विघटिते ‘विलसति युवतिर् अधिक-गु....’ इत्य् एकादश-मात्रा भवन्ति । तदा षोडश-मात्राकस्य खण्डस्य लय-निर्वाहाय णाकारः पञ्च-मात्रावान् त्रि-मात्रावान् वा कर्तव्य इति सर्वथा व्यधिकरणेयं पाठ-गतिः । अज्ञात-कर्तृके अमुद्रिते कस्मिंश्चिद् आन्ध्र-व्याख्याने[^36_1] व्याख्याता ‘विलसति युवतीर् अधिक-गुणा’ इति पाठं संस्कृतवान्, प्रायः ‘अपि माषं मषं कुर्यात्’ इत्याभाणकं शरणयन् । किन्तु, अत्र ‘सह लसति युवतिर् अधिक-गुणा’ इति पाठः संस्कारम् अर्हति । लसति, विलसतीत्य् अनयोः ईषत्-करो ऽर्थ-भेदः ।

[^36_1]: कोशो ऽयं श्री-वेङ्कटेश्वर-प्राच्य-परिशोधनालय-ग्रन्थ-भण्डारे (तिरुपति) वर्तते ।

४. अथ एकोनविंशे ‘वदसि यदि किंचिद् अपि’ इति गीते खण्ड-लय-निबद्धे ध्रुव-पदम् एवं मुद्रितम् —

> ‘प्रिये चारु-शीले मुञ्च मयि मानम् अनिदानम् —’ इति ।

पूर्व-प्रतिपादित-रीत्या ‘प्रिये चा....’ इति आदि-लघोर् य-गणस्य न अन्यत्र कुत्रापि गणादौ निवेशो जयदेवेन कृतः । ‘प्रिये’ पदम् एव प्रथमं व्याख्येयतया गृहीतवन्तौ शङ्करः कुम्भश् च । लक्ष्मीधरस् तु ‘प्रिये-अचारु-शीले’ इत्य् अपि विभजन् इमम् एव पदानुक्रमं स्पष्टम् अभिमनुते । आन्ध्र-टीका-कृद् एकः ‘चारु-शीले प्रिये’ इति पठति । किंच

[[P37]]

[[P29]]

‘चारु-शीले प्रिये चारु-शीले’ इति द्विर् आवर्त्य गति-गण-संख्याम् अपि चतुरश्रयन् गायकान् समादधति ।

५. किंच । अस्याम् एवाष्टपद्यां षष्ठे पदे —

> ‘भण मसृण-वाणि कथानि चरण-द्वयम्  
> सरस-लसद्-अलक्तक-रागम्’ —

इत्य् अत्र ‘द्-अलक्तक’ इत्य् अस्थान-प्रविष्टो जगणः श्रवणम् उद्वेजयति । अयं कुम्भ-नृपालेन स्वीकृतो व्यावृत्तश् च पाठः । शङ्करश् च तम् एवानुबध्नाति । लक्ष्मीधरस् तु ‘सरस-सद्-अलक्तक-सरागं’ इति रुचिरं पठन् व्याचकार । आन्ध्र-टीकाकारस् तु ‘मरसद-अलक्तक-सरागं’ इति पठन् ‘सरसत्-आलक्तक’ इति विभज्य विवृतवान् । लक्ष्मीधर-पाठः साधीयान् इति सुव्यक्तम् एव ।

६. एवम् अष्टम्यां ‘रजनि-जनित-गुरु-जागर-राग’ इत्यादिकायाम् अष्टपद्यां चतुर्थे पदे —

> ‘चरण-कमल-गलदलक्तक-सिक्तम् इदं तव हृदयम् उदारम्’

इत्य् एव कुम्भ-शङ्कर-लक्ष्मीधरास् त्रयो ऽपि पेठुः । चतुरश्र-गति-भरिते ऽत्र प्रबन्धे मध्यम-कस्माद् एव प्रविष्टो ‘दलक्तक’ इति पञ्च-मात्रको गणो जगणादिश् च श्रुति-अरुजम् उत्तेजयति । तत्र लकारस्य संयुक्त-पूर्वस्य अपि लघूच्चारणेन निर्वाहस् तु अगति-कल्पे गतिः । अत्रापि आन्ध्र-टीका ‘चरण-कमल-गत-लक्तक-रागम्’ इति पठित्वा परां ज्यौचितीम् आविर्भावयति ।

[[P38]]

[[P30]]

अलक्तक-वाची लक्तक-शब्दो ऽप्य् अस्तीति आधुनिकाः विल्सन्, विलियम्स्-प्रभृतयोः नैघण्टुका अभिप्रयन्ति । परन्तु प्राचीनेषु अभिधान-कोशेषु अद्य यावन् न कुत्रापि लक्तक-शब्दो मया लक्षितः । नाप्य् अन्यैः कविभिः प्रयुक्तः परिचितः इति किंचिद् इव संकुचति मनः ।

७. एवम् अन्तिमे अष्ट-पदि-प्रबन्धे षष्ठे पदे —

> ‘मम रुचिरे चिकुरे कुरु मानद मनसिज-ध्वज-चामरे’

इत्य् एव व्याख्यातृ-त्रयानुगृहीतो व्याकृतश् च पाठः । स त्व् एकया मात्रया न्यून इति श्रवण-मात्रेण प्रतीयते । इहापि, ‘मान-सज-ध्वज-चामरे’ इति पाठम् उद्दङ्कयन् आन्ध्र-टीका-कृत् गायक-सहृदयानाम् अभिनन्दनम् अर्हति ॥

अनयैव दिशा परीक्ष्य निर्णेयाः सन्त्य् अन्ये ऽपि त्रि-चतुरा उद्देशाः । किन्तु अति-विस्तराद् विभेमि । गीतगोविन्द-पाठौचिती-परीक्षायां जयदेव-पदावल्याः सार्वभौमी लय-वैशद्य-संपत्तिर् अपि परम् उपकरोतीति विजिज्ञापयिषुः तत्र-भवताम् एतावन्तं कालं व्यनोदयम् । परम् अनुगृहीतो धन्यश् चास्मि तत्र-भवताम् इयता सद्यवधानेन ॥

[[P39]]

## **बालामृतम्**

> प्रातः सन्त्यज मन्दिरं श्रय धनोन्मत्तान् अवज्ञा-शतं  
> मौनेनापि सहस्व शोषय तनुं सेवासु वा मा शुचः ।  
> उद्धास्य-द्वयम् उच्चकैर् उपहसन् लम्बालकः केवलं  
> मायं त्वाम् अभिगच्छतु प्रिय-सती-कक्षावलम्बी शिशुः ॥ १ ॥
>
> दोला-मध्ये शिशुम् अभिनवैर् हास-लेशैर् विलासान्-  
> अभ्यस्यन्तीम् अविकल-दृशा पश्यतोः सूति-गेहे ।  
> पित्रोर् भेदं ग्रसति सहसाभ्युद्गता प्राक् परासज्य-  
> ज्येष्ठापत्य-स्मृति-जनित-शुक् निष्प्रतीकार-तीव्राः ॥ २ ॥
>
> द्वित्रैर् मुकुलैर् नुतोद्गमात् प्रिय-दर्शनैः  
> सपदि शिशुना माता दष्ट-स्तनी कृत-सीत्-कृतिः ।  
> किम् इति सहसा पृष्टा पत्या न किंचिद् इतीक्षणे  
> गमयति मनाक् गोष्ठोपान्त-स्खलन्-मधुर-स्मिता ॥ ३ ॥
>
> निषिद्धान्य् एवासौ परिमृशति वस्तूनि न च तैर्-  
> भ्रम‍ैः संतुष्यत्य् अथ हसति तर्जासु बहुलम् ।  
> कथं निर्वोढव्यो गृह-विधिर् अनेनेति विवशां  
> शिश्नीं पत्नीं पश्यन् विकसित-मुखो नन्दति पिता ॥ ४ ॥
>
> अन्तः-पञ्जर-वर्तिनश् शुक-शिशोर् आलापनैर् मोदितो  
> वेगात् क्रीडनकानि गेह-पुरतो विक्रेतु-कामो वणिक् ।  
> अक्लिष्टां गृह-रङ्ग-वल्लिम् अविपर्यस्तं च वस्तु-क्रमं  
> पश्यन्न् एष बहन्न् अलिन्द-निहितां पेटीं पुनः प्रस्थितः ॥ ५ ॥

[[P40]]

## **मङ्गलाशीर्वादपत्रिका**

> स्वस्ति श्रीमन् लिङ्गराजेन्द्र सौम्य  
> विश्रान्तिस् ते राजकीयान् नियोगात् ।  
> भूयाच् छान्ति-स्फीत-चित्त-प्रसादा  
> निष्प्रत्यूहं तन्वती दीर्घम् आयुः ॥
>
> जननात् प्रभुर् असि मननात्  
> कविः किम् आशास्महे वयं ते ऽन्यत् ।  
> बाह्यं चान्तरम् अपि च  
> स्वाधीनं तव हि भवति सुख-बीजम् ॥
>
> कर्षन्त्य् एके पण्य-वीथ्यां प्रलुब्धाः  
> युञ्जन्त्य् अन्ये दुर्दरिद्राः श्व-वृत्तौ ।  
> काव्य-आत्मानं केवलं स्वात्म-तृप्त्यै  
> देवीम् अर्चन् त्वादृशः को ऽपि धन्यः ॥
>
> प्रशान्तिः स्वच्छन्दा मतिर् अनुपरुद्धश् च समयः  
> कविं कुर्वन्त्य् एते विविध-नव-निर्माण-निपुणम् ।  
> अयं भावो मन्ये सुचिरम् उपधा-शुद्ध-चरिते  
> नियोगाद् विश्रान्तिं त्वयि वितरतः कृष्ण-नृपतेः ॥
>
> पूजां सख्यं साह्यम् अर्थं च सूरिष्व्-  
> आधाय त्वं स्वाधिकारे कृतार्थः ।  
> आशीर्वादे चास्मदीयो ऽधिकारः  
> सिद्धार्थो ऽस्तु श्रीश-कारुण्य-पूरात् ।

[[P41]]

**॥ श्रीः ॥**

## **वाल्मीकेः गेयपरिस्पन्दः**

> कूजन्तं राम रामेति मधुरं मधुर-अक्षरम् ।  
> आरुह्य कविता-शाखां वन्दे वाल्मीकि-कोकिलम् ॥

‘पाठ्ये गेये च मधुरम्’ (1,4,8) इति स्व-कृतिं श्रीमद्-रामायणं निर्दिष्टवान् तत्र-भवान् कवि-कोकिलो वाल्मीकिः । तत्र पाठ्ये पठन-विषये माधुर्यम् एवम् उपावर्णयत् ।

> उदार-वृत्तार्थ-पदैर् मनोहरैः  
> स तस्य रामस्य चकार कीर्तिमान् ।  
> समाक्षरैः श्लोक-शतैर् यशस्विनो  
> यशस्-करं काव्यम् उदार-धीर् मुनिः ॥ इति ।
>
> तद्-उपगत-समास-सन्धि-योगं  
> सम-मधुरोपनत-अर्थ-वाक्य-बद्धम् ।  
> रघु-वर-चरितम्  
> इति च (1,2,42-43)

पद-वाक्य-वृत्त-गता अर्थ-गताश् चैते गुणाः कीदृशं माधुर्यं निबिबध्नन्तीति आ-बाल-वृद्धम् अद्य यावद् अनुभूयत एव । रस-भाव-निबन्धनं तु माधुर्यं तत्-तत्-काव्य-वासना-परिपाकम् अनुरुध्य रसज्ञैः सहृदयैर् उत्तरोत्तरम् अनुभूयत इति सुगृहीतो ऽयं विषयः ।

[[P42]]

[[P34]]

काव्य-सौन्दर्यम् अनुभवितुम् अनुभावयितुं च पाठ्य-शिल्पम् एव प्रधानम् उपकरणम् इत्य् अभिप्रैति राजशेखरो महाकविः —

> करोति काव्यं काव्येन संस्कृतात्मा यथा तथा ।  
> पठितुं यः परं वेत्ति तस्य सिद्धा सरस्वती ॥ इति  
> (का. मी. 7)

किंच ‘गेय-गर्भं स्थितः पाठे सर्वो ऽपि द्रविडः कविः’ इति वदन् सः द्राविड-पाठ्ये गेय-गुणम् उपहसतीव । अन्ये ऽपि केचन एवं भावयेयुर् नाम । वाल्मीकिस् तु रचयितुः पठितुश् च गेय-धर्माभिनिवेशम् आवश्यकम् उपदिशतीति सुस्पष्टम् एव ।

युक्तं चैतत् । आम्नाय-सूक्ताद् आरभ्य गद्य-पद्यात्मकं सर्वम् अपि भारतं वाङ्मयम् आसृष्टेर् अद्यावधि स्वर-संनियोगेनैव गीयत इति संप्रदाय-विदां नायं नूननो विषयः । गेय-गुणाश् च पाठ्य-गुणा इव यथोचितं यथाभ्यासं यथा-सन्दर्भं च निरूह्यन्ते । आङ्गल-संप्रदाय-संस्कृता आधुनिकाः केचित् पाठ्ये गेयं सर्वात्मना तिरस्कुर्वन्तीत्य् अन्यद् एतत् ।

वाल्मीकेर् अन्यादृशी प्रतिभा काव्य-रचनायां गान-परिस्पन्दे च निर्विशेष-निवेशा, उभयम् अपि परस्परोपस्कारतया समम् एव निर्व्यूढवतीति शक्यते वक्तुम् । ‘निषाद-विद्धाण्डज-दर्शनोत्थः’ तस्य महान् शोकः शापाकृतिर् न केवलं श्लोक-रूपेण, किंतु गीत-रूपेणापि हठात् निस्ससार मुखात् । स च शाप-श्लोकः ‘पाद-बद्धो ऽक्षर-समस् तन्त्री-लय-समन्वितः’ इति

[[P43]]

[[P35]]

स्वयम् एव विशृणोति कविः शिष्याय भरद्वाजाय । संनिहितस्य चतुर्मुखस्य सविधे ऽपि मौनम् आलम्ब्य तम् एव लोकम् अन्तर्गतेन मनसा उपजगौ । सर्वे ऽपि वाल्मीकेः शिष्यस् तं तथैव जगृहुः जगुश् च । यदा समाक्षरैश् चतुर्भिर् पादैर् निबद्धः शापः श्लोक-रूपेण निसर्गाद् एव निस्सरन् न अस्मान् विस्माययति तदा किम् अपराध्यते तेन गीतेन ? किं तु तस्य ‘तन्त्री-लय-समन्वितः’ इति विशेषणं किंचित् कण्ठे गडयते । न खलु वयं भावयितुं शक्नुमः यथा वाल्मीकिः शाप-काले ऽपि वीणा-तन्त्रीर् वादयन् आसीद् इति । स खलु तदा तमसा-तीर्थे स्नात्वा निवर्तमानो ऽवर्तत । ‘तन्त्र्याम् आरोप्य वाद्यैस् सह गातुं शक्यः’ इत्य् अर्थे तत्र विवृण्वन् गोविन्दराजः किंचिद् इव समाधत्ते नश् चित्तम् । किम् अन्यद् अत्र साम्प्रततरम् ।

एवं रचितं प्रबन्धं वाल्मीकि-निर्देशेन तस्य शिष्यौ कुशी-लवौ कुशलवौ श्रीरामस्य पुरतः सभायाम् अगायताम् । तयोर् गानं च तत् ‘मार्ग-विधान-सम्पदा’ प्रवर्तितम् आसीत् । संगीत-लाक्षणिकाः मार्गो देशीति द्वैधा तां कलां विभज्य एवं हि विवृण्वते —

> तत्र मार्गः स उच्यते  
> यो मार्गितो विरिञ्चाद्यैः प्रयुक्तो भरतादिभिः ।  
> देवस्य पुरतः शम्भोर् नियताभ्युदय-प्रदः ॥

[[P44]]

[[P36]]

> देशे देशे जनानां यद् रुच्यो हृदय-रञ्जकम् ।  
> गीतं च वादनं नृत्तं तद् देशीत्य् अभिधीयते ॥ इति ।  
> (सं. र. I. 1 22-24)

“देशीत्वं नाम कामचार-प्रवर्तित्वम्” इत्य् एक-वाक्येन देशीं निगयति रत्नाकर-व्याख्याता मल्लिनाथः ।

कालेन मार्ग-पद्धतिर् निसर्गेण नूतन-प्रिय-लोकैर् अनादृता तिरो-भवति । देशी तस्याः पदम् अधितिष्ठन्ती नूतनाया देश्याः प्रादुर्भाव-हेतुर् भवति । सापि तथैवेत्य् अयं विवर्त-क्रमो ऽविच्छिन्न एव प्रचलति । लोक-व्यवहार-दूर-तया लक्ष्याणाम् अन्तर्धानेन केवलं कतिचिद्-लक्षण-ग्रन्थाः शुष्क-वृक्षा इव परिशेष-बहुमति-भाजो वर्तन्ते । समकालीनस्य देशी-संप्रदायस्य नूतनानि लक्षणानि च तदा तदा निबध्यन्ते ।

क्रिस्ताब्दानां त्रयोदशे शतके शार्ङ्गदेवो मार्ग-सङ्गीतं विस्तरेण लक्षयन् सङ्गीत-रत्नाकरं नाम ग्रन्थं निबबन्ध । तां च कृतिं षोडश-शतके गोविन्द-दीक्षितः स्वस्य सङ्गीत-सुधायां ‘…. लक्ष्म-विरोध-लक्ष्याम् अबोधक-अत्यल्पतर-प्रयोगाम् । अबोधितास्पष्ट-पदार्थ-भेदां त्यक्ताम् अतो गायक-वैणिकाद्यैः ॥’ इति निर्दिशन् निराचकार । अधुना गोविन्द-दीक्षित-कृतिर् अपि तथैव निराकरणीया निराकृता चेत्य् अत्र नास्ति

[[P45]]

[[P37]]

सन्देहः । एवम् अन्ये ऽपि तत्-तत्-कालीना लक्षण-निबन्धाः ।

पाठ्यस्य निबन्धस्य लिपिर् अस्ति । अतश् च लिपि-मात्रं जानानाः सर्वे ऽपि तं पठितुं प्रभवन्ति । सत्यं, पाठ्यस्य स्थूलम् एव स्वरूपं लिपिर् ग्राहयति, न तु काकु-प्रभृतीनि बहूनि मुख्यानि पाठ-रहस्यानि । न खलु वाचन-शक्ताः सर्वे ऽपि सम्यक् पठितुं प्रभवन्ति । पठनं पठितुः संस्कार-सौभाग्यम् अनुरुध्य तारतम्य-विधया रस-भावार्थान् आविष्करोति । गेयस्य पुनर् बहुतिथं कालं भारते लिपिर् एव नासीत् । केवलम् आचार्य-गानानुगानेन शिष्यैर् गेयानि ग्राह्याण्य् आसन् । प्रायः शत-वत्सरेभ्यो ऽर्वाग् एव गेयानाम् अपि काचन लिपिर् नाम निष्पन्ना । सापि पाठ्य-लिपिर् इव गेयस्य स्थविष्ठम् एवाकारं व्यनक्ति ।

अतः श्रीमद्-रामायण-पाठ्यस्य वाल्मीकिना सङ्कल्पिता मार्ग-विधान-गेय-संपत् सर्वथा दुरन्वेषा नष्टेति निश्चितव्यम् एव । अथवा कुतो वाल्मीकि-पर्यन्तम् अनुधावनम् ? अतीवार्वाचीनानां जयदेवाद-वाग्-गेयकाराणां कृतिषु गीतगोविन्दादिष्व् अपि कवि-निबद्धा गेय-धर्मा अद्य अस्माकम् अलभ्या एव ।

रामायण-काव्यस्य गेयं त्रिधा विशिनष्टि वाल्मीकिः ‘प्रमाणैस् त्रिभिर् अन्वितम् । जातिभिः सप्तभिर् बद्धं तन्त्री-लय-समन्वितम् ॥’ इति । (I. 4.8)

[[P46]]

[[P38]]

तत्र कानि तानि प्रमाणानि ? ‘त्र्यस्र, चतुरस्र, मिश्र-संज्ञकैः’ इति गोविन्दराज-टीका । त्र्यस्रादयो लय-स्फोटका गुणाः त्रि-मात्राकः त्र्यस्रः, चतुर्-मात्रावान् चतुरस्रः, अनयोर् मिश्रणेन सम्पन्नः सप्त-मात्रा-प्रमितो मिश्रः । पञ्च-मात्राकं खण्डं नव-मात्राकं सङ्कीर्णम् इत्य् अधिकं प्रमाण-द्वयं लक्ष्य-लक्षणयोर् दृश्यते । तेषु प्रमाण-त्रय-मात्रे कुतो ऽनुग्रहः, अन्ययोर् अनादरो वा वाल्मीकेः ? चतुरस्र-खण्डयोः सङ्कर एवेति, विशेष-शून्यम् इति, सङ्कीर्णम् उदास्यतां नाम । सर्व-लोक-प्रियस्य विशिष्ट-स्वरूपस्य खण्डस्य त्यागे को हेतुः ? अत एव मन्ये गोविन्दराजः ‘द्रुत-मध्य-विलम्बितैर् वा’ इति वैकल्पिकम् अर्थं तत्र प्रदर्शयति । किं तु चतुर्विंशति-सहस्रिकायाम् अस्यां रामायण-संहितायां केषु केषु श्लोकेषु, कुत्र कुत्र कथं कथं वा तेषां प्रमाणानां विनिवेशो वाल्मीकि-कल्पित इति प्रश्नः किम् उत्तरम् ?

एवं ‘जातिभिस् सप्तभिर् बद्धम्’ इत्य् अत्रापि कास् ताः सप्त-जातयः ? भरत-मुनेर् नाट्य-शास्त्रे ऽष्टाविंशे ऽध्याये जातीनां विवृतिर् दृश्यते । किंतु तत्र पाठस्य बहुधा कलुषितत्वेन, न मादृशां कापि स्फुट-प्रतीतिर् जायते । राग-भेद-मूल-भूतानां षड्जादि-स्वर-भेदानाम् आरोहावरोहयोर् आनुपूर्येण निवेशनम् एव जातिर् इति केचिद् अभिप्रयन्ति । सा च षाड्जी आर्षभी इत्य् एवं सप्तभिः स्वरैर् गृहीता सप्त-विधा भवतीति लाक्षणिकाः ।

[[P47]]

[[P39]]

तत्र शुद्धा जातयस् सप्त विकृताः पुनर् एकादश, आहत्य जातयो ऽष्टादश इति निगमः । जातिर् एव किल अद्य मेल इति व्यवह्रियते । रामायणे न कुत्रचिद् अपि ‘राग’ इति सांकेतिक-शब्दो दृश्यते । यदि जातय एव राग-मूलानीति गृह्यते तदा कस्या जातेः केषु श्लोकेषु, कीदृशेन विन्यासेन, प्रयोगः ? दुस्समाध एवायं प्रश्नः ।

‘तन्त्री-लय-समन्वितम्’ इति रामायण-गेयस्य अन्यल् लक्षणम् । ‘तन्त्री-शब्देन तन्त्री-युक्त-वीणा लक्ष्यते । लय-शब्देन ताल-वेणु-मृदङ्गादीनाम् एक-काल-विराम उच्यते । ताभ्यां समन्वितम्’ इति गोविन्दराज-विवृतिः । कीदृशी सा वीणा ? आधार-श्रुति-मात्र-प्रदायिनी तौम्बुरी, उत गीयमान-सर्व-स्वरानुवादिनी विपञ्ची वा ? किं सर्वत्र गान-समयेषु ताल-ज्ञः वैणविको मार्दङ्गिकश् च कुशलवौ अनुजग्मुर् इति भावनीयम् ? किंच, तेषां तपो-वन-शिक्षिताभ्यां कुशलवाभ्यां कथं, कदा सहाध्यायः ? अन्यथा कथं तत्-क्रियाणाम् एक-काल-विरामो निरुह्यते ? अथ यदि लय-शब्देन साम्य-मात्रं विवक्षितं तर्हि कस्य केन साम्यम् ? सत्यम् अक्षर-संख्या-साम्यं काव्ये श्लोक-पादेषु वर्तते । किंतु गीते तद् अकिंचित्-करम्, यतो लघु-गुरु-विभाग-भिन्नान्य् अक्षराणि भिन्न-काल-प्रमाणानि भवन्ति । मात्रा-संख्या-साम्यम् एव ननु गीते लयानुभवाय कल्पते ? दृश्यताम्, आनुष्टुभे श्लोके क्वचिद् एकादश, कुत्रचिद् द्वादश, इत्य् एवं

[[P48]]

[[P40]]

पञ्चदश-पर्यन्तं पादेषु मात्रा भिद्यन्ते । एवं वृत्तान्तरेष्व् अपि । कथं तत्र साम्य-निर्वाहः ? गुरु-लघु-वर्णानां संकोचेन व्याकोचेन च मात्रा-साम्यं शक्यते साधयितुं, किंतु तत् पाठ्यं हिनस्ति । कुशलवयोः काव्य-गानं श्रोतारो मुनयः ‘अहो गीतस्य माधुर्यं श्लोकानां तु विशेषतः’ (I. 4. 17) इति किल पाठ्य-माधुर्यम् अपि प्रशशंसुः । अतः ‘तन्त्री-लय-समन्वितम्’ इत्य् अत्र सर्वत्र ‘तन्त्री-नादेन सह शारीर-नादस्य लयः साम्यम्’ इति विवृतिः सुग्रहा ।

क्वचित् कुशलव-गानं ‘सम-ताल-समन्वितम्’ (VII. 71. 15) ‘ताल-लय-उपपन्नम्’ इत्य् अपि विशेषितम् । लय-बद्धानां चतुरस्रादि-गणानां प्रत्यावर्ते च सम-संख्यया निवेशः, स-शब्द-निःशब्द-क्रियाभिस् तस्य स्फोरणं च ताल इत्य् उच्यते । स च बहु-विधः । रामायणे कति, के वा तालाः कुत्र निवेशिता इति लेशतो ऽपि न सूच्यते ।

परं त्व् इदम् अत्र निष्प्रचम् । भगवतः प्राचेतसस्य चिद्-अचिन्-मयं विश्वम् एव सङ्गीत-मयम् । तथा हि — श्री-रामावतार-समये ‘जगुः कलं च गन्धर्वाः ननृतुश् चाप्सरो-गणाः’, इति (I. 18. 15) न एतद् विस्मयास्पदम्, यतो गन्धर्वाश् चाप्सरसो वा न अन्यं कम् अपि व्यापारम् अनुसंधातुम् उचिताः । किंतु अयोध्यायाम्

[[P49]]

[[P41]]

> रथ्याश् च जन-संबाधा नट-नर्तक-सङ्कुलाः ।  
> गायनैश् च विराविण्यो वादनैश् च तथापरैः ॥ (I.8.17)

अन्यदा च सा नगरी ‘दुन्दुभीभिर् मृदङ्गैश् च वीणाभिः पणवैस् तथा नादिता भृशम्’ (I.5.18) श्री-रामचन्द्रस् तु न केवलं ‘सम्यग्-विद्या-व्रत-स्नातः’ (II.2.34) किंतु विशिष्य ‘गान्धर्वे च भुवि श्रेष्ठः’ । (II. 2. 35) वानर-राष्ट्रे किष्किन्धायां ‘गीत-वादित्र-निर्घोषो मृदङ्गाडम्बरैः सह’ (IV, 27, 27) सदा श्रूयते स्म । लक्ष्मणो महता कोपेन सुग्रीवं दण्डयितुं तद्-अन्तःपुरं प्रविशन्न् एव सततं शुश्राव मधुर-स्वरम् ।

> तन्त्री-गीत-समाकीर्णं सम-गीत-(ताल)-पदाक्षरम् ॥  
> (IV, 33, 21)

सीतां विचेतुं भवनाद् भवनं लङ्कायां रात्रौ गच्छन् हनुमान्

> शुश्राव मधुरं गीतं त्रि-स्थान-स्वर-भूषितम् ।  
> स्त्रीणां मद-समृद्धानां दिवि च अप्सरसाम् इव ॥  
> (V, 4, 10, 11)

रावणान्तःपुरे रात्रौ पान-क्रीडा-परिश्रान्तानां निद्राणानां राक्षसीनां (यथा) हनुमता नेत्र-पात्री-कृतम् इदं चित्रम् । यथा —

> अङ्ग-हारैस् तथैवान्या कोमलेर् नृत्त-शालिनी ।  
> विन्यस्ताशुभ-सर्वाङ्गी प्रसुप्ता वर-वर्णिनी ॥

[[P50]]

> काचिद् वीणां परिष्वज्य प्रसुप्ता संप्रकाशते ।  
> महानदी-प्रकीर्णेव नलिनी पोतम् आश्रिता ॥
>
> अन्या कक्ष-गतेनैव मड्डुकेन असितेक्षणा ।  
> प्रसुप्ता भामिनी भाति बाल-पुत्रेव वत्सला ॥
>
> पटहं चारु-सर्वाङ्गी पीड्य शेते शुभ-स्तनी ।  
> चिरस्य रमणं लब्ध्वा परिष्वज्येव भामिनी ॥
>
> काचिद् वंशं परिष्वज्य सुप्ता कमल-लोचना ।  
> रहः प्रियतमं गृह्य स-कामेव च कामिनी ॥
>
> विपञ्चीं परिगृह्य अन्या नियता नृत्त-शालिनी ।  
> निद्रा-वशम् अनुप्राप्ता सह-कान्तेव भामिनी ॥
>
> अन्या कनक-संकाशैर् मृदु-पीनैर् मनोहरैः ।  
> मृदङ्गं परिपीड्य अङ्गैः प्रसुप्ता मत्त-लोचना ॥
>
> भुज-पार्श्वान्तर-स्थेन कक्ष-गेन कृशोदरी ।  
> पणवेन सह अनिन्द्या सुप्ता मद-कृत-श्रमा ॥
>
> डिण्डिमं परिगृह्य अन्या तथैव आसक्त-डिण्डिमा ।  
> प्रसुप्ता तरुणं वत्सम् उपगूह्येव भामिनी ॥
>
> काचिद् आडम्बरं नारी भुज-संयोग-पीडितम् ।  
> कृत्वा कमल-पत्राक्षी प्रसुप्ता मद-मोहिता ॥
>
> कलशीम् अपविध्य अन्या प्रसुप्ता भाति भामिनी ।  
> वसन्ते पुष्प-शबला मालेव परिमार्जिता ॥ इति ।  
> (V, 10, 36-46)

[[P51]]

[[P43]]

एवम् अन्यान् अपि

> जातोद्यानि विचित्राणि परिष्वज्य अपराः स्त्रियः ।  
> निपीड्य च कुचैः सुप्ताः कामिन्यः कामुकान् इव ॥  
> (V 10 49)

ईदृशं सङ्गीत-साम्राज्यम् अधितिष्ठन् रावणः सीतां प्रलोभयितुं ‘गीतं नृत्तं च वाद्यं च लभ मां प्राप्य मैथिलि’ (V 20 10) इति स-गर्वं स-प्रत्याशं च प्रतिजानातीति किम् अत्र चित्रम् ? किं विस्तरेण ? वाल्मीकेर् भावनायां, पम्पा-तीरे,

> मत्त-कोकिल-सन्नादैर् नर्तयन्न् इव पादपान् ।  
> शैल-कन्दर-निष्क्रान्तः प्रगीत इव चानिलः ॥
>
> पुष्प-संछन्न-शिखरा मारुतोत्क्षेप-चञ्चलाः ।  
> अमी मधुकरोत्तमसाः प्रगीता इव पादपाः ॥  
> (IV, 1, 15, 20)

वर्षासु गिरि-गुहासु विश्राम्यतो जानकी-वियोग-विधुरस्य अपि रामस्य भावना-पथे

> षट्-पाद-तन्त्री-मधुराभिधानं  
> प्लवङ्गमोदीरित-कण्ठ-तालम् ।  
> आविष्कृतं मेघ-मृदङ्ग-नादैर्-  
> वनेषु सङ्गीतम् इव प्रवृत्तम् ॥  
> (IV, 28, 36)

[[P52]]

[[P44]]

ईदृशो ऽनन्य-काव्य-सामान्यो महान् गेय-राशिः सर्वथा अनुद्धरणीय एव नष्ट इति कियद् वा शोच्यते भारतस्य भवितव्यता । अथवा किं विधेर् अनतिक्रमणीयस्य निन्दनेन ? विषाद-मात्र-फलेन निर्वेदेन वा ? अस्ति महान् अस्माकम् अद्याप्य् अनन्य-सामान्यः सङ्गीत-परिस्पन्दः । स मार्ग-विधान-संपत् मा भून् नाम । अद्यतन-देशीय-पथेनैव यथारुचि यथा-शक्ति च गायन्तः पठन्तश् च श्री-रामायणं कृतिनो भवाम ।

> तद्-उपगत-समास-सन्धि-योगं सम-मधुरोपनत-अर्थ-वाक्य-बद्धम् ।  
> रघु-वर-चरितं मुनि-प्रणीतं दश-शिरसश् च वधं निशामयध्वम् ॥  
> (I, 2, 43)
>
> प्रव्याहरत विस्रब्धं बलं विष्णोः प्रवर्धताम् ।  
> (VII, 111, 25)

[[P53]]

## **न्यामकलानिधिस्तवः**

> प्रपद्ये शरणं श्रीमन्-  
> नारायण दया-निधे ।  
> निश्चित्य त्वत्-पदाम्भोज-निखिलामय-भेषजम् ॥
>
> श्री-करारर्पित-संवाह-द्विगुणामोद-मार्दवम् ।  
> सदा पदाम्बुजातं ते शिरो-भूषणम् अस्तु नः ॥
>
> आधि-व्याधि-भर-क्लिष्ट-शरीरेन्द्रिय-चेतसाम् ।  
> अस्माकं त्वत्-पदाम्भोज-प्रपत्तिर् अमृतायताम् ॥
>
> अनन्य-शरणा भक्तिर् अमन्देहमया त्वयि ।  
> अस्मदालम्बनं भूयाद् अपायेष्व् अनपायिनी ॥
>
> रक्षकस् त्वं वयं रक्ष्या बन्धे ऽस्मिन् भवदीप्सिते ।  
> श्रद्धा बध्नातु नः शुद्धा त्वत्-कृपैक-प्रसारिणी ॥
>
> त्वदायत्तास् त्वदाज्ञप्तास् त्वत्-परास् सकलाः क्रियाः ।  
> सदा स्फुरन्तु नश् चित्ते चलन्तु च फलन्तु च ॥
>
> त्वदीयामोघ-संकल्प-घण्टा-पथ-पलायितान् ।  
> मा निरुंध्युः कदाप्य् अस्मान् अन्य-सङ्कल्प-कण्टकाः ॥
>
> चित्ते भक्ति-सुधा-स्विन्ने प्रपित्सूनां सदापि नः ।  
> भूयात् संमुद्रिता मूर्तिस् तव मुग्ध-मनोहरा ॥
>
> अनन्तैर् अद्भुतैर् नित्यम् अनुक्रम-विकासिभिः ।  
> क्षुद्रम् अस्मन्-मनो-व्योम विस्तारय निजैर् गुणैः ॥

[[P54]]

[[P46]]

> अपारे ऽति-गभीरे त्वत्-प्रभाव्यामृत-सागरे ।  
> शिक्षय प्लवन-क्रीडाम् अवलम्ब्य त्वम् एव नः ॥
>
> कृत्याकृत्य-विवेकेषु धुन्वती तिमिरं दृशि ।  
> अस्मत्-सर्वस्वम् आविध्य वर्तयेद् विभुता तव ॥
>
> अनामयम् अदीनत्वम् अनुत्सेकम् अदम्भताम् ।  
> आदधातु भवान् अस्मास्व् आत्म-कैङ्कर्य-पूर्तये ॥
>
> अनिर्वेदम् असिद्धेषु साधितेष्व् अनहंकृतिम् ।  
> अनालस्यं च साध्येषु कृत्येष्व् अनुगृहाण नः ॥
>
> स्वच्छन्दं भवतश् छन्दे पारवश्यं भवद्-वशे ।  
> पश्यतां नस् सदा चित्तं समाधत्तां शमाध्वनि ॥
>
> निसर्गाद् भ्रश्यतां धर्मे निर्वेदालमगामिनाम् ।  
> एकस् तव क्षमास्माकम् आलम्बः पात-हेतुषु ॥
>
> सर्वत्र उत्पश्यतां भीतिं सदा स्फुरतु नो हृदि ।  
> सर्व-वात्सल्य-मधुरा सर्वान्तर्यामिता तव ॥
>
> स्वयं स्व-प्रीतये श्रीमान् इमं न्यास-कला-निधिम् ।  
> सदयो ऽनन्तकृष्णस्य वदनाद् उददीधरत् ॥