+++
title = "मङ्गलाशीर्-वाद-पत्रिका"
+++

> स्वस्ति श्रीमन् लिङ्गराजेन्द्र सौम्य  
> विश्रान्तिस् ते राजकीयान् नियोगात् ।  
> भूयाच् छान्ति-स्फीत-चित्त-प्रसादा  
> निष्प्रत्यूहं तन्वती दीर्घम् आयुः ॥
>
> जननात् प्रभुर् असि मननात्  
> कविः किम् आशास्महे वयं ते ऽन्यत् ।  
> बाह्यं चान्तरम् अपि च  
> स्वाधीनं तव हि भवति सुख-बीजम् ॥
>
> कर्षन्त्य् एके पण्य-वीथ्यां प्रलुब्धाः  
> युञ्जन्त्य् अन्ये दुर्दरिद्राः श्व-वृत्तौ ।  
> काव्य-आत्मानं केवलं स्वात्म-तृप्त्यै  
> देवीम् अर्चन् त्वादृशः को ऽपि धन्यः ॥
>
> प्रशान्तिः स्वच्छन्दा मतिर् अनुपरुद्धश् च समयः  
> कविं कुर्वन्त्य् एते विविध-नव-निर्माण-निपुणम् ।  
> अयं भावो मन्ये सुचिरम् उपधा-शुद्ध-चरिते  
> नियोगाद् विश्रान्तिं त्वयि वितरतः कृष्ण-नृपतेः ॥
>
> पूजां सख्यं साह्यम् अर्थं च सूरिष्व्-  
> आधाय त्वं स्वाधिकारे कृतार्थः ।  
> आशीर्वादे चास्मदीयो ऽधिकारः  
> सिद्धार्थो ऽस्तु श्रीश-कारुण्य-पूरात् ।

[[P41]]

**॥ श्रीः ॥**
