+++
title = "०८ पारम्परिक समीक्षा में माघ"

+++
माघ की उपमा, अर्थगौरव तथा पदलालित्य-इन तीनों गुणों की समृद्धि की परम्परा में प्रशंसा की जाती रही है-माघे सन्ति त्रयो गुणाः । उनका सकल शास्त्र-वैशारद्य भी सराहा गया है।
काव्यशास्त्र के आचार्यों में आनन्दवर्धन, महिमभट्ट, अभिनवगुप्त, नमिसाधु, मम्मट आदि आचार्यों ने माघ के काव्य को सराहना के साथ उद्धृत किया है। साहित्यदर्पणकार विश्वनाथ ने उनका एक पद्य (शिशु- ६ २०) पाञ्चाली रीति के उत्कृष्ट उदाहरण के रूप में प्रस्तुत किया है। काव्य की विभिन्न कोटियों के निदर्शन के लिये तो लक्षणकारों ने माघ का स्मरण किया ही है, यहाँ तक कि लक्षण की अवधारणा भी माघ के पद्यों में सीधे उन्होंने विशद रूप में पायी है। अभिनवगुप्त ने कला और सौन्दर्य की अवधारणाओं की माघ द्वारा की गयी ललित प्रस्तुतियों को कई बार उद्धृत किया है (२७२, ४१७)। राजशेखर ने भी मुक्तक और प्रबन्ध के तुलनात्मक वैशिष्ट्य को माघ के एक पद्य (शिशु २७३) के द्वारा समझाया है। भोज ने भी माघ को महाकाव्य के वैशिष्ट्य के संदर्भ में उद्धत किया है।