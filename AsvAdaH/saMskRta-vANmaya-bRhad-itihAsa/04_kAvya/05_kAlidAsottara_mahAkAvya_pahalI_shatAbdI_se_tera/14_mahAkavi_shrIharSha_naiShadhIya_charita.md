+++
title = "१४ महाकवि श्रीहर्ष : नैषधीय चरित"

+++
संस्कृत-महाकाव्यों की 'बृहत्त्रयी' के तृतीय घटक के रूप में दार्शनिक कवि श्रीहर्ष के नैषधीयचरितमहाकाव्य को ग्रहण किया जाता है। 'नैषधीयचरित' (या संक्षेप में नैषध) किरातार्जुनीय तथा शिशुपालवध की अपेक्षा विस्तृत तथा अधिक ग्रन्थिल है। पारम्परिक समीक्षा में इसे विद्वदुपभोग्य एवं विचित्रमार्ग का सर्वोत्कृष्ट निदर्शन माना गया है। आधुनिक दृष्टि से भी यह महाकाव्य इसलिए महत्त्वपूर्ण है, क्योंकि इसमें भारवि या उनसे कुछ पूर्व अड्कुरित हुई एक पृथक् काव्यसरणि पल्लवित, पुष्पित एवं फलित रूप में एक साथ उपलब्ध हो जाती है साथ ही यहाँ चित्रकाव्य एवं चरितकाव्य इन दोनों युगीन धाराओं का सुन्दर सङ्गम, चमत्कारपूर्ण उक्तिवैचित्र्य, विविध विषयों, विशेषरूप से दर्शनशास्त्र का पाण्डित्य एवं पदलालित्य आदि सभी कुछ वर्तमान है। यही कारण है कि प्राचीन पद्धति से महाकाव्यों का अनुशीलन करने वाले अपनी अध्ययन-यात्रा कालिदास से आरम्भ करके नैषधीयचरित में पर्यवसित करते हैं; नैषध को पढ़े, समझे बिना भारतीय दृष्टि से सहृदयत्व की पूर्णता कदाचित् सङ्घटित नहीं हो पाती। कतिपय पाश्चात्त्य समीक्षक विशुद्ध उपयोगितावादी दृष्टिकोण के कारण भले ही उसके महाकाव्यत्व या काव्यत्व पर ही प्रश्न खड़े करें किन्तु भारतीय समीक्षक नैषध की चिरन्तन प्रतिष्ठा को कथमपि अनदेखा नहीं कर सकता।