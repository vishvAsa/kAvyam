+++
title = "२० कृष्णानन्दकृत सहृदयानन्द"

+++
कृष्णानन्द उत्कल प्रदेश में पुरी में कायस्थकुल में उत्पन्न हुए। वे संभवतः पुरी के ही शासक के महामात्र या मंत्री रहे। अनुश्रुति के अनुसार इन्होंने श्रीहर्ष के नैषधचरित पर टीका भी लिखी थी। साहित्यदर्पणकार विश्वनाथ ने इनका एक पद्य उद्धृत किया है, जिससे इनका समय तेरहवीं शताब्दी के लगभग माना जा सकता है।
कृष्णानन्द ने अपने को वैदर्भी रीति का कवि बताया है। उन्होंने अपने महाकाव्य सहृदयानन्द में नल-दमयन्ती की संपूर्ण कथा पंद्रह सर्गों में प्रस्तुत की है। श्रीहर्ष के महाकाव्य की तुलना में कृष्णानन्द ने कथा के प्रस्तुतीकरण तथा भाषाशैली दोनों में अधिक सहजता और सारल्य का निर्वाह किया है। कवि ने अपनी कल्पनाशक्ति को शैली के चमत्कार के स्थान पर आख्यानकला और नवीन कथा-प्रसंगों की उद्भावना में विनियुक्त किया है। प्रथम चार सर्गों में नल का राज्यलाभ से हंससंदेश और दमयंती के विरह में उसके उन्माद का वृत्तांत है। पांचवे तथा छठे सर्गों में स्वयंवर और विवाह का वृत्त है। आगे के चार सर्गों में नल-दमयन्ती का वनगमन और वियोग चित्रित है। अंतिम पांच सर्गों में दमयन्ती के विदर्भदेश में आने से उसके नल से पुनर्मिलन तक की कथा है।
नाम
वि काव्य-खण्ड कृष्णानन्द ने नलदमयन्ती के उपाख्यान में कतिपय मार्मिक प्रसंग अपनी ओर से जोड़ कर कथाप्रस्तुति को और भी आकर्षक बनाने का प्रयास किया है। वन में दमयन्ती को एकाकिनी छोड़कर जाते हुए नल को वन-देवियां ऐसा करने से रोकते हुए मार्मिक वचन कहती हैं। दमयन्ती के व्याध के मिलन के प्रसंग को भी कवि ने बदल दिया है और उनके महाकाव्य में अजगर के द्वारा दमयन्ती निगल ली जाती है तथा अपने साहस से वह स्वयं अजगर का उदर चीर कर बाहर आती है। महाभारतीय कथानक के दमयंती के द्वितीय स्वयंवर के वृत्त को भी कृष्णानन्द ने स्वीकार नहीं किया है। कदाचित् पतिव्रता नारी के मध्यकालीन आदर्श से प्रेरित होकर उन्होंने यह उद्भावना की है कि दमयन्ती निराश होकर चिता का अधिरोहण करने जा रही है, उसी समय अयोध्यानरेश राजा ऋतुपर्व अपने सारथि के साथ वहाँ आ जाते हैं, और कुण्डिनपुर में दमयन्ती के चिता पर जलने का संभ्रम और शोक छाया देखते हैं। तब नल अपने वास्तविक रूप में दमयन्ती की प्राणरक्षा करता है।
(कृष्णानन्द उन महाकवियों में हैं, जिन्होंने वर्णनों के पृथुल संभार उपस्थित नहीं किये, न कथाप्रवाह को शैली और कल्पनाओं के उच्च प्रासादों में व्यक्त किया है। उनकी शैली का गुण प्रसन्न पदावली और कथाप्रवाह को रोचिष्णु रूप में सातत्य के साथ प्रस्तुत करने में है। काव्य-सौंदर्य और अभिव्यक्ति की कमनीयता उनमें कम नहीं है। कृष्णानन्द ने इस दृष्टि से किरात और शिशुपालवध के कवियों के स्थान पर कालिदास को अपना आदर्श बनाया है। उनकी रचना में अर्थान्तरन्यास का विन्यास विशेष प्रभावशाली है तथा पदे पदे रमणीय सूक्तियों का संयोजन उसे औदात्य देता चलता है। उदाहरण के लिये
परगतामपि दुःखपरम्परां कृतधियो हि निजामिव मन्वते। (१२ १४) तपसि राज्यसुखेऽपि समाहिते विविधविघ्नकृतां विनिवारणैः। नृपतयो मुनयश्च परस्परं विनिमयेन भजन्त्युपकारिताम् । (११।१७)
