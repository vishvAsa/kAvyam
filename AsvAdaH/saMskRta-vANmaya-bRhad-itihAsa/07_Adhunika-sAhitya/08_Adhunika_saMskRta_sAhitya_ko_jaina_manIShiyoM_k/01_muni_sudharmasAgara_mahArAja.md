+++
title = "०१ मुनि सुधर्मसागर महाराज"

+++
जन्म १८८७ ई.-आचार्य सुधर्मसागरजी का मूल नाम नन्दलाल शास्त्री है। इन्होंने मथुरा तथा बम्बई में संस्कृत साहित्य, व्याकरण, न्याय तथा आर्यवेदशास्त्र का अध्ययन किया। शास्त्री तथा न्यायवाचस्पति की उपाधि प्राप्त कर आप लेखक तथा व्याख्याता हुए। सुधर्मसागर जी की रचनायें हिन्दी, संस्कृत, गुजराती तथा मराठी में हैं। जैनधर्म के प्रचार-प्रसार के लिए अनवरत प्रयत्नशील आचार्य नन्दलाल शास्त्री ने आचार्य शान्तिसागर से सप्तमप्रतिमा का व्रत लिया तथा गृहस्थाश्रम से विरक्त हो गये। इनका दीक्षित नाम पहले ब्रह्मचारी ज्ञानचन्द्र तदनन्तर सुधर्मसागर हुआ। निरन्तर वर्धमान वैराग्य भावना से प्रेरित सुधर्मसागर ने क्षुल्लक दीक्षा ली तथा स्वात्मोन्नति के साथ-साथ अनेक ग्रन्थों की संस्कृत टीकायें भी लिखीं जिनमें पुरुषार्थानुशासन, रयणसार, प्रतिक्रमण, षट्कर्मोपदेशरत्नमाला, उमास्वामिकृत श्रावकाचार, परमार्थोपदेशगुणभूषण श्रावकाचार आदि संस्कृत ग्रन्थों की टीकायें हैं। उन्होंने संघ के तपस्वियों को जैनधर्म के उपदेश के साथ संस्कृत का अध्ययन कराया जिससे मुनिराज नेमिसागर, वीरसागर, कुन्थुसागर, क्षुल्लकपाश्वकीर्तिजी संस्कृत, व्याकरण साहित्य के उत्तम ज्ञाता तथा लेखक हैं। सुधर्मसागर जी ने सुधर्मध्यानप्रदीप नामक उपदेशात्मक काव्य की रचना संस्कृत में की है। किसुधर्मध्यानप्रदीप पचीस अधिकारों में विभक्त संस्कृतश्लोकमय रचना है जिसमें सुधर्मसागर ने जिनेन्द्र तथा परमेष्ठी की वन्दना के अनन्तर प्राचीन जैनग्रन्थों की स्मृति दिलाते हुए जीव का लक्षण, ज्ञान का लक्षण, आत्मस्वरूप, सम्यग्दर्शन, महाव्रतों अहिंसा, सत्य, अस्तेय, ब्रह्मचर्य, अपरिग्रह का स्वरूप, इन्द्रियविजय, मनोनिग्रह, ध्यान की क्रियायें, आज्ञाविचय, अपायविचय, विपाकविचय, संस्थानविचय, पिण्डस्थ ध्यान, धारणा तथा तत्त्व का स्वरूप, रूपस्थ ध्यान, अर्हन्त का स्वरूप, सिद्धों के ध्यान आदि का अलग-अलग अधिकार में विवेचन है। अन्त में मंगलाचरण तथा प्रशस्तिवचन हैं। ग्रन्थ की भाषा सुस्पष्टपदावली से युक्त सरल तथा उपदेशात्मक होने से बोधगम्य है। वस्तुतः यह उपदेशात्मक काव्यग्रन्थ है। इसका हिन्दी अनुवाद धर्मरत्न पं. लालरामजी शास्त्री ने किया है। भारतवर्षीय अनेकान्त विद्वत् परिषद् सोनगिर दतिया (म. प्र.) से इसका प्रकाशन हुआ।