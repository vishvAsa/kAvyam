+++
title = "कर्णभारम्"
+++


श्रीः ॥  
श्रीगणेशाय नमः ।  
महाकविश्रीभासप्रणीतं कर्णभारम् ।  
(नान्द्यन्ते ततः प्रविशति सूत्रधारः) सूत्रधारः -- नरमृगपतिवर्ष्मालोकनभ्रान्तनारीनरदनुजसुपर्णव्रातपाताललोकः ।  
करजकुलिशपालीभिन्नदैत्येन्द्रवक्षाः सुररिपुबलहन्ता श्रीधरोऽस्तु श्रिये वः ॥१॥  
एवमार्यमिश्रान् विज्ञापयामि ।  
अये किन्नुखलु मयि विज्ञापनव्यग्रे शब्द इव श्रूयते ।  
अङ्ग! पश्यामि ।  
(नेपथ्ये) भो भो! निवेद्यतां निवेद्यतां महाराजायाङ्गेश्वराय ।  
सूत्रधारः -- भवतु, विज्ञातम् ।  
सङ्ग्रामे तुमुले जाते कर्णाय कलिताञ्जलिः ।  
निवेदयति सम्भ्रान्तो भृत्यो दुर्योधनाज्ञया ॥२॥  
(निष्क्रान्तः) प्रस्तावना ।  
(ततः प्रविशति भटः) भटः -- भो भो! निवेद्यतां निवेद्यतां महाराजायाङ्गेश्वराय -- युद्धकाल उपस्थित इति ।  
करितुरगरथस्थैः पार्थकेतोः पुरस्ताद् मुदितनृपतिसिंहैः सिंहनादः कृतोऽद्य ।  
त्वरितमरिनिनादर्दुःसहं लोकवीरः समरमधिगतार्थः प्रस्थितो नागकेतुः ॥३॥  
(परिक्रम्यावलोक्य) अये एषोऽङ्गराजः समरपरिच्छदपरिवृतः शल्यराजसहितः स्वभवनान्निष्क्रम्येत एवाभिवर्तते ।  
भोः! किन्नुखलु युद्धोत्सवप्रमुखस्य दृष्टपराक्रमस्याभूतपूर्वो हृदयपरितापः ।  
एष हि, अत्युग्रदीप्तिविशदः समरेऽग्रगण्यः शौर्ये च सम्प्रति सशोकमुपैति धीमान् ।  
प्राप्ते निदाघसमये घनराशिरुद्धः सूर्यः स्वभावरुचिमानिव भाति कर्णः ॥४॥  
यावदपसर्पामि ।  
(निष्क्रान्तः) (ततः प्रविशति यथोक्तरूपः कर्णः शल्यश्च) कर्णः -- मा तावन्मम शरमार्गलक्षभूताः किं प्राप्ताः क्षितिपतयः सजीवशेषाः ।  
कर्तव्यं रणशिरसि प्रियं कुरूणां द्रष्टव्यो यदि स भवेद् धनञ्जयो मे ॥५॥  
शल्यराज! यत्रासावर्जुनस्तत्रैव चोद्यतां मम रथः ।  
शल्यः -- बाढम् ।  
(चोदयति) कर्णः -- अहोतुखलु, अन्योन्यशस्त्रविनिपातनिकृत्तगात्रयौधाश्ववारणरथेषु महाहवेषु ।  
क्रुद्धान्तकप्रतिमविक्रमिणो ममापि वैधुर्यमापतति चेतसि युद्धकाले ॥६॥  
भोः! कष्टम् ।  
पूर्वं कुन्त्यां समुत्पन्नो राधेय इति विश्रुतः ।  
युधिष्ठिरादयस्ते मे यवीयांसस्तु पाण्डवाः ॥७॥  
अयं स कालः क्रमलब्धशोभनो गुणप्रकर्षो दिवसोऽयमागतः ।  
निरर्थमस्त्रं च मया हि शिक्षितं पुनश्च मातुर्वचनेन वारितः ॥८॥  
भो मद्रराज! श्रूयतां ममास्त्रस्य वृत्तान्तः ।  
शल्यः -- ममाप्यस्ति कौतूहलमेनं वृत्तान्तं श्रोतुम् ।  
कर्णः -- पूर्वमेव चाहं जामदग्न्यस्य सकाशं गतवानस्मि ।  
शल्यः -- ततस्ततः ।  
कर्णः -- ततः, विद्युल्लताकपिलतुङ्गजटाकलापमुद्यत्प्रभावलयिनं परशुं दधानम् ।  
क्षत्त्रान्तकं मुनिवरं भृगुवंशकेतुं गत्वा प्रणम्य निकटे निभृतः स्थितोऽस्मि ॥९॥  
शल्यः -- ततस्ततः ।  
कर्णः -- ततस्तेन जामदग्निनाममाशीर्वचनं दत्त्वा पृष्टोऽस्मि -- को भवान्, किमर्थमिहागत इति ।  
शल्यः -- ततस्ततः ।  
कर्णः -- भगवन्! अखिलान्यस्त्राण्युपशिक्षितुमिच्छामीत्युक्तवानस्मि ।  
शल्यः -- ततस्ततः ।  
कर्णः -- तत उक्तोऽहं भगवता -- ब्राह्मणेषूपदेशं करिष्यामि, न क्षत्त्रियाणामिति ।  
शल्यः -- अस्ति खलु भगवतः क्षत्त्रियवंश्यैः पूर्ववैरम् ।  
ततस्ततः ।  
कर्णः -- ततो नाहं क्षत्त्रिय इत्यस्त्रोपदेशं ग्रहीतुमारब्धः ।  
शल्यः -- ततस्ततः ।  
कर्णः -- ततः कतिपयकालातिक्रमे कदाचित् फलमूलसमित्कुशकुसुमाहरणाय गतवता गुरुणा सहानुगतोऽस्मि ।  
ततः स गुरुर्वनभ्रमणपरिश्रमान्मदङ्के निद्रावशमुपगतः ।  
शल्यः -- ततस्ततः ।  
कर्णः -- ततः, कृत्ते वज्रमुखेन नाम कृमिणा दैवान्ममोरुद्वये निद्राच्छेदभयादसह्यत गुरोर्धैर्यात् तदा वेदना ।  
उत्थाय क्षतजाप्लुतः स सहसा रोषानलोद्दीपितो बुद्ध्वा मां च शशाप कालविफलान्यस्त्राणि ते सन्त्विति ॥१०॥  
शल्यः -- अहो कष्टमभिहितं तत्रभवता ।  
कर्णः -- परीक्षामहे तावदस्त्रस्य वृत्तान्तम् ।  
(तथा कृत्वा) एतान्यस्त्राणि निर्वीर्याणीव लक्ष्यन्ते ।  
अपिच, इमे हि दैन्येन निमीलितेक्षणा मुहुः स्खलन्तो विवशास्तुरङ्गमाः ।  
गजाश्च सप्तच्छददानगन्धिनो निवेदयन्तीव रणे निवर्तनम् ॥११॥  
शङ्खदुन्दुभयश्च निःशब्दाः ।  
शल्यः -- भोः! कष्टं खल्विदम् ।  
कर्णः -- शल्यराज! अलमलं विषादेन ।  
हतोऽपि लभते स्वर्गं जित्वा तु लभते यशः ।  
उभे बहुमते लोके नास्ति निष्फलता रणे ॥१२॥  
अपिच, इमे हि युद्धेष्वनिवर्तिताशा हयाः सुपर्णेन समानवेगाः ।  
श्रीमत्सु काम्बोजकुलेषु जाता रक्षन्त्यमी यद्यपि रक्षितव्यम् ॥१३॥  
अक्षयोऽस्तु गोब्राह्मणानाम् ।  
अक्षयोऽस्तु पतिव्रतानाम् ।  
अक्षयोऽस्तु रणेष्वपराङ्मुखानां यौधपुरुषाणाम् ।  
अक्षयोऽस्तु मम प्राप्तकालस्य ।  
एष भोः, प्रसन्नोऽस्मि ।  
समरमुखमसह्यं पाण्डवानां प्रविश्य प्रथितगुणगणाढ्यं धर्मराजं च बद्ध्वा ।  
मम शरवरवेगैरर्जुनं पातयित्वा वनमिव हतसिंहं सुप्रवेशं करोमि ॥१४॥  
शल्यराज! यावद् रथमारोहावः ।  
शल्यः -- बाढम् ।  
(उभौ रथारोहणं नाटयतः) कर्णः -- शल्यराज! यत्रासावर्जुनस्तत्रैव चोद्यतां मम रथः ।  
(नेपथ्ये) भो कण्ण! महत्तरं भिक्खं याचेमि ।  
कर्णः -- (आकर्ण्य) अये वीर्यवान् शब्दः ।  
श्रीमानेव न केवलं द्विजवरो यस्मात् प्रभावो महानाकर्ण्य स्वरमस्य धीरमधुरं चित्रार्पिताङ्गा इव ।  
उत्कर्णस्तिमिताञ्चिताक्षिवलितग्रीवार्पिताग्राननास्तिष्ठन्त्यस्ववशाङ्गयष्टि सहसा यान्तो ममैते हयाः ॥१५॥  
आहूयतां स विप्रः ।  
न न ।  
अहमेवाह्वयामि ।  
भगवन्! इत इतः ।  
(ततः प्रविशति ब्राह्मणरूपेण शक्रः) शक्रः -- भो मेघाः! सूर्येणैव निवर्त्य गच्छन्तु भवन्तः ।  
(कर्णमुपगम्य) भो कण्ण! महत्तरं भिक्खं याचेमि ।  
कर्णः -- दृढं प्रीतोऽस्मि भगवन्! यातः कृतार्थगणनामहमद्य लोके राजेन्द्रमौलिमणिरञ्जितपादपद्मः ।  
विप्रेन्द्रपादरजसा तु पवित्रमौलिः कर्णो भवन्तमहमेष नमस्करोमि ॥१६॥  
शक्रः -- (आत्मगतम्) किन्नुखलु मया वक्तव्यम् ।  
यदि दीर्घायुर्भवेति वक्ष्ये, दीर्घायुर्भविष्यति ।  
यदि न वक्ष्ये, मूढ इति मां परिभवति ।  
तस्मादुभयं परिहृत्य किन्नुखलु वक्ष्यामि ।  
भवतु, दृष्टम् ।  
(प्रकाशम्) भो कण्ण! सुय्ये विअ, चन्दे विअ, हिमवन्ते विअ, सागले विअ, चिट्ठदु दे जसो ।  
कर्णः -- भगवन्! किं न वक्तव्यं दीर्घायुर्भवेति ।  
अथवा एतदेव शोभनम् ।  
कुतः, धर्मो हि यत्नैः पुरुषेण साध्यो भुजङ्गजिह्वाचपला नृपश्रियः ।  
तस्मात् प्रजापालनमात्रबुद्ध्या हतेषु देहेषु गुणा धरन्ते ॥१७॥  
भगवन्! किमिच्छसि, किमहं ददामि ।  
शक्रः -- महत्तरं भिक्खं याचेमि ।  
कर्णः -- महत्तरां भिक्षां भवते प्रदास्ये ।  
श्रूयन्तां मद्विभवाः, गुणवदमृतकल्पक्षीरधाराभिवर्षि द्विजवर! रुचितं ते तृप्तवत्सानुपातम् ।  
तरुणमधिकमर्थिप्रार्थनीयं पवित्रं विहितकनकशृङ्गं गोसहस्रं ददामि ॥१८॥  
शक्रः -- गोसहस्सं त्ति ।  
मुहुत्तअं खिरं पिबामि ।  
णेच्छामि कण्ण! णेच्छामि ।  
कर्णः -- किं नेच्छति भगवान् ।  
इदमपि श्रूयतां, रवितुरगसमानं साधनं राजलक्ष्म्याः सकलनृपतिमान्यं मान्यकाम्बोजजातम् ।  
सुगुणमनिलवेगं युद्धदृष्टापदानं सपदि बहुसहस्रं वाजिनां ते ददामि ॥१९॥  
शक्रः -- अस्स त्ति ।  
मुहुत्तअं आलुहामि ।  
णेच्छामि कण्ण! णेच्छामि ।  
कर्णः -- किं नेच्छति भगवान् ।  
अन्यदपि श्रूयतां, मदसरितकपोलं षट्पदैः सेव्यमानं गिरिवरनिचयाभं मेघगम्भीरघोषम् ।  
सितनखदशनानां वारणानामनेकं रिपुसमरविमर्दं वृन्दमेतद् ददामि ॥२०॥  
शक्रः -- गअ त्ति ।  
मुहुत्तअं आलुहामि ।  
णेच्छामि कण्ण! णेच्छामि ।  
कर्णः -- किं नेच्छति भगवान् ।  
अन्यदपि श्रूयताम् ।  
अपर्याप्तं कनकं ददामि ।  
शक्रः -- गह्णिअ गच्छामि ।  
(किञ्चिद् गत्वा) णेच्छामि कण्ण! णेच्छामि ।  
कर्णः -- तेन हि जित्वा पृथिवीं ददामि ।  
शक्रः -- पुहुवीए किं करिस्सं ।  
कर्णः -- तेन ह्यग्निष्टोमफलं ददामि ।  
शक्रः -- अग्गिट्ठोमफलेण किं कय्यं ।  
कर्णः -- तेन हि मच्छिरो ददामि ।  
शक्रः -- अविहा अविहा ।  
कर्णः -- न भेतव्यं न भेतव्यम् ।  
प्रसीदतु भगवान् ।  
अन्यदपि श्रूयताम् ।  
अङ्गैः सहैव जनितं मम देहरक्षा देवासुरैरपि न भेद्यमिदं सहास्त्रैः ।  
देयं तथापि कवचं सह कुण्डलाभ्यां प्रीत्या मया भगवतो रुचितं यदि स्यात् ॥२१॥  
शक्रः -- (सहर्षम्) देदु देदु ।  
कर्णः -- (आत्मगतम्) एष एवास्य कामः ।  
किन्नुखल्वनेककपटबुद्धेः कृष्णस्योपायः ।  
सोऽपि च भवतु ।  
धिगयुक्तमनुशोचितुम् ।  
नास्ति संशयः ।  
(प्रकाशम्) गृह्यताम् ।  
शल्यः -- अङ्गराज! न दातव्यं न दातव्यम् ।  
कर्णः -- शल्यराज! अलमलं वारयितुम् ।  
पश्य, शिक्षा क्षयं गच्छति कालपर्ययात् सुबद्धमूला निपतन्ति पादपाः ।  
जलं जलस्थानगतं च शुष्यति हुतं च दत्तं च तथैव तिष्ठति ॥२२॥  
तस्माद् गृह्यताम् ।  
(निकृत्य ददाति) शक्रः -- (गृहीत्वा आत्मगतम्) गृहीते एते ।  
पूर्वमेवाहमर्जुनविजयार्थं सर्वदेवैर्यत् समर्थितं, तदिदानीं मयानुष्ठितम् ।  
तस्मादहमप्यैरावतमारुह्यार्जुनकर्णयोर्युद्धविशेषं पश्यामि ।  
(निष्क्रान्तः) शल्यः -- अङ्गराज! वञ्चितः खलु भवान् ।  
कर्णः -- केन ।  
शल्यः -- शक्रेण ।  
कर्णः -- न खलु ।  
शक्रः खलु मया वञ्चितः ।  
कुतः, अनेकयज्ञाहुतितर्पितो द्विजैः किरीटिमान् दानवसङ्घमर्दनः ।  
सुरद्विपास्फालनकर्कशाङ्गुलिर्मया कृतार्थः खलु पाकशासनः ॥२३॥  
(प्रविश्य ब्राह्मणरूपेण) देवदूतः -- भोः कर्ण! कवचकुण्डलग्रहणपश्चात्तापेन पुरन्दरेणानुगृहीतोऽसि ।  
पाण्डवेष्वेकपुरुषवधार्थममोघमस्त्रं विमला नाम शक्तिरियं गृह्यताम् ।  
कर्णः -- धिग्, दत्तस्य न प्रतिगृह्णामि ।  
देवदूतः -- ननु ब्राह्मणवचनाद् गृह्यताम् ।  
कर्णः -- ब्राह्मणवचनमिति ।  
न मयातिक्रान्तपूर्वम् ।  
कदा लभेय ।  
देवदूतः -- यदा स्मरसि तदा लभस्व ।  
कर्णः -- बाढम् ।  
अनुगृहीतोऽस्मि ।  
प्रतिनिवर्ततां भवान् ।  
देवदूतः -- बाढम् ।  
(निष्क्रान्तः) कर्णः -- शल्यराज! यावद् रथमारोहावः ।  
शल्यः -- बाढम् ।  
(रथारोहणं नाटयतः) कर्णः -- अये शब्द इव श्रूयते ।  
किन्नुखल्विदम् ।  
शङ्खध्वनिः प्रलयसागरघोषतुल्यः कृष्णस्य वा न तु भवेत् स तु फल्गुनस्य ।  
नूनं युधिष्ठिरपराजयकोपितात्मा पार्थः करिष्यति यथाबलमद्य युद्धम् ॥२४॥  
शल्यराज! यत्रासावर्जुनः, तत्रैव चोद्यतां मम रथः ।  
शल्यः -- बाढम् ।  
(भरतवाक्यम्) सर्वत्र सम्पदः सन्तु नश्यन्तु विपदः सदा ।  
राजा राजगुणोपेतो भूमिमेकः प्रशास्तु नः ॥२५॥  
(निष्क्रान्तौ) कर्णभारमवसितम् ।  
  
