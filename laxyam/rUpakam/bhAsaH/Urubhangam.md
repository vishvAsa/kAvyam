+++
title = "ऊरुभङ्गम्"
+++


श्रीः ॥  
श्रीगणेशाय नमः ।  
महाकविश्रीभासप्रणीतम् ऊरुभङ्गम् ।  
(नान्द्यन्ते ततः प्रविशति सूत्रधारः) सूत्रधारः -- भीष्मद्रोणतटां जयद्रथजलां गान्धारराजह्रदां कर्णद्रौणिकृपोर्मिनक्रमकरां दुर्योधनस्रोतसम् ।  
तीर्णः शत्रुनदीं शराससिकतां येन प्लवेनार्जुनः शत्रूणां तरणेषु वः स भगवानस्तु प्लवः केशवः ॥१॥  
एवमार्यमिश्रान् विज्ञापयामि ।  
अये किन्नुखलु मयि विञ्जापनव्यग्रे शब्द इव श्रूयते ।  
अङ्ग! पश्यामि ।  
(नेपथ्ये) एते स्मो भोः! एते स्मः ।  
सूत्रधारः -- भवतु, विज्ञातम् ।  
(प्रविश्य) पारिपार्श्वकः -- भाव! कुतोनुखल्वेते, स्वर्गार्थमाहवमुखोद्यतगात्रहोमा नाराचतोमरशतैर्विषमीकृताङ्गाः ।  
मत्तद्विपेन्द्रदशनोल्लिखितैः शरीरैरन्योन्यवीर्यनिकषाः पुरुषा भ्रमन्ति ॥२॥  
सूत्रधारः -- मारिष! किं नावगच्छसि ।  
तनयशतनयशून्ये दुर्योधनावशेषे धृतराष्ट्रपक्षे, पाण्डवजनार्दनावशिष्टे युधिष्ठिरपक्षे, राज्ञां शरीरसमाकीर्णे समन्तपञ्चके, एतद् रणाहतगजाश्वनरेन्द्रयौधं सङ्कीर्णलेख्यमिव चित्रपटं प्रविद्धम् ।  
युद्धे वृकोदरसुयोधनयोः प्रवृत्ते यौधा नरेन्द्रनिधनैकगृहं प्रविष्टाः ॥३॥  
(निष्क्रान्तौ) स्थापना ।  
(ततः प्रविशन्ति भटास्त्रयः) सर्वे -- एते स्मो भोः! एते स्मः ।  
प्रथमः -- वैरस्याक्वतनं बलस्य निकषं मानप्रतिष्ठागृहं युद्धेष्वप्सरसां स्वयंवरसभां शौर्यप्रतिष्ठां नृणाम् ।  
राज्ञां पश्चिमकालवीरशयनं प्राणाग्निहोमक्रतुं सम्प्राप्ता रणसञ्ज्ञमाश्रमपदं राज्ञां नभःसङ्क्रमम् ॥४॥  
द्वितीयः -- सम्यग् भवानाह ।  
उपलविषमा नागेन्द्राणां शरीरधराधरा दिशि दिशि कृता गृध्रावासा हतातिरथा रथाः ।  
अवनिपतयः स्वर्गं प्राप्ताः क्रियामरणे रणे प्रतिमुखमिमे तत्तत् कृत्वा चिरं निहताहताः ॥५॥  
तृतीयः -- एवमेतत् ।  
करिवरकरयूपो बाणविन्यस्तदर्भो हतगजचयनोच्चो वैरवह्निप्रदीप्तः ।  
ध्वजविततविमानः सिंहनादोच्चमन्त्रः पतितपशुमनुष्यः संस्थितो युद्धयज्ञः ॥६॥  
प्रथमः -- इदमपरं पश्येतां भवन्तौ ।  
एते परस्परशरैर्हृतजीवितानां देहै रणाजिरमहीं समुपाश्रितानाम् ।  
कुर्वन्ति चात्र पिशितार्द्रमुखा विहङ्गा राज्ञां शरीरशिथिलानि विभूषणानि ॥७॥  
द्वितीयः -- प्रसक्तनाराचनिपातपातितः समग्रयुद्धोद्यतकल्पितो गजः ।  
विशीर्णवर्मा सशरः सकार्मुको नृपायुधागारमिवावसीदति ॥८॥  
तृतीयः -- इदमपरं पश्येतां भवन्तौ ।  
माल्यैर्ध्वजाग्रपतितैः कृतमुण्डमालं रत्नैकसायकवरं रथिनं विपन्नम् ।  
जामातरं प्रवहणादिव बन्धुनार्यो हृष्टाः शिवा रथमुखादवतारयन्ति ॥९॥  
सर्वे -- अहोतुखलु निहतपतितगजतुरगनररुधिरकलिलभूमिप्रदेशस्य विक्षिप्तवर्मचर्मातपत्रचामरतोमरशरकुन्तकवचक(ब)न्धादिपर्याकुलस्य शक्तिप्रासहाटकभिण्डिपालशूलमुसलमुद्गरवराहकर्णकणयकर्पणशङ्कुत्रासिगदादिभिरायुधैराकीर्णस्य समन्तपञ्चकस्य प्रतिभयता ।  
प्रथमः -- इह हि, रुधिरसरितो निस्तीर्यन्ते हतद्विपसङ्क्रमा नृपतिरहितैः स्रस्तैः सूतैर्वहन्ति रथान् हयाः ।  
पतितशिरसः पूर्वाभ्यासाद् द्रवन्ति कबन्धकाः पुरुषरहिता मत्ता नागा भ्रमन्ति यतस्ततः ॥१०॥  
द्वितीयः -- इदमपरं पश्येतां भवन्तौ ।  
एते, गृध्रा मधूकमुकुलोन्नतपिङ्गलाक्षा दैत्येन्द्रकुञ्जरनताङ्कुशतीक्ष्णतुण्डाः ।  
भान्त्यम्बरे विततलम्बविकीर्णपक्षा मांसैः प्रवालरचिता इव तालवृन्ताः ॥११॥  
तृतीयः -- एषा निरस्तहयनागनरेन्द्रयौधा व्यक्तीकृता दिनकरोग्रकरैः समन्तात् ।  
नाराचकुन्तशरतोमरखड्गकीर्णा तारागणं पतितमुद्वहतीव भूमिः ॥१२॥  
प्रथमः -- ईदृश्यामप्यवस्थायामविमुक्तशोभा विराजन्ते क्षत्त्रियाः ।  
इह हि, सत्रोद्वर्तितनेत्रषट्पदगणा ताम्रोष्ठपत्रोत्करा भ्रूभेदाञ्चितकेसरा स्वमकुटव्याविद्धसंवर्तिका ।  
वीर्यादित्यविबोधिता रणमुखे नाराचनालोन्नता निष्कम्पा स्थलपद्मिनीव रचिता राज्ञामभीतैर्मुखैः ॥१३॥  
द्वितीयः -- ईदृशानामपि क्षत्त्रियाणां मृत्युः प्रभवति ।  
न शक्यं खलु विषमस्थैः पुरुषै राजबलादानं कर्तुम् ।  
तृतीयः -- किं प्रभवति क्षत्त्रियाणामिति ।  
प्रथमः -- कः संशयः ।  
द्वितीयः -- मा मा भवानेवम् ।  
स्पृष्ट्वा खाण्डवधूमरञ्जितगुणं संशप्तकोत्सादनं स्वर्गाक्रन्दहरं निवातकवचप्राणोपहारं धनुः ।  
पार्थेनाद्य बलान्महेश्वररणक्षेपावशिष्टैः शरैर्दर्पोत्सिक्तवशा नृपा रणमुखे मृत्योः प्रतिग्राहिताः ॥१४॥  
सर्वे -- अये शब्दः ।  
किं मेघा निनदन्ति वज्रपतनैश्चूर्णीकृताः पर्वता निर्घातैस्तुमुलस्वनप्रतिभयैः किं दार्यते वा मही ।  
किं मुञ्चत्यनिलावधूतचपलक्षुब्धोर्मिमालाकुलं शब्दं मन्दरकन्दरोदरदरीः संहत्य वा सागरः ॥१५॥  
भवतु, पश्यामस्तावत् ।  
(सर्वे परिक्रामन्ति) प्रथमः -- अये एतत् खलु द्रौपदीकेशधर्षणावमर्षितस्य पाण्डवमध्यमस्य भीमसेनस्य भ्रातृशतवधक्रुद्धस्य महाराजदुर्योधनस्य च द्वैपायनहलायुधकृष्णविदुरप्रमुखानां कुरुयदुकुलदैवतानां प्रत्यक्षं प्रवृत्तं गदायुद्धम् ।  
द्वितीयः -- भीमस्योरसि (तप्त)काञ्चनशिलापीने प्रतिस्फालिते भिन्ने वासवहस्तिहस्तकठिने दुर्योधनांसस्थले ।  
अन्योन्यस्य भुजद्वयान्तरतटेष्वासज्यमानायुधे यस्मिंश्चण्डगदाभिघातजनितः शब्दः समुत्तिष्ठति ॥१६॥  
तृतीयः -- एष महाराजः, शिष्टोत्कम्पनवल्गमान मकुटः क्रोधाधिकाक्षाननः स्थानाक्रामणवामनीकृततनुः प्रत्यग्रहस्तोच्छ्रयः ।  
यस्यैषा रिपुशोणितार्द्रकलिला भात्यग्रहस्ते गदा कैलासस्य गिरेरिवोग्रचरिताद्धोता महेन्द्राशनिः ॥१७॥  
प्रथमः -- एष सम्प्रहाररुधिरसिक्ताङ्गस्तावद् दृश्यतां पाण्डवः ।  
निर्भिन्नाग्रललाटवान्तरुधिरो भग्नांसकूटद्वयः सान्द्रैर्निर्गलितप्रहाररुधिरैरार्द्रीकृतोरःस्थलः ।  
भीमो भाति गदाभिघातरुधिरक्लिन्नावगाढव्रणः शैलो मेरुरिवैष धातुसलिलासारोपदिग्धोपलः ॥१८॥  
द्वितीयः -- भीमां गदां क्षिपति गर्जति वल्गमानः शीघ्रं भुजं हरति तस्य कृतं भिनत्ति ।  
चारीं गतिं प्रचरति प्रहरत्यभीक्ष्णं संशिक्षितो नरपतिर्बलवांस्तु भीमः ॥१९॥  
तृतीयः -- एष वृकोदरः, शिरसि गुरुनिखातस्रस्तरक्तार्द्रगात्रो धरणिधरनिकाशः संयुगेष्वप्रमेयः ।  
प्रविशति गिरिराजो मेदिनीं वज्रदग्धः शिथिलविसृतधातुर्हेमकूटो यथाद्रिः ॥२०॥  
एष गाढप्रहारशिथिलीकृताङ्गं निपतन्तं भीमसेनं दृष्ट्वा, एकाग्राङ्गुलिधारितोन्नतमुखो व्यासः स्थितो विस्मितः ।  
द्वितीयः -- दैन्यं याति युधिष्ठिरोऽत्र विदुरो बाष्पाकुलाक्षः स्थितः ।  
तृतीयः -- स्पृष्टं गाण्डिवमर्जुनेन गगनं कृष्णः समुद्वीक्षते ।  
सर्वे -- शिष्यप्रीतितया हलं भ्रमयते रामो रणप्रेक्षकः ॥२१॥  
प्रथमः -- एष महाराजः, वीर्यालयो विविधरत्नविचित्रमौलिर्युक्तोऽभिमानविनयद्युतिसाहसैश्च ।  
वाक्यं वदत्युपहसन्न तु भीम! दीनं वीरो निहन्ति समरेषु भयं त्यजेति ॥२२॥  
द्वितीयः -- एष इदानीमपहास्यमानं भीमसेनं दृष्ट्वा स्वमूरुमभिहत्य कामपि सञ्ज्ञां प्रयच्छति जनार्दनः ।  
तृतीयः -- एष सञ्ज्ञया समाश्वासितो मारुतिः, संहृत्य भ्रुकुटी ललाटविवरे स्वेदं करेणाक्षिपन् बाहुभ्यां प्रतिगृह्य भीमवदनश्चित्राङ्गदां स्वां गदाम् ।  
पुत्रं दीनमुदीक्ष्य सर्वगतिना लब्ध्वेव दत्तं बलं गर्जन् सिंहवृषेक्षणः क्षितितलाद् भूयः समुत्तिष्ठति ॥२३॥  
प्रथमः -- हन्त पुनः प्रवृत्तं गदायुद्धम् ।  
अनेन हि, भूमौ पाणितले निघृष्य तरसा बाहू प्रमृज्याधिकं सन्दष्टोष्ठपुटेन विक्रमबलात् क्रोधाधिकं गर्जता ।  
त्यक्त्वा धर्मघृणां विहाय समयं कृष्णस्य सञ्ज्ञासमं गान्धारीतनयस्य पाण्डुतनयेनोर्वोर्विमुक्ता गदा ॥२४॥  
सर्वे -- हा धिक् पतितो महाराजः ।  
तृतीयः -- एष रुधिरपतनद्योतिताङ्गं निपतन्तं कुरुराजं दृष्ट्वा खमुत्पतितो भगवान् द्वैपायनः ।  
य एषः, हेलासंवृतलोचनेन हलिना नेत्रोपरोधः कृतो दृष्ट्वा क्रोधनिमीलितं हलधरं दुर्योधनापेक्षया ।  
सम्भ्रान्तैः करपञ्जरान्तरगतो द्वैपायनज्ञापितो भीमः कृष्णकरावलम्बितगतिर्निर्वाह्यते पाण्डवैः ॥२५॥  
प्रथमः -- अये अयमप्यमर्षोन्मीलितरभसंलोचनो भीमसेनापक्रमणमुद्वीक्षमाण इत एवाभिवर्तते भगवान् हलायुधः ।  
य एषः, प्रचलललितमौलिः क्रोधताम्रायताक्षो भ्रमरमुखविदष्टां किञ्चिदुत्कृष्य मालाम् ।  
असिततनुविलम्बिस्रस्तवस्त्रानुकर्षी क्षितितलमवतीर्णः पारिवेषीव चन्द्रः ॥२६॥  
द्वितीयः -- तदागम्यतां वयमपि तावन्महाराजस्य प्रत्यनन्तरीभवामः ।  
उभौ -- बाढम् ।  
प्रथमः कल्पः ।  
(निष्क्रान्ताः) विष्कम्भकः ।  
(ततः प्रविशति बलदेवः) बलदेवः -- भो भोः पार्थिवाः! न युक्तमिदम् ।  
मम रिपुबलकालं लाङ्गलं लङ्घयित्वा रणगतमतिसन्धिं मां च नावेक्ष्य दर्पात् ।  
रणशिरसि गदां तां तेन दुर्योधनोर्वोः कुलविनयसमृद्ध्या पातितः पातयित्वा ॥२७॥  
भो दुर्योधन! मुहूर्तं तावदात्मा धार्यताम् ।  
सौभोच्छिष्टमुखं महासुरपुरप्राकारकूटाङ्कुशं कालिन्दीजलदेशिकं रिपुबलप्राणोपहारार्चितम् ।  
हन्तोत्क्षिप्तहलं करोमि रुधिरस्वेदार्द्रपाकोत्तरं भीमस्योरसि यावदद्य विपुले केदारमार्गाकुलम् ॥२८॥  
(नेपथ्ये) प्रसीदतु प्रसीदतु भगवान् हलायुधः ।  
बलदेवः -- एवङ्गतोऽप्यनुगच्छति मां तपस्वी दुर्योधनः ।  
एषः, श्रीमान् संयुगचन्दनेन रुधिरेणार्द्रानुलिप्तच्छविर्भूसंसर्पणरेणुपाटलभुजो बालव्रतं ग्राहितः ।  
निर्वृत्तेऽमृतमन्थने क्षितिधरान्मुक्तः सुरैः सासुरैराकर्षन्निव भोगमर्णवजले श्रान्तोज्झितो वासुकिः ॥२९॥  
(ततः प्रविशति भग्नोरुयुगलो दुर्योधनः) दुर्योधनः -- एष भोः! भीमेन भित्त्वा समयव्यवस्थां गदानिपातक्षतजर्जरोरुः ।  
भूमौ भुजाभ्यां परिकर्षमाणं स्वं देहमर्धोपरतं वहामि ॥३०॥  
प्रसीदतु प्रसीदतु भगवान् हलायुधः ।  
त्वत्पादयोर्निपतितं पतितस्य भूमावेतच्छिरः प्रथममद्य विमुञ्च रोषम् ।  
जीवन्तु ते कुरुकुलस्य निवापमेघा वैरं च विग्रहकथा च वयं च नष्टाः ॥३१॥  
बलदेवः -- भो दुर्योधन! मुहूर्तं तावदात्मा धार्यताम् ।  
दुर्योधनः -- किं भवान् करिष्यति ।  
बलदेवः -- श्रूयताम्, आक्षिप्तलाङ्गलमुखोल्लिखितैः शरीरैर्निर्दारितांसहृदयान्मुसलप्रहारैः ।  
दास्यामि संयुगहतान् सरथाश्वनागान् स्वर्गानुयात्रपुरुषांस्तव पाण्डुपुत्रान् ॥३२॥  
दुर्योधनः -- मा मा भवानेवम् ।  
प्रतिज्ञावसिते भीमे गते भ्रातृशते दिवम् ।  
मयि चैवं गते राम! विग्रहः किं करिष्यति ॥३३॥  
बलदेवः -- मत्प्रत्यक्षं वञ्चितो भवानित्युत्पन्नो मे रोषः ।  
दुर्योधनः -- वञ्चित इति मां भवान् मन्यते ।  
बलदेवः -- कः संशयः ।  
दुर्योधनः -- हन्त भोः! दत्तमूल्या इव मे प्राणाः ।  
कुतः, आदीप्तानलदारुणाज्जतुगृहाद् बुद्ध्यात्मनिर्वाहिणा युद्धे वैश्रवणालयेऽचलशिलावेगप्रतीसालिना ।  
भीमेनाद्य हिडिम्बराक्षसपतिप्राणप्रतिग्राहिणा यद्येवं समवैषि मां छलजितं भो राम! नाहं जितः ॥३४॥  
बलदेवः -- भीमसेन इदानीं तव युद्धवञ्चनामुत्पाद्य स्थास्यति ।  
दुर्योधनः -- किं चाहं भीमसेनेन वञ्चितः ।  
बलदेवः -- अथ केन भवानेवंविधः कृतः ।  
राजा -- श्रूयतां, येनेन्द्रस्य स पारिजातकतरुर्मानेन तुल्यं हृतो दिव्यं वर्षसहस्रमर्णवजले सुप्तश्च यो लीलया ।  
तीव्रां भीमगदां प्रविश्य सहसा निर्व्याजयुद्धप्रियस्तेनाहं जगतः प्रियेण हरिणा मृत्योः प्रतिग्राहितः ॥३५॥  
(नेपथ्ये) उस्सरह अय्या! उस्सरह ।  
बलदेवः -- (विलोक्य) अये अयमत्रभवान् धृतराष्ट्रो गान्धार्या दुर्जयेनादेशितमार्गोऽन्तःपुरानुबन्धः शोकाभिभूतहृदय इति एवाभिवर्तते ।  
य एषः, वीर्याकरः सुतशतप्रविभक्तचक्षुर्दर्पोद्यतः कनकयूपविलम्बबाहुः ।  
सृष्टो ध्रुवं त्रिदिवरक्षणजातशङ्कैर्देवैररातितिमिराञ्जलिताडिताक्षः ॥३६॥  
(ततः प्रविशति धृतराष्ट्रो गान्धारी देव्यौ दुर्जयश्च) धृतराष्ट्रः -- पुत्र! क्वासि ।  
गान्धारी -- पुत्तअ! कहिं सि ।  
देव्यौ -- महाराअ! कहिं सि ।  
धृतराष्ट्रः -- भोः! कष्टम् ।  
वञ्चनानिहतं श्रुत्वा सुतमद्याहवे मम ।  
मुखमन्तर्गतास्राक्षमन्धमन्धतरं कृतम् ॥३७॥  
गान्धारि! किं धरसे ।  
गान्धारी -- जीवाविद ह्मि मन्दभाआ ।  
देव्यौ -- महाराअ! महाराअ! ।  
राजा -- भोः! कष्टम् ।  
यन्ममापि स्त्रियो रुदन्ति ।  
पूर्वं न जानामि गदाभिघातरुजामिदानीं तु समर्थयामि ।  
यन्मे प्रकाशीकृतमूर्धजानि रणं प्रविष्टान्यवरोधनानि ॥३८॥  
धृतराष्ट्रः -- गान्धारि! किं दृश्यते दुर्योधननामधेयः कुलमानी ।  
गान्धारी -- महाराअ! ण दिस्सदि ।  
धृतराष्ट्रः -- कथं न दृश्यते ।  
अद्यास्मि, योऽहमन्वेष्टव्ये काले पुत्रं न पश्यामि ।  
कृतान्तहतक! रिपुसमरविमर्दं मानवीर्यप्रदीप्तं सुतशतमतिधीरं वीरमुत्पाद्य मानी ।  
धरणितलविकीर्णं किं स योग्यो न भोक्तुं सकृदपि धृतराष्ट्रः पुत्रदत्तं निवापम् ॥३९॥  
गान्धारी -- जाद! सुयोधण! देहि मे पडिवअणं ।  
पुत्तसदविणासदुक्खिदं महाराअं च मन्दभाअं ।  
बलदेवः -- अये इयमत्रभवती गान्धारी ।  
या पुत्रपौत्रवदनेष्वकुतूहलाक्षी दुर्योधनास्तमितशोकनिपीतधैर्या ।  
अस्रैरजस्रमधुना पतिधर्मचिह्नमार्द्रीकृतं नयनबन्धमिदं दधाति ॥४०॥  
धृतराष्ट्रः -- पुत्र! दुर्योधन! अष्टादशाक्षौहिणीमहाराज! क्वासि ।  
राजा -- अद्यास्मि महाराजः ।  
धृतराष्ट्रः -- पुत्रशतज्येष्ठ! देहि मे प्रतिवचनम् ।  
दुर्योधनः -- (अन्य)न्ददामि खलु वृत्तान्तम् ।  
अनेन वृत्तान्तेन व्रीलितोऽस्मि ।  
धृतराष्ट्रः -- एहि पुत्र! अभिवादयस्व माम् ।  
राजा -- अयमयमागच्छामि ।  
(उत्थानं रूपयित्वा पतति) हा धिक् ।  
अयं मे द्वितीयः प्रहारः ।  
कष्टं भोः! हृतं मे भीमसेनेन गदापातकचग्रहे ।  
सममूरुद्वयेनाद्य गुरोः पादाभिवन्दनम् ॥४१॥  
गान्धारी -- एत्थ जादा! ।  
देव्यौ -- अय्ये! इमा ह्म ।  
गान्धारी -- अण्णेसह भत्तारं ।  
देव्यौ -- गच्छामि मन्दभाआ ।  
धृतराष्ट्रः -- क एष भोः! मम वस्त्रान्तमाकर्षन् मार्गमादेशयति ।  
दुर्जयः -- ताद! अहं दुज्जयो ।  
धृतराष्ट्रः -- पौत्र! दुर्जय! पितरमन्विच्छ ।  
दुर्जयः -- परिस्सन्तो खु अहं ।  
धृतराष्ट्रः -- गच्छ, पितुरङ्के विश्रमयिष्यसि ।  
दुर्जयः -- ताद! अहं गच्छामि ।  
(उपसृत्य) ताद! कहिं सि ।  
राजा -- अये अयमप्यागतः ।  
सर्वावस्थायां हृदयसन्निहितः पुत्रस्नेहो मां दहति ।  
कुतः, दुःखानामनभिज्ञेयो ममाङ्कशयनोचितः ।  
निर्जितं दुर्जयो दृष्ट्वा किन्नु मामभिधास्यति ॥४२॥  
दुर्जयः -- अअं महाराओ भूमीए उवविट्ठो ।  
राजा -- पुत्र! किमर्थमागतः ।  
दुर्जयः -- तुवं चिरायसि त्ति ।  
राजा -- अहो अस्यामवस्थायां पुत्रस्नेहो हृदयं दहति ।  
दुर्जयः -- अहं पि खु दे अङ्के उवविसामि ।  
(अङ्कमारोहति) राजा -- (निवार्य) दुर्जय! दुर्जय! भोः! कष्टम् ।  
हृदयप्रीतिजननो यो मे नेत्रोत्सवः स्वयम् ।  
सोऽयं कालविपर्यासाच्चन्द्रो वह्नित्वमागतः ॥४३॥  
दुर्जयः -- अङ्के उववेसं किण्णिमित्तं तुवं वारेसि ।  
राजा -- त्यक्त्वा परिचितं पुत्र! यत्रतत्र त्वयास्यताम् ।  
अद्यप्रभृति नास्तीदं पूर्वभुक्तं तवासनम् ॥४४॥  
दुर्जयः -- कहिण्णुखु महाराओ गमिस्सदि ।  
राजा -- भ्रातृशतमनुगच्छामि ।  
दुर्जयः -- मं पि तहिं णेहि ।  
राजा -- गच्छ पुत्र! वृकोदरं ब्रूहि ।  
दुर्जयः -- एहि महाराअ! अण्णेसीअसि ।  
राजा -- पुत्र! केन ।  
दुर्जयः -- अय्याए, अय्येण, सव्वेण अन्तौरेण अ ।  
राजा -- गच्छ पुत्र! नाहमागन्तुं समर्थः ।  
दुर्जयः -- अहं तुवं णैस्सं ।  
राजा -- बालस्त्वमसि पुत्र! ।  
दुर्जयः -- (परिक्रम्य) अय्या! अअं महाराओ ।  
देव्यौ -- हा हा महाराओ ।  
धृतराष्ट्रः -- क्वासौ महाराजः ।  
गान्धारी -- कहिं मे पुत्तओ ।  
दुर्जयः -- अअं महाराओ भूमीए उवविट्ठो ।  
धृतराष्ट्रः -- हन्त भोः! किमयं महाराजः ।  
यः काञ्चनरतम्भसमप्रमाणो लोके किलैको वसुधाधिपेन्द्रः ।  
कृतः स मे भूमिगतस्तपस्वी द्वारेन्द्रकीलार्धसमप्रमाणः ॥४५॥  
गान्धारी -- जाद! सुयोधण! परिस्सन्तो सि ।  
राजा -- भवत्याः खल्वहं पुत्रः ।  
धृतराष्ट्रः -- केयं भोः! ।  
गान्धारी -- महाराअ! अहमभीदपुत्तप्पआइणी ।  
राजा -- अद्योत्पन्नमिवात्मानमवगच्छामि ।  
भोस्तात! किमिदानीं वैक्लब्येन ।  
धृतराष्ट्रः -- पुत्र! कथं विक्लवो भविष्यामि ।  
यस्य वीर्यबलोत्सिक्तं संयुगाध्वरदीक्षितम् ।  
पूर्वं भ्रातृशतं नष्टं त्वय्येकस्मिन् हते हतम् ॥४६॥  
(पतति) राजा -- हा धिक् ।  
पतितोऽत्रभवान् ।  
तात! समाश्वासयात्रभवतीम् ।  
धृतराष्ट्रः -- पुत्र! किमिति समाश्वासयामि ।  
राजा -- अपराङ्मुखो युधि हत इति ।  
भोस्तात! शोकनिग्रहेण क्रियतां ममानुग्रहः ।  
त्वत्पादमात्रप्रणताग्रमौलिर्ज्वलन्तमप्यग्निम् अचिन्तयित्वा ।  
येनैव मानेन समं प्रसूतस्तेनैव मानेन दिवं प्रयामि ॥४७॥  
धृतराष्ट्रः -- वृद्धस्य मे जीवितनिस्स्पृहस्य निसर्गसम्मीलितलोचनस्य ।  
धृतिं निगृह्यात्मनि सम्प्रवृत्तस्तीव्रः समाक्रामति पुत्रशोकः ॥४८॥  
बलदेवः -- भोः! कष्टम् ।  
दुर्योधननिराशस्य नित्यास्तमितचक्षुषः ।  
न शक्नोम्यत्रभवतः कर्तुमात्मनिवेदनाम् ॥४९॥  
राजा -- विज्ञापयाम्यत्रभवतीम् ।  
गान्धारी -- भणाहि जाद! ।  
राजा -- नमस्कृत्य वदामि त्वां यदि पुण्यं मया कृतम् ।  
अन्यस्यामपि जात्यां मे त्वमेव जननी भव ॥५०॥  
गान्धारी -- मम मणोरहो खु तुए भणिदो ।  
राजा -- मालवि! त्वमपि शृणु ।  
भिन्ना मे भ्रुकुटी गदानिपतितैर्या युद्धकालोत्थितैर्वक्षस्युत्पतितैः प्रहाररुधिरैर्हारावकाशो हृतः ।  
पश्येमौ व्रणकाञ्चनाङ्गदधरौ पर्याप्तशोभौ भुजौ भर्ता ते नपराङ्मुखो युधि हतः किं क्षत्त्रिये! रोदिषि ॥५१॥  
देवी -- बाला एसा सहधम्मचारिणी रोदामि ।  
राजा -- पौरवि! त्वमपि शृणु ।  
वेदोक्तैर्विविधैर्मखैरभिमतैरिष्टं धृता बान्धवाः शत्रूणामुपरि स्थितं प्रियशतान्नव्यंसिताः संश्रिताः ।  
युद्धेऽष्टादशवाहिनीनृपतयः सन्तापिता निग्रहे मानं मानिनि! वीक्ष्य मे नहि रुदन्त्येवंविधानां स्त्रियः ॥५२॥  
पौरवी -- एक्ककिदप्पवेसणिच्चआ ण रोदामि ।  
राजा -- दुर्जय! त्वमपि शृणु ।  
धृतराष्ट्रः -- गान्धारि! किन्नुखलु वक्ष्यति ।  
गान्धारी -- अहं पि तं जव्व चिन्तेमि ।  
राजा -- अहमिव पाण्डवाः शुश्रूषयितव्याः, तत्रभवत्याश्चाम्बायाः कुन्त्या निदेशो वर्तयितव्यः ।  
अभिमन्योर्जननी द्रौपदी चोभे मातृवत् पूजयितव्ये ।  
पश्य पुत्र! श्लाघ्यश्रीरभिमानदीप्तहृदयो दुर्योधनो मे पिता तुल्येनाभिमुखं रणे हत इति त्वं शोकमेवं त्यज ।  
स्पृष्ट्वा चैव युधिष्ठिरस्य विपुलं क्षौमापसव्यं भुजं देयं पाण्डुसुतैस्त्वया मम समं नामावसाने जलम् ॥५३॥  
बलदेवः -- अहो वैरं पश्चात्तापः संवृत्तः ।  
अये शब्द इव, सन्नाहदुन्दुभिनिनादवियोगमूके विक्षिप्तबाणकवचव्यजनातपत्रे ।  
कस्यैष कार्मुकरवो हतसूतयोधे विभ्रान्तवायसगणं गगनं करोति ॥५४॥  
(नेपथ्ये) दुर्योधनेनाततकार्मुकेण यो युद्धयज्ञः सहितः प्रविष्टः ।  
तमेव भूयः प्रविशाम्यशून्यमध्वर्युणा वृत्तमिवाश्वमेधम् ॥५५॥  
बलदेवः -- अये अयं गुरुपुत्रोऽश्वत्थामेत एवाभिवर्तते ।  
य एषः, स्फुटितकमलपत्रस्पष्टविस्तीर्णदृष्टी रुचिरकनकयूपव्यायतालम्बबाहुः ।  
सरभसमयमुग्रं कार्मुकं कर्षमाणः सदहन इव मेरुः शृङ्गलग्नेन्द्रचापः ॥५६॥  
(ततः प्रविशत्यश्वत्थामा) अश्वत्थामा -- (पूर्वोक्तमेव पठित्वा) भोः! समरसंरम्भोभयबलजलधिसङ्गमसमयसमुत्थितशस्त्रनक्रकृत्तविग्रहाः स्तोकावशेषाः श्वासानुबद्धमन्दप्राणाः समरश्लाघिनो राजानः! शृण्वन्तु शृण्वन्तु भवन्तः ।  
छलबलदलितोरुः कौरवेन्द्रो न चाहं शिथिलविफलशस्त्रः सूतपुत्रश्च नाहम् ।  
इह तु विजयभूमौ द्रष्टुमद्योद्यतास्त्रः सरभसमहमेको द्रोणपुत्रः स्थितोऽस्मि ॥५७॥  
किमनया ममाप्यप्रतिलाभविजयश्लाघया समरश्रिया ।  
(परिक्रम्य) मा तावत् ।  
मयि गुरुनिवपनव्यग्रे वञ्चितः कुरुतिलकभूतः कुरुराजः ।  
क एतच्छ्रद्धास्यति ।  
कुतः, उद्यत्प्राञ्जलयो रथद्विपगताश्चापद्वितीयैः करैर्यस्यैकादशवाहिनीनृपतयस्तिष्ठन्ति वाक्योन्मुखाः ।  
भीष्मो रामशरावलीढकवचस्तातश्च योद्धा रणे व्यक्तं निर्जित एव सोऽप्यतिरथः कालेन दुर्योधनः ॥५८॥  
तत् क्वनुखलु गतो गान्धारीपुत्रः ।  
(परिक्रम्यावलोक्य) अये अयमभिहतगजतुरगनररथप्राकारमध्यगतः समरपयोधिपारगः कुरुराजः ।  
य एषः, मौलीनिपातचलकेशमयूखजालैर्गात्रैर्गदानिपतनक्षतशोणितार्द्रैः ।  
यात्यस्तमस्तकशिलातलसन्निविष्टः सन्ध्यावगाढ इव पश्चिमकालसूर्यः ॥५९॥  
(उपसृत्य) भोः कुरुराज! किमिदम् ।  
राजा -- गुरुपुत्र! फलमपरितोषस्य ।  
अश्वत्थामा -- भोः कुरुराज! सत्कारमूलमावर्जयिष्यामि ।  
राजा -- किं भवान् करिष्यति ।  
अश्वत्थामा -- श्रूयतां, युद्धोद्यतं गरुडपृष्ठनिविष्टदेहं वष्टाष्टभीमभुजमुद्यतशार्ङ्गचक्रम् ।  
कृष्णं सपाण्डुतनयं युधि शस्त्रजालैः सङ्कीर्णलेख्यमिव चित्रपटं क्षिपामि ॥६०॥  
राजा -- मा मा भवानेवम् ।  
गतं धात्र्युत्सङ्गे सकलमभिषिक्तं नृपकुलं गतः कर्णः स्वर्गं निपतिततनुः शन्तनुसुतः ।  
शतं भ्रातॄणां मे हतमभिमुखं संयुगमुखे वयं चैवम्भूता गुरुसुत! धनुर्मुञ्चतु भवान् ॥६१॥  
अश्वत्थामा -- भोः कुरुराज! संयुगे पाण्डुपुत्रेण गदापातकचग्रहे ।  
सममूरुद्वयेनाद्य दर्पोऽपि भवतो हृतः ॥६२॥  
राजा -- मा मैवम् ।  
मानशरीरा राजानः ।  
मानार्थमेव मया निग्रहो गृहीतः ।  
पश्य गुरुपुत्र! यत् कृष्टा करनिग्रहाञ्चितकचा द्यूते तदा द्रौपदी यद् बालोऽपि हतस्तदा रणमुखे पुत्रोऽभिमन्युः पुनः ।  
अक्षव्याजजिता वनं वनमृगैर्यत् पाण्डवाः संश्रिता नन्वल्पं मयि तैः कृतं विमृश भो! दर्पाहृतं दीक्षितैः ॥६३॥  
अश्वत्थामा -- सर्वथा कृतप्रतिज्ञोऽस्मि ।  
भवता वात्मना चैव वीरलोकैः शपाम्यहम् ।  
निशासमरमुत्पाद्य रणे धक्ष्यामि पाण्डवान् ॥६४॥  
बलदेवः -- एतद् भविष्यत्युदाहृतं गुरुपुत्रेण ।  
अश्वत्थामा -- हलायुधोऽत्रभवान् ।  
धृतराष्ट्रः -- हन्त साक्षिमती खलु वञ्चना ।  
अश्वत्थामा -- दुर्जय! इतस्तावत् ।  
पितृविक्रमदायाद्ये राज्ये भुजबलार्जिते ।  
विनाभिषेकं राजा त्वं विप्रोक्तैर्वचनैर्भव ॥६५॥  
राजा -- हन्त कृतं मे हृदयानुज्ञातम् ।  
परित्यजन्ति मे प्राणाः ।  
इमेऽत्रभवन्तः शन्तनुप्रभृतयो मे पितृपितामहाः ।  
एतत् कर्णमग्रतः कृत्वा समुत्थितं भ्रातृशतम् ।  
अयमप्यैरावतशिरोविषक्तः काकपक्षधरो महेन्द्रकरतलमवलम्ब्य क्रुद्धोऽभिभाषते मामभिमन्युः ।  
इमा उर्वश्यादयोऽप्सरसो मामभिगताः ।  
इमे मूर्तिमन्तो महार्णवाः ।  
एता गङ्गाप्रभृतयो महानद्यः ।  
एष सहस्रहंसप्रयुक्तो मां नेतुं वीरवाही विमानः कालेन प्रेषितः ।  
अयमयमागच्छामि ।  
(स्वर्गं गतः) (यवनिकास्तरणं करोति) धृतराष्ट्रः -- याम्येष सज्जनधनानि तपोवनानि पुत्रप्रणाशविफलं हि धिगस्तु राज्यम् ।  
अश्वत्थामा -- यातोऽद्य सौप्तिकवधोद्यतबाणपाणिः गां पातु नो नरपतिः शमितारिपक्षः ॥६६॥  
(निष्क्रान्ताः सर्वे) ऊरुभङ्गमवसितम् ।  
  
