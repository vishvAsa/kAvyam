+++
title = "मध्यमव्यायोगः"
+++


श्रीः ॥  
श्रीगणेशाय नमः ।  
महाकविश्रीभासप्रणीतः मध्यमव्यायोगः ।  
(ततः प्रविशति सूत्रधारः) सूत्रधारः -- पायात् स वोऽसुरवधूहृदयावसादः पादो हरेः कुवलयामलखड्गनीलः ।  
यः प्रोद्यतस्त्रिभुवनैकमणे रराज वैदूर्यसङ्क्रम इवाम्बरसागरस्य ॥१॥  
एवमार्यमिश्रान् विज्ञापयामि ।  
अये किन्नुखलु मयि विज्ञापनव्यग्रे शब्द इव श्रूयते ।  
अङ्ग! पश्यामि ।  
(नेपथ्ये) भोस्तात! कोनुखल्वेषः ।  
सूत्रधारः -- भवतु, विज्ञातम् ।  
भोःशब्दोच्चारणादस्य ब्राह्मणोऽयं न संशयः ।  
त्रास्यते निर्विशङ्केन (केन)चित् पापचेतसा ॥२॥  
(नेपथ्ये) भोस्तात! कोनुखल्वेषः ।  
सूत्रधारः -- हन्त दृढं विज्ञातम् ।  
एष खलु पाण्डवमध्यमस्यात्मजो हिडिम्बारणिसम्भूतो राक्षसाग्निरकृतवैरं ब्राह्मणजनं वित्रासयति ।  
भोः! कष्टं कष्टं खलु पत्नीसुतपरिवृतस्य ब्राह्मणस्य वृत्तान्तः ।  
अत्र हि, श्रान्तैः सुतैः परिवृतस्तरुणैः सदारो वृद्धो द्विजो निशिचरानुचरः स एषः ।  
व्याघ्रानुसारचरितो वृषभः सधेनुः सन्त्रस्तवत्स(क) इवाकुलतामुपैति ॥३॥  
(निष्क्रान्तः) स्थापना ।  
(ततः प्रविशति सुतत्रयकलत्रपरिवृतः केशवदासः पृष्ठतो घटोत्कचश्च) वृद्धः -- भोः! कोनुखल्वेषः, तरुणरविकरप्रकीर्णकेशो भ्रुकुटिपुटोज्ज्वलपिङ्गलायताक्षः ।  
सतडिदिव घनः सकण्ठसूत्रो युगनिधने प्रतिमाकृतिर्हरस्य ॥४॥  
प्रथमः -- भोस्तात! कोनुखल्वेषः ।  
ग्रहनिगलनिभाक्षः पीनविस्तीर्णवक्षाः कनककपिशकेशः पीतकौशेयवासाः ।  
तिमिरनिवहवर्णः पाण्डरोद्वृत्तदंष्ट्रो नव इव जलगर्भो लीयमानेन्दुलेखः ॥५॥  
द्वितीयः -- क एष भोः! कलभदशनदंष्ट्रो लाङ्गलाकारनासः करिवरकरबाहुर्नीलजीमूतवर्णः ।  
हुतहुतवहदीप्तो यः स्थितो भाति भीमस्त्रिपुरपुरनिहन्तुः शङ्करस्येव रोषः ॥६॥  
तृतीयः -- भोस्तात! कोनुखल्वस्मान् पीडयति ।  
वज्रपातोऽचलेन्द्राणां श्येनः सर्वपतत्त्रिणाम् ।  
मृगेन्द्रो मृगसङ्घानां मृत्युः पुरुषविग्रहः ॥७॥  
ब्राह्मणी -- अय्य! को एसो अह्माअं सन्दावेइ ।  
घटोत्कचः -- भो ब्राह्मण! तिष्ठ तिष्ठ ।  
किं यासि मद्भयविनाशितधैर्यसारो वित्रस्तदारसुतरक्षणहीनशक्ते! ।  
तार्क्ष्याग्रपक्षपवनोद्धतरोषवह्नितीव्रः कलत्रसहितो भुजगो यथार्तः ॥८॥  
भो ब्राह्मण! न गन्तव्यं न गन्तव्यम् ।  
वृद्धः -- ब्राह्मणि! न भेतव्यम् ।  
पुत्रकाः! न भेतव्यम् ।  
सविमर्शा ह्यस्य वाणी ।  
घटोत्कचः -- भोः! कष्टम् ।  
जानामि सर्वत्र सदा च नाम द्विजोत्तमाः पूज्यतमाः पृथिव्याम् ।  
अकार्यमेतच्च मयाद्य कार्यं मातुर्नियोगादपनीतशङ्कम् ॥९॥  
वृद्धः -- ब्राह्मणि! किं न स्मरसि तत्रभवता जलक्लिन्नेन मुनिनोक्तम् -- अनपेतराक्षसमिदं वनमप्रमादेन गन्तव्यमिति ।  
तदेवोत्पन्नं भयम् ।  
ब्राह्मणी -- किं दाणि अय्यो मज्झत्थवण्णो विअ दिस्सदि ।  
वृद्धः -- किं करिष्यामि मन्दभाग्यः ।  
ब्राह्मणी -- णं विक्कोसामो ।  
प्रथमः -- भवति! कस्य वयं विक्रोशामः ।  
इदं हि शून्यं तिमिरोत्करप्रभैर्नगप्रकारैरवरुद्धदिक्पथम् ।  
खगैर्मृगैश्चापि समाकुलान्तरं वनं निवासाभिमतं मनस्विनाम् ॥१०॥  
वृद्धः -- ब्राह्मणि! न भेतव्यं न भेतव्यम् ।  
मनस्विजननिवासयोग्यमिति श्रुत्वा विगत इव मे सन्त्रासः ।  
शङ्के नात्रातिदूरेण पाण्डवाश्रमेण भवितव्यम् ।  
पाण्डवास्तु, युद्धप्रियाश्च शरणागतवत्सलाश्च दीनेषु पक्षपतिताः कृतसाहसाश्च ।  
एवंविधप्रतिभयाकृतिचेष्टितानां दण्डं यथार्हमिह धारयितुं समर्थाः ॥११॥  
प्रथमः -- भोस्तात! न तत्र पाण्डवा इति मन्ये ।  
वृद्धः -- पुत्र! कथं त्वं जानीषे ।  
प्रथमः -- तस्मादाश्रमादागतेन केनचिद् ब्राह्मणेन (कथितं) -- शतकुम्भं नाम यज्ञमनुभवितुं महर्षेर्धौम्यस्याश्रमं गता इति ।  
वृद्धः -- हन्त हताः स्मः ।  
प्रथमः -- तात! न तु सर्व एव ।  
आश्रमपरिपालनार्थमिह स्थापितः किल मध्यमः ।  
वृद्धः -- यद्येवं, सन्निहिताः सर्व एव पाण्डवाः ।  
प्रथमः -- स चाप्यस्यां वेलायां व्यायामपरिचयार्थं वि(प्र)कृष्टदेश इति श्रूयते ।  
वृद्धः -- हन्त निराशाः स्मः ।  
भवतु, पुत्र! व्यपश्रयिष्ये तावदेनम् ।  
प्रथमः -- अलमलं परिश्रमेण ।  
वृद्धः -- पुत्रं निवेदप्यर्थिनी खलु प्रार्थना ।  
भवतु, पश्यामस्तावत् ।  
भोः पुरुष! अस्त्यस्माकं मोक्षः ।  
घटोत्कचः -- मोक्षोऽस्ति समयतः ।  
वृद्धः -- कः समयः ।  
घटोत्कचः -- अस्ति मे तत्रभवती जननी ।  
तयाहमाज्ञप्तः -- पुत्र! ममोपवासनिसर्गार्थमस्मिन् वनप्रदेशे कश्चिन्मानुषः परिमृग्यानेतव्य इति ।  
ततो मयासादितो भवान् ।  
पत्न्या चारित्रशालिन्या द्विपुत्रो मोक्षमिच्छसि ।  
बलाबलं परिज्ञाय पुत्रमेकं विसर्जय ॥१२॥  
वृद्धः -- हं भो राक्षसापशद! किमहं श्रुतवान् वृद्धः पुत्रं शीलगुणान्वितम् ।  
पुरुषादस्य दत्त्वा हा कथं निर्वृतिमाप्नुयाम् ॥१३॥  
घटोत्कचः -- यद्यर्थितो द्विजश्रेष्ठ! पुत्रमेकं न मुञ्चसि ।  
सकुटुम्बः क्षणेनैव विनाशमुपयास्यसि ॥१४॥  
वृद्धः -- एष एव मे निश्चयः ।  
कृतकृत्यं शरीरं मे परिणामेन जर्जरम् ।  
राक्षसाग्नौ सुतापेक्षी होष्यामि विधिसंस्कृतम् ॥१५॥  
ब्राह्मणी -- अय्य! मा मा एवं ।  
पदिमत्तधम्मिणी पदिव्वदत्ति णाम ।  
गहीदफलेण एदिणा सरीरेण अय्यं कुलं च रक्खिदुं इच्छामि ।  
घटोत्कचः -- न खलु स्त्रीजनोऽभिमतस्तत्रभवत्या ।  
वृद्धः -- अहमनुगमिष्यामि भवन्तम् ।  
घटोत्कचः -- आ वृद्धस्त्वमपसर ।  
प्रथमः -- भोस्तात! ब्रवीमि खलु तावत् किञ्चित् ।  
वृद्धः -- पुत्र कथय ।  
प्रथमः -- मम प्राणैर्गुरुप्राणानिच्छामि परिरक्षितुम् ।  
रक्षणार्थं कुलस्यास्य मोक्तुमर्हति मां भवान् ॥१६॥  
द्वितीयः -- आर्य! मा मैवम् ।  
ज्येष्ठः श्रेष्ठः कुले लोके पितॄणां च सुसम्प्रियः ।  
ततोऽहमेव यास्यामि गुरुवृत्तिमनुस्मर ॥१७॥  
तृतीयः -- आर्यौ! मा मैवम् ।  
ज्येष्ठो भ्राता पितृसमः कथितो ब्रह्मवादिभिः ।  
ततोऽहं कर्तुमस्म्यर्हो गुरूणां प्राणरक्षणम् ॥१८॥  
प्रथमः -- वत्स! मा मैवम् ।  
आपदं हि पिता प्राप्तो ज्येष्ठपुत्रेण तार्यते ।  
ततोऽहमेव यास्यामि गुरूणां प्राणरक्षणात् ॥१९॥  
वृद्धः -- ज्येष्ठमिष्टतमं न शक्नोमि परित्यक्तुम् ।  
ब्राह्मणी -- जह अय्यो जेट्ठमिच्छदि, तह अहं पि कणिट्ठं इच्छामि ।  
द्वितीयः -- पित्रोरनिष्टः कस्येदानीं प्रियः ।  
घटोत्कचः -- अहं प्रीतोऽस्मि, शीघ्रमागच्छ ।  
द्वितीयः -- धन्योऽस्मि यद् गुरुप्राणाः स्वैः प्राणैः परिरक्षिताः ।  
बन्धुस्नेहाद्धि महतः कालस्नेहस्तु दुर्लभः ॥२०॥  
घटोत्कचः -- अहो स्वजनवात्सल्यमस्य ब्राह्मणवटोः ।  
द्वितीयः -- भोस्तात! अभिवादये ।  
वृद्धः -- एह्येहि पुत्र! विनिमाय गुरुप्राणान् स्वैः प्राणैर्गुरुवत्सल! ।  
अकृतात्मदुरावापं ब्रह्मलोकमवाप्नुहि ॥२१॥  
द्वितीयः -- अनुगृहीतोऽस्मि ।  
अम्ब! अभिवादये ।  
ब्राह्मणी -- जाद! चिरं जीव ।  
द्वितीयः -- अनुगृहीतोऽस्मि ।  
आर्य! अभिवादये ।  
प्रथमः -- एह्येहि वत्स! परिष्वजस्व गाढं मां परिष्वक्तः शुभैर्गुणैः ।  
कीर्त्त्या तव परिष्वक्ता भविष्यति वसुन्धरा ॥२२॥  
द्वितीयः -- अनुगृहीतोऽस्मि ।  
तृतीयः -- आर्य! अभिवादये ।  
द्वितीयः -- स्वस्ति ।  
तृतीयः -- अनुगृहीतोऽस्मि ।  
द्वितीयः -- भोः पुरुष! ब्रवीमि किञ्चित् ।  
घटोत्कचः -- ब्रूहि ब्रूहि शीघ्रम् ।  
द्वितीयः -- एतस्मिन् वनान्तरे जलाशय इव दृश्यते ।  
तत्र मे प्रकल्पितपरलोकस्य पिपासाप्रतीकारं करिष्यामि ।  
घटोत्कचः -- दृढव्यवसायिन्! गम्यताम् ।  
अतिक्रामति मातुराहारकालः ।  
शीघ्रमागच्छ ।  
द्वितीयः -- भोस्तात! एष गच्छामि ।  
(निष्क्रान्तः) वृद्धः -- हा हा परिमुषिताः स्मो भोः! परिमुषिताः स्मः ।  
यस्त्रिशृङ्गो मम त्वासीन्मनोज्ञो वंशपर्वतः ।  
स मध्यशृङ्गभङ्गेन मनस्तपति मे भृशम् ॥२३॥  
हा पुत्र! ।  
कथं गत एव ।  
तरुण! तरुणतानुरूपकान्ते! नियमपराध्ययनप्रसक्तबुद्धे! ।  
कथमिह गजराजदन्तभग्नस्तरुरिव यास्यसि पुष्पितो विनाशम् ॥२४॥  
घटोत्कचः -- चिरायते खलु ब्राह्मणवटुः ।  
अतिक्रामति मातुराहारकालः ।  
किन्नुखलु करिष्ये ।  
भवतु दृष्टम् ।  
भो ब्राह्मण! आहूयतां तव पुत्रः ।  
वृद्धः -- अतिराक्षसं खलु ते वचनम् ।  
घटोत्कचः -- कथं रुष्यति, मर्षयतु मर्षयतु भवान् ।  
अयं मे प्रकृतिदोषः ।  
अथ किन्नामा तव पुत्रः ।  
वृद्धः -- एतदपि न शक्यं श्रोतुम् ।  
घटोत्कचः -- युक्तं भोः! ।  
ब्राह्मणकुमार! किन्नामा ते भ्राता ।  
प्रथमः -- तपस्वी मध्यमः ।  
घटोत्कचः -- मध्यम इति सदृशमस्य ।  
अहमेव यास्यामि ।  
भो भो मध्यम! मध्यम! शीघ्रमागच्छ ।  
(ततः प्रविशति भीमसेनः) भीमसेनः -- भोः! कस्यायं स्वरः ।  
खगशतविरुते विरौति तारं द्रुमगहने दृढसङ्कटे वनेऽस्मिन् ।  
जनयति च मनोज्वरं स्वरोऽयं बहुसदृशो हि धनञ्जय(स्वर)स्य ॥२५॥  
घटोत्कचः -- चिरायते खलु ब्राह्मणवटुः ।  
अतिक्रामति मातुराहारकालः ।  
किन्नुखलु करिष्ये ।  
भवतु दृष्टम् ।  
उच्चैः शब्दापयामि ।  
भो मध्यम! शीघ्रमागच्छ ।  
भीमसेनः -- भोः! कोनुखल्वेतस्मिन् वनान्तरे मम व्यायामविघ्नमुत्पाद्य मध्यम! मध्यम! इति मां शब्दापयति ।  
भवतु, पश्यामस्तावत् ।  
(परिक्रम्यावलोक्य) अहो दर्शनीयोऽयं पुरुषः ।  
अयं हि, सिंहास्यः सिंहदंष्ट्रो मधुनिभनयनः स्निग्धगम्भीरकण्ठो बभ्रुभ्रूः श्येननासो द्विरदपतिहनुर्दीर्घविश्लिष्टकेशः ।  
व्यूढोरा वज्रमध्यो गजवृषभगतिर्लम्बपीनांसबाहुः सुव्यक्तं राक्षसीजो विपुलबलयुतो लोकवीरस्य पुत्रः ॥२६॥  
घटोत्कचः -- चिरायते खलु ब्राह्मणवटुः ।  
अतिक्रामति मातुराहारकालः ।  
किमिदानीं करिष्ये ।  
भवतु, उच्चैराह्वानं करिष्ये ।  
भो भो मध्यम! शीघ्रमागच्छ ।  
भीमसेनः -- भोः प्राप्तोऽस्मि ।  
घटोत्कचः -- न खल्वयं ब्राह्मणवटुः ।  
अहो दर्शनीयोऽयं पुरुषः ।  
य एषः, सिंहाकृतिः कनकतालसमानबाहुर्मध्ये तनुर्गरुडपक्षविलिप्तपक्षः ।  
विष्णुर्भवेद् विकसिताम्बुजपत्रनेत्रो नेत्रे ममाहरति बन्धुरिवागतोऽयम् ॥२७॥  
भो मध्यम! त्वां खल्वहं शब्दापयामि ।  
भीमसेनः -- अतः खल्वहं प्राप्तः ।  
घटोत्कचः -- किं भवानपि मध्यमः ।  
भीमसेनः -- न तावदपरः ।  
मध्यमोऽहमवध्यानामुत्सिक्तानां च मध्यमः ।  
मध्यमोऽहं क्षितेर्भद्र! भ्रातॄणामपि मध्यमः ॥२८॥  
घटोत्कचः -- भवितव्यम् ।  
भीमसेनः -- अपिच, मध्यमः पञ्चभूतानां पार्थिवानां च मध्यमः ।  
भवे च मध्यमो लोके सर्वकार्येषु मध्यमः ॥२९॥  
वृद्धः -- मध्यमस्त्विति सम्प्रोक्ते नूनं पाण्डवमध्यमः ।  
अस्मान् मोक्तुमिहायातो दर्पान्मृत्योरिवोत्थितः ॥३०॥  
(प्रविश्य) मध्यमः -- अस्यामाचम्य पद्मिन्यां परलोकेषु दुर्लभम् ।  
आत्मनैवात्मनो दत्तं पद्मपत्रोज्ज्वलं जलम् ॥३१॥  
(उपगम्य) भोः पुरुष! प्राप्तोऽस्मि ।  
घटोत्कचः -- प्राप्तवानिदानीं खल्वसि ।  
मध्यम! मध्यम! इत इतः ।  
वृद्धः -- (भीममुपगम्य) भो मध्यम! परित्रायस्व ब्राह्मणकुलम् ।  
भीमसेनः -- न भेतव्यं न भेतव्यम् ।  
मध्यमोऽहमभिवादये ।  
वृद्धः -- वायुरिव दीर्घायुर्भव ।  
भीमसेनः -- अनुगृहीतोऽस्मि ।  
कुतो भयमार्यस्य ।  
वृद्धः -- श्रूयताम् ।  
अहं खलु कुरुराजेन युधिष्ठिरेणाधिष्ठितपूर्वे कुरुजाङ्गले यूपग्रामवास्तव्यो माठरसगोत्रश्च कल्पशाखाध्वर्युः केशवदासो नाम ब्राह्मणः ।  
तस्य ममोत्तरस्यां दिश्युद्यामकग्रामवासी मातुलः कौशिकसगोत्रो यज्ञबन्धुर्नामास्ति ।  
तस्य पुत्रोपनयनानुभवनार्थं सकलत्रोऽस्मि प्रस्थितः ।  
भीमसेनः -- अरिष्टोऽस्तु पन्थाः ।  
ततस्ततः ।  
वृद्धः -- ततो मामेष हि, सजलजलदगात्रः पद्मपत्रायताक्षो मृगपतिगतिलीलो राक्षसः प्रोग्रदंष्ट्रः ।  
जगति विगतशङ्कस्त्वद्विधानां समक्षं ससुतपरिजनं भो! हन्तुकामोऽभ्युपैति ॥३२॥  
भीमसेनः -- एवम्, अनेन ब्राह्मणजनस्य मार्गविघ्नः कृतः ।  
भवतु, निग्रहीष्यामि तावदेनम् ।  
भोः पुरुष! तिष्ठ तिष्ठ ।  
घटोत्कचः -- एष स्थितोऽस्मि ।  
भीमसेनः -- किमर्थं ब्राह्मणं परास्यसि ।  
पुत्रनक्षत्रकीर्णस्य पत्नीकान्तप्रभस्य च ।  
वृद्धस्य विप्रचन्द्रस्य भवान् राहुरिवागतः ॥३३॥  
घटोत्कचः -- अथकिम् ।  
राहुरेव ।  
भीमसेनः -- आः, निवृत्तव्यवहारोऽयं सदारस्तनयैः सह ।  
सर्वापराधेऽवध्यत्वान्मुच्यतां द्विजसत्तमः ॥३४॥  
घटोत्कचः -- न मुच्यते ।  
भीमसेनः -- (आत्मगतम्) भोः! कस्य पुत्रेणानेन भवितव्यम् ।  
भ्रातॄणां मम सर्वेषां कोऽयं भो! गुणतस्करः ।  
दृष्ट्वैतद् बालशौण्डीर्यं सौभद्रस्य स्मराम्यहम् ॥३५॥  
(प्रकाशम्) भोः पुरुष! मुच्यताम् ।  
घटोत्कचः -- न मुच्यते ।  
मुच्यतामिति विस्रब्धं ब्रवीति यदि मे पिता ।  
न मुच्यते तथाह्येष गृहीतो मातुराज्ञया ॥३६॥  
भीमसेनः -- (आत्मगतम्) कथं मातुराज्ञेति ।  
अहो गुरुशुश्रूषुः खल्वयं तपस्वी ।  
माता किल मनुष्याणां दैवतानां च दैवतम् ।  
मातुराज्ञां पुरस्कृत्य वयमेतां दशां गताः ॥३७॥  
(प्रकाशम्) भोः पुरुष! प्रष्टव्यं खलु तावदस्ति ।  
घटोत्कचः -- ब्रूहि ब्रूहि शीघ्रम् ।  
भीमसेनः -- का नाम भवतो माता ।  
घटोत्कचः -- हिडिम्बा नाम राक्षसी ।  
कौरव्यकुलदीपेन पाण्डवेन महात्मना ।  
सनाथा या महाभागा पूर्णेन द्यौरिवात्मना ॥३८॥  
भीमसेनः -- (आत्मगतम्) एवं, हिडिम्बायाः पुत्रोऽयम् ।  
सदृशो ह्यस्य गर्वः ।  
रूपं सत्त्वं बलं चैव पितृभिः सदृशं बहु ।  
प्रजासु वीतकारुण्यं मनश्चैवास्य कीदृशम् ॥३९॥  
(प्रकाशम्) भोः पुरुष! मुच्यताम् ।  
घटोत्कचः -- न मुच्यते ।  
भीमसेनः -- भो ब्राह्मण! गृह्यतां तव पुत्रः ।  
वयमेनमनुगमिष्यामः ।  
द्वितीयः -- मा मा भवानेवम् ।  
त्यक्ताः प्रागेव मे प्राणा गुरुप्राणेष्वपेक्षया ।  
युवा रूपगुणोपेतो भवांस्तिष्ठतु भूतले ॥४०॥  
भीमसेनः -- आर्य! मा मैवम् ।  
क्षत्त्रियकुलोत्पन्नोऽहम् ।  
पूज्यतमः खलु ब्राह्मणः ।  
तस्मान्मच्छरीरेण ब्राह्मणशरीरं विनिमातुमिच्छामि ।  
घटोत्कचः -- एवं, क्षत्त्रियोऽयम् ।  
तेन गर्वः ।  
भवतु, इममेव हत्वा नेष्यामि ।  
अथ केनायं वारितः ।  
भीमसेनः -- मया ।  
घटोत्कचः -- किं त्वया ।  
भीमसेनः -- अथकिम् ।  
घटोत्कचः -- तेन हि भवानेवागच्छतु ।  
भीमसेनः -- एवम्, अतिवीर्यबलं नानुगच्छामि ।  
यदि ते शक्तिरस्ति, बलात्कारेण मां नय ।  
घटोत्कचः -- किं मां प्रत्यभिजानीते भवान् ।  
भीमसेनः -- मत्पुत्र इति जाने ।  
घटोत्कचः -- कथं कथं तव पुत्रोऽहम् ।  
भीमसेनः -- कथं रुष्यति, मर्षयतु मर्षयतु भवान् ।  
सर्वाः प्रजाः क्षत्त्रियाणां पुत्रशब्देनाभिधीयन्ते ।  
अत एव मयाभिहितम् ।  
घटोत्कचः -- भीतानामायुधं गृहीतम् ।  
भीमसेनः -- शपामि सत्येन भयं न जाने ज्ञातुं तदिच्छामि भवत्समीपे ।  
किंरूपमेतद् वद भद्र! (तस्य) गुणागुणज्ञः सदृशं प्रपत्स्ये ॥४१॥  
घटोत्कचः -- एष ते भयमुपदिशामि, गृह्यतामायुधम् ।  
भीमसेनः -- आयुधमिति ।  
गृहीतमेतत् ।  
घटोत्कचः -- कथमिव ।  
भीमसेनः -- काञ्चनस्तम्भसदृशो रिपूणां निग्रहे रतः ।  
अयं तु दक्षिणो बाहुरायुधं सदृशं मम ॥४२॥  
घटोत्कचः -- इदमुपपन्नं पितुर्मे भीमसेनस्य ।  
भीमसेनः -- अथ कोऽयं भीमो नाम ।  
विश्वकर्ता शिवः कृष्णः शक्रः शक्तिधरो यमः ।  
एतेषु कथ्यतां भद्र! केन ते सदृशः पिता ॥४३॥  
घटोत्कचः -- सर्वैः ।  
भीमसेनः -- धिगनृतमेतत् ।  
घटोत्कचः -- कथं कथम् ।  
अनृतमित्याह ।  
क्षिपसि मे गुरुम् ।  
भवतु, इमं स्थूलं वृक्षमुत्पाट्य प्रहरामि ।  
कथमनेनापि न शक्यते हन्तुम् ।  
किन्नुखलु करिष्ये ।  
भवतु, दृष्टम् ।  
एतद् गिरिकूटमुत्पाट्य प्रहरामि ।  
शैलकूटं मया क्षिप्तं प्राणानादाय यास्यति ।  
भीमसेनः -- रुष्टोऽपि कुञ्जरो वन्यो न व्याघ्रं धर्षयेद् वने ॥४४॥  
घटोत्कचः -- कथमनेनापि न शक्यते हन्तुम् ।  
किन्नुखलु करिष्ये ।  
भवतु, दृष्टम् ।  
नन्वहं भीमसेनस्य पुत्रः पौत्रो नभस्वतः तिष्ठेदानीं सुसन्नद्धो नियुद्धे नास्ति मत्समः ॥४५॥  
(इत्युभौ नियुद्धं कुरुतः) घटोत्कचः -- (भीमसेनं बद्ध्वा) व्रजसि कथमिह त्वं वीर्यमुल्लङ्घ्य बाह्वोर्गज इव दृढपाशैः पीडितो मद्भुजाभ्याम् ।  
भीमसेनः -- (आत्मगतम्) कथं गृहीतोऽस्म्यनेन ।  
भोः सुयोधन! वर्धते खलु शत्रुपक्षः ।  
कृतरक्षो भव ।  
(प्रकाशम्) भोः पुरुष! अवहितो भव ।  
घटोत्कचः -- अवहितोऽस्मि ।  
भीमसेनः -- (नियुद्धबन्धमवधूय) व्यपनय बलदर्पं दृष्टसारोऽसि वीर! न हि मम परिखेदो विद्यते बाहुयुद्धे ॥४६॥  
घटोत्कचः -- कथमनेनापि न शक्यते हन्तुम् ।  
किन्नुखलु करिष्ये ।  
भवतु, दृष्टम् ।  
अस्ति मातृप्रसादलब्धो मायापाशः ।  
तेन बद्ध्वैनं नेष्यामि ।  
कुतः खल्वापः ।  
भो गिरे! आपस्तावत् ।  
हन्त स्रवति ।  
(आचम्य मन्त्रं जपति) भोः पुरुष! मायापाशेन बद्धस्त्वं विवशो न गमिष्यसि ।  
राजसे रज्जुभिर्बद्धः शक्रध्वज इवोत्सवे ॥४७॥  
(इति मायया बध्नाति) भीमसेनः -- कथं मायापाशेन बद्धोऽस्मि ।  
किमिदानीं करिष्ये ।  
अस्ति महेश्वरप्रसादलब्धो मायापाशमोक्षो मन्त्रः ।  
तं जपामि ।  
कुतः खल्वापः ।  
भवतु, भो ब्राह्मणकुमार! आनय कमण्डलुगता अपः ।  
वृद्धः -- इमा आपः ।  
(भीमसेन आचम्य मन्त्रं जप्त्वा मायां मोचयति) घटोत्कचः -- अये पतितः पाशः ।  
किमिदानीं करिष्ये ।  
भवतु, भोः पुरुष! पूर्वसमयं स्मर ।  
भीमसेनः -- समय इति ।  
एष स्मरामि ।  
गच्छाग्रतः ।  
(उभौ परिक्रामतः) वृद्धः -- पुत्रकाः! किं कुर्मः ।  
अयं गच्छति वृकोदरः ।  
आक्रम्य राक्षसमिमं ज्वलदुग्ररूपमुग्रेण बाहुबलवीर्यगुणेन युक्तम् ।  
एष प्रयाति शनकैरवधूय शीघ्रमासारवर्षमिव गोवृषभः सलीलः ॥४८॥  
घटोत्कचः -- इह तिष्ठ ।  
त्वदागमनमम्बायै निवेदयामि ।  
भीमसेनः -- बाढम् ।  
गच्छ ।  
घटोत्कचः -- (उपसृत्य) अम्ब! अभिवादये घटोत्कचोऽहम् ।  
चिराभिलषितो भवत्या आहारार्थमानीतो मानुषः ।  
(प्रविश्य) हिडिम्बा -- जाद! चिरं जीव ।  
कीदिसो माणुसो आणीदो ।  
घटोत्कचः -- भवति! वाङ्मात्रेण मानुषो, न वीर्येण ।  
हिडिम्बा -- किं बह्मणो ।  
घटोत्कचः -- न ब्राह्मणः ।  
हिडिम्बा -- आदु थेरो ।  
घटोत्कचः -- न वृद्धः ।  
हिडिम्बा -- किं वालो ।  
घटोत्कचः -- न बालः ।  
हिडिम्बा -- जै एव्वं, पेक्खामि दाव णं ।  
(उभौ परिक्रामतः) हिडिम्बा -- किं एसो माणुसो आणीदो ।  
घटोत्कचः -- भवति! कोऽयम् ।  
हिडिम्बा -- उम्मत्तअ! दव्वदं खु अअं ।  
घटोत्कचः -- आः कस्य दैवतम् ।  
हिडिम्बा -- तव अ मम अ ।  
घटोत्कचः -- कः प्रत्ययः ।  
हिडिम्बा -- एसो पच्चओ ।  
जेदु अय्यौत्तो ।  
भीमसेनः -- (विलोक्य) का पुनरियम् ।  
अये देवी हिडिम्बा ।  
अस्माकं भ्रष्टराज्यानां भ्रमतां गहने वने ।  
जातकारुण्यया देवि! सन्तापो नाशितस्त्वया ॥४९॥  
हिडिम्बे! किमिदम् ।  
हिडिम्बा -- (कर्णे) ईदिसं विअ ।  
भीमसेनः -- जात्या राक्षसी, न समुदाचारेण ।  
हिडिम्बा -- उम्मत्तअ! अभिवादेहि पिदरं ।  
घटोत्कचः -- भोस्तात! अहं स धार्तराष्ट्रवनदवाग्निर्घटोत्कचोऽभिवादये ।  
पुत्रचापलं क्षन्तुमर्हसि ।  
भीमसेनः -- एह्येहि पुत्र! व्यतिक्रमकृतं कान्तमेव ।  
(इति परिष्वज्य) धार्तराष्ट्रवनदवाग्निपुत्रापेक्षीणि पितृहृदयानि ।  
पुत्र! अतिबलपराक्रमो भव ।  
घटोत्कचः -- अनुगृहीतोऽस्मि ।  
वृद्धः -- एवं, भीमसेनपुत्रोऽयं घटोत्कचः ।  
भीमसेनः -- पुत्र! अभिवादयात्रभवन्तं केशवदासम् ।  
घटोत्कचः -- भगवन्! अभिवादये ।  
वृद्धः -- पितृसदृशगुणकीर्तिर्भव ।  
घटोत्कचः -- अनुगृहीतोऽस्मि ।  
वृद्धः -- भो वृकोदर! रक्षितमस्मत्कुलं, स्वकुलमुद्धृतं च ।  
गच्छामस्तावत् ।  
भीमसेनः -- अनुग्रहात् तु भवतः सर्वमासीदिदं शुभम् ।  
आश्रमोऽदूरतोऽस्माकं तत्र विश्रम्य गम्यताम् ॥५०॥  
वृद्धः -- कृतमातिथ्यमनेन जीवितप्रदानेन ।  
तस्माद्गच्छामस्तावत् ।  
भीमसेनः -- गच्छतु भवान् सकुटुम्बः पुनर्दर्शनाय ।  
वृद्धः -- बाढम् ।  
प्रथमः कल्पः ।  
(निष्क्रान्तः सकलत्रपुत्रः केशवदासः) भीमसेनः -- हिडिम्बे! इतस्तावत् ।  
वत्स! घटोत्कच! इतस्तावत् ।  
तत्रभवन्तं केशवदासमाश्रमपदद्वारमात्रमपि सम्भावयिष्यामः ।  
यथा नदीनां प्रभवः समुद्रो यथाहुतीनां प्रभवो हुताशः ।  
यथेन्द्रियाणां प्रभवं मनोऽपि तथा प्रभुर्नो भगवानुपेन्द्रः ॥५१॥  
(निष्क्रान्ताः सर्वे) मध्यमव्यायोगोऽवसितः ॥  
  
