---
title: ७
unicode_script: devanagari
---

।।अथ सप्तमोऽङ्कः।।

(ततः प्रविशत्याकाशयानेन रथाधिरूढो राजा मातलिश्च।)  
राजा\- मातले ! अनुष्ठितनिदेशोऽपि मघवतः सत्क्रियाविशेषादनुपयुक्तमिवात्मानं समर्थये ।  
मातलिः-(सस्मितम्।) आयुष्मन् ! उभयमप्यपरितोषं समर्थये ।  
प्रथमोपकृतं मरुत्वतः प्रतिपत्त्या लघु मन्यते भवान् ।  
गणयत्यवदानविस्मितो भवतः सोऽपि न सत्क्रियागुणान् ॥१॥  
राजा\- मातले ! मा मैवम् । स खलु मनोरथानामप्यभूमिर्विसर्जनावसरसत्कारः । मम हि दिवौकसां समक्षमर्धासनोपवेशितस्य –  
अन्तर्गतप्रार्थनमन्तिकस्थं जयन्तमुद्वीक्ष्य कृतस्मितेन  
आमृष्टवक्षोहरिचन्दनाङ्का मन्दारमाला हरिणा पिनद्धा ॥२॥  
मातलिः\- किमिव नामायुष्मानमरेश्वरान्नार्हति?  पश्य, -  
सुखपरस्य हरेरुभयैः कृतं त्रिदिवमुद्धृतदानवकण्टकम् ।  
तव शरैरधुना नतपर्वभिः पुरुषकेसरिणश्च पुरा नखैः ॥३॥  
राजा\- अत्र खलु शतक्रतोरेव महिमास्तुत्यः ।  
सिध्यन्ति कर्मसु महत्स्वपि यन्नियोज्याः  
सम्भावनागुणमवेहि तमीश्वराणाम् ।  
किं वाऽभविष्यदरुणस्तमसां विभेत्ता  
तं चेत्सहस्रकिरणो धुरि नाकरिष्यत् ॥४॥  
मातलिः\- सदृशमेवैतत् । (स्तोकमन्तरमतीत्य।) आयुष्मन् ! इतः पश्य नाकपृष्ठप्रतिष्ठितस्य सौभाग्यमात्मयशसः ।  
विच्छित्तिशेषैः सुरसुन्दरीणां वर्णैरमी कल्पलतांशुकेषु ।  
विचिन्त्य गीतक्षममर्थजातं दिवौकसस्त्वच्चरितं लिखन्ति ॥५॥  
राजा\- मातले ! असुरसम्प्रहारोत्सुकेन पूर्वेद्युर्दिवमधिरोहता मया न लक्षितः स्वर्गमार्गः । कतरस्मिन्मरुतां पथि वर्तामहे?  
मातलिः-  
त्रिस्रोतसं वहति यो गगनप्रतिष्ठां ज्योतीषि वर्तयति च प्रविभक्तरश्मिः ।  
तस्य द्वितीयहरिविक्रमनिस्तमस्कं वायोरिमं परिवहस्य वदन्ति मार्गम् ॥६॥राजा\- मातले ! अतः खलु सबाह्यान्तःकरणो ममान्तरात्मा प्रसीदति । (रथाङ्गमवलोक्य।) मेघपदवीमवतीर्णौ स्वः ।  
मातलिः\- कथमवगम्यते?  
राजा-  
अयमरविवरेभ्यश्चातकैर्निष्पतद्भिः हरिभिरचिरभासां तेजसा चानुलिप्तैः ।  
गतमुपरि घनानां वारिगर्भोदराणां पिशुनयति रथस्ते सीकरक्लिन्ननेमिः ॥७॥मातलिः\- क्षणादायुष्मान् स्वाधिकारभूमौ वर्तिष्यते ।  
राजा\- (अधोऽवलोक्य।) मातले ! वेगावतरणादाश्चर्यदर्शनः संलक्ष्यते मनुष्यलोकः । तथा हि, –  
शैलानामवरोहतीव शिखरादुन्मज्जतां मेदिनी  
पर्णाभ्यन्तरलीनतां विजहति स्कन्धोदयात्पादपाः ।  
सन्तानैस्तनुभावनष्टसलिला व्यक्तिं भजन्त्यापगाः  
केनाप्युत्क्षिपतेव पश्य भुवनं मत्पार्श्वमानीयते ॥८॥  
मातलिः\- साधु दृष्टम् । (सबहुमानमवलोक्य ।) अहो, उदाररमणीया पृथ्वी ।  
राजा\- मातले ! कतमोऽयं पूर्वापरसमुद्रावगाढः कनकरसनिस्यन्दः सान्ध्य इव मेघपरिघः सानुमानालोक्यते?  
मातलिः – आयुष्मन् , एष खलु हेमकूटो नाम किंपुरुषपर्वतस्तपस्संसिध्दिक्षेत्रम् । पश्य,-  
स्वायम्भुवान्मरीचेर्यः प्रबभूव प्रजापतिः ।  
सुरासुरगुरुः सोऽत्र सपत्नीकस्तपस्यति ॥९॥  
राजा\- तेन ह्यतिक्रमणीयानि श्रेयांसि । प्रदक्षिणीकृत्य भगवन्तं गन्तुमिच्छामि ।  
मातलिः\- प्रथमः कल्पः।

(नाट्येनावतीर्णौ ।)राजा\- (सविस्मयम् ।)  
उपोढशब्दा न रथाङ्गनेमयः प्रवर्तमानं न च दृश्यते रजः ।  
अभूतलस्पर्शतयाऽनिरुद्धतस्तवावतीर्णोऽपि रथो न लक्ष्यते ॥१०॥मातलिः\- एतावानेव शतक्रतोरायुष्मतश्च विशेषः ।  
राजा\- मातले ! कतमस्मिन् प्रदेशे मारीचाश्रमः?  
मातलिः\- (हस्तेन दर्शयन्।) पश्य!  
वल्मीकाग्रनिमग्नमूर्तिरुरसा सन्दष्टसर्पत्वचा  
कण्ठे जीर्णलताप्रतानवलयेनात्यर्थसम्पीडितः ।  
अंसव्यापि शकुन्तनीडनिचितं बिभ्रज्जटामण्डलं  
यत्र स्थाणुरिवाचलो मुनिरसावभ्यर्कबिम्बं स्थितः ॥११॥  
राजा\- नमस्ते कष्टतपसे।  
मातलिः\- (संयतप्रग्रहं रथं कृत्वा।) महाराज ! एतावदितिपरिवर्धितमन्दारवृक्षं प्रजापतेराश्रमं प्रविष्टौ स्वः ।राजा\- स्वर्गादधिकतरं निर्वृतिस्थानम् । अमृतहृदमिवावगाढोऽस्मि ।  
मातलिः\- (रथं स्थापयित्वा ।) अवतरत्वायुष्मान् ।  
राजा\- (अवतीर्य ।) मातले ! भवान् कथमिदानीम्?  
मातलिः\- संयन्त्रितो मया रथः । वयमप्यवतरामः । (तथा कृत्वा।) इत  
आयुष्मन् ! (परिक्रम्य।) दृश्यन्तामत्रभवतामृषीणां तपोवनभूमयः ।  
राजा\- ननु विस्मयादवलोकयामि ।  
प्राणानामनिलेन वृत्तिरुचिता सत्कल्पवृक्षे वने  
तोये काञ्चनपद्मरेणुकपिशे धर्माभिषेकक्रिया ।  
ध्यानं रत्नशिलातलेषु विबुधस्त्रीसन्निधौ संयमो  
यत्काङ्क्षन्ति तपोभिरन्यमुनयस्तस्मिंस्तपस्यन्त्यमी ॥१२॥  
मातलिः\- उत्सर्पिणी खलु महतां प्रार्थना । (परिक्रम्य आकाशे ।) अये वृद्धशाकल्य! किमनु-तिष्ठति भगवान् मारीचः? किं व्रवीषि ? दाक्षायण्या पतिव्रताधर्ममधिकृत्य पृष्टस्तस्यै महर्षि-पत्नीसहितायै कथयतीति।  
राजा\- (कर्णं दत्वा।)अये ! प्रतिपाल्यावसरः खलु प्रस्तावः ।  
मातलिः\- (राजानमवलोक्य।) अस्मिन्नशोकवृक्षमूले तावदास्तामायुष्मान्,यावत्त्वामिन्द्रगुरवे निवेदयितुमन्तरान्वेषी भवामि ।  
राजा \- यथा भवान् मन्यते । (इति स्थितः।)  
मातलिः\- आयुष्मन् ! साधयाम्यहम् । (इति निष्क्रान्तः।)  
राजा\- (निमित्तं सूचयित्वा।) -  
मनोरथाय नाशंसे किं बाहो ! स्पन्दसे वृथा ? ।  
पूर्वावधीरितं श्रेयो दुःखं हि परिवर्तते ॥१३॥  
(नेपथ्ये।)

मा खलु चापलं कुरु । कथं गत एवात्मनः प्रकृतिम्?राजा\- (कर्णं दत्वा।) अभूमिरियमविनयस्य । को नु खल्वेष निषिध्यते? (शब्दानुसारेणावलोक्य सविस्मयम्।) अये, को नु खल्वयमनुबध्यमानस्तपस्विनीभ्यामबालसत्त्वो बालः?  
अर्धपीतस्तनं मातुरामर्दक्लिष्टकेसरम् ।  
प्रक्रीडितुं सिंहशिशुं बलात्कारेण कर्षति ॥१४॥  
(ततः प्रविशति यथानिर्दिष्टकर्मा तपस्विनीभ्यां बालः ।)  
बालः\- जृम्भस्व सिंह ! दन्तांस्ते गणयिष्ये ।  
प्रथमा\- अविनीत ! किं नोऽपत्यनिर्विशेषाणि सत्वानि विप्रकरोषि? हन्त! वर्धते ते संरम्भः । स्थाने खलु ऋषिजनेन सर्वदमन इति कृतनामधेयोऽसि ।  
राजा\- किं नु खलु बालेऽस्मिन्नौरस इव पुत्रे स्निह्यति मे मनः? नूनमनपत्यता मां वत्सलयति।  
द्वितीया\- एषा खलु केसरिणी त्वां लङ्घयिष्यति यदि तस्याः पुत्रकं न मुञ्चसि ।  
बालः\- (सस्मितम्।) अहो, बलीयः खलु भीतोऽस्मि। (इत्यधरं दर्शयति।)  
राजा-

महतस्तेजसो बीजं बालोऽयं प्रतिभाति मे ।  
स्फुलिङ्गावस्थया वह्निरेधापेक्ष इव स्थितः ॥१५॥  
प्रथमा \- वत्स ! एनं बालमृगेन्द्रं मुञ्च । अपरं ते क्रीडनकं दास्यामि ।बालः\- कुत्र? देहि तत् ।  
राजा\- कथं चक्रवर्तिलक्षणमप्यनेन धार्यते? तथा ह्यस्य, –  
प्रलोभ्यवस्तुप्रणयप्रसारितो विभाति जालग्रथिताङ्गुलिः करः ।  
अलक्ष्यपत्रान्तरमिद्धरागया नवोषसा भिन्नमिवैकपङ्कजम् ॥१६॥  
द्वितीया\- सुव्रते !  न शक्य एष वाचामात्रेण विरमयितुम् । गच्छ त्वम् । मदीय उटजे मार्कण्डेयस्य-र्षिकुमारस्य वर्णचित्रितो मृत्तिकामयूरस्तिष्ठति, तमस्योपहर ।  
प्रथमा\- तथा । (इति निष्क्रान्ता।)  
बालः\- अनेनैव तावत् क्रीडिष्यामि । (इति तापसीं विलोक्य हसति।)  
राजा\- स्पृहयामि खलु दुर्ललितायास्मै। (निःश्वस्य।)  
आलक्ष्यदन्तमुकुलाननिमित्तहासैरव्यक्तवर्णरमणीयवचःप्रवृत्तीन् ।  
अङ्काश्रयप्रणयिनस्तनयान्वहन्तो धन्यास्तदङ्गरजसा मलिनीभवन्ति ॥१७॥  
तापसी\- भवतु ; मामयं गणयति । (पार्श्वमवलोक्य ।) कोऽत्र ऋषिकुमाराणाम्?

(राजानमवलोक्य।) भद्रमुख ! एहि तावत् । मोचयानेन दुर्मोकहस्तग्रहेण डिम्भलीलया बाध्यमानंबालमृगेन्द्रम् ।  
राजा\- (उपगम्य, सस्मितम्।) अयि भो महर्षिपुत्र!  
एवमाश्रमविरुध्दवृत्तिना संयमः किमिति जन्मतस्त्वया ।  
सत्वसंश्रयसुखोऽपि दूष्यते कृष्णसर्पशिशुनेव चन्दनम् ॥१८॥  
तापसी\- भद्रमुख !  न खल्वयमृषिकुमारः ।राजा\- आकारसदृशं चेष्टितमेवास्य कथयति । स्थानप्रत्ययात्तु वयमेवंतर्किणः (यथाभ्यर्थितमनुतिष्ठन् बालस्पर्शमुपलभ्य, आत्मगतम्।)  
अनेन कस्यापि कुलङ्कुरेण स्पृष्टस्य गात्रेषु सुखं ममैवम् ।  
को निर्वृतिं चेतसि तस्य कुर्याद्यस्यायमङ्कात्कृतिनः प्ररूढः ॥१९॥  
तापसी\- (उभौ निर्वर्ण्य।) आश्चर्यमाश्चर्यम् ।  
राजा\- आर्ये ! किमिव?  
तापसी\- अस्य बालकस्य तेऽपि संवादिन्याकृतिरिति विस्मिता अस्मि । अपरिचितस्यापि तेऽप्रतिलोभः संवृत्त इति ।  
राजा\- (बालकमुपलालयन्।) न चेन्मुनिकुमारोऽयमथ कोऽस्य व्यपदेशः?  
तापसी\- पुरुवंशः ।  
राजा\- (आत्मगतम्।) कथमेकान्वयो मम? अतः खलु मदनुकारिणमेनमत्रभवती मन्यते । अस्त्यैतत् पौरवाणामन्त्यं कुलव्रतम् ।  
भवनेषु रसाधिकेषु पूर्वं क्षितिरक्षार्थमुशन्ति ये निवासम् ।  
नियतैकपतिव्रतानि पश्चात् तरुमूलानि गृहीभवन्ति तेषाम् ॥२०॥(प्रकाशम्।) न पुनरात्मगत्या मानुषाणामेष विषयः।  
तापसी\- यथा भद्रमुखो भणत्यप्सरःसम्बन्धेनास्य जनन्यत्र देवगुरोस्तपोवने प्रसूता ।  
राजा\- (अपवार्य ।) हन्त! द्वितीयमिदमाशाजननम्।(प्रकाशम्।)अथ सा तत्रभवती किमाख्यस्य राजर्षेः पत्नी?  
तापसी\- कस्तस्य धर्मदारपरित्यागिनो नाम सङ्कीर्तयितुं चिन्तयिष्यति?  
राजा \- (स्वगतम्।) इयं खलु कथा मामेव लक्ष्यीकरोति । यदि तावदस्य शिशोर्मातरं नामतः पृच्छामि अथवाऽनार्यः परदारव्यवहारः ।  
(प्रविश्य मृण्मयूरहस्ता।)  
तापसी \- सर्वदमन ! शकुन्तलावण्यं प्रेक्षस्व ।  
बालः\- (सदृष्टिक्षेपम्।) कुत्र वा मम माता ?  
उभे\- नामसादृश्येन वञ्चितो मातृवत्सलः ।  
द्वितीया\- वत्स ! अस्य मृत्तिकामयूरस्य रम्यत्वं पश्येति भणितोऽसि ।  
राजा\- (आत्मगतम्।) किं वा शकुन्तलेत्यस्य मातुराख्या? सन्ति पुनर्नामधेयसादृश्यानि ।अपि नाम मृगतृष्णिकेव नाममात्र प्रस्तावो मे विषादाय कल्पते।  
बालः – मातः ! रोचते म एष भद्रमयूरः । (इति क्रीडनकमादत्ते।)  
प्रथमा\- (विलोक्य सोद्वेगम्।) अहो, रक्षाकरण्डकमस्य मणिबन्धे न दृश्यते ।  
राजा\- अलमलमावेगेन । नन्विदमस्य सिंहशावकविमर्दात्परिभ्रष्टम् ।  
(इत्यादातुमिच्छति ।)  
उभे\- मा खल्वेतदवलम्ब्य\- कथं गृहीतमनेन?(इति विस्मयादुरोनिहितहस्ते परस्परमवलोकयतः।)  
राजा\- किमर्थं प्रतिषिद्धाः स्मः?  
प्रथमा \- शृणोतु महाराजः । एषाऽपराजिता नामौषधिरस्य जातकर्मसमये भगवता मारीचेन दत्ता । एतां किल मातापितरावात्मानं च वर्जयित्वाऽपरो भूमिपतितां न गृह्णाति ।  
राजा \- अथ गृह्णाति?  
प्रथमा\- ततस्तं सर्पो भूत्वा दशति ।  
राजा\- भवतीभ्यां कदाचिदस्याः प्रत्यक्षीकृता विक्रिया?  
उभे\- अनेकशः ।  
राजा – (सहर्षम् आत्मगतम्।) कथमिव सम्पूर्णमपि मे मनोरथं नाभिनन्दामि ?(इति बालं परिष्वजते।)  
द्वितीया\- सुव्रते !  एहि । इमं वृत्तान्तं नियमव्यापृतायै शकुन्तलायै निवेदयावः ।

(इति निष्क्रान्ते।)  
बालः\- मुञ्च माम् । यावन्मातुः सकाशं गमिष्यामि ।  
राजा \- पुत्रक ! मया सहैव मातरमभिनन्दिष्यसि ।  
बालः \- मम खलु तातो दुष्यन्तः। न त्वम् ।  
राजा -(सस्मितम्।) एष विवाद एव प्रत्याययति!  
(ततः प्रविशत्येकवेणीधरा शकुन्तला।)  
शकुन्तला – विकारकालेऽपि प्रकृतिस्थां सर्वदमनस्यौषधिं श्रुत्वा न म आशासीदात्मनो भागधेयेषु । अथवा, तथा सम्भाव्यत एतत् ।  
राजा -(शकुन्तलां विलोक्य।) अये ! सेयमत्रभवती शकुन्तला । यैषा,  –  
वसने परिधूसरे वसाना नियमक्षाममुखी धृतैकवेणिः ।  
अतिनिष्करुणस्य शुद्धशीला मम दीर्घं विरहव्रतं बिभर्ति ॥२१॥  
शाकुन्तला – (पश्चात्तापविवर्णं राजानं दृष्ट्वा।) न खल्वार्यपुत्र इव । ततः क एष इदानीं कृतरक्षामङ्गलं दारकं मे गात्रसंसर्गेण दूषयति?  
बालः\- (मातरमुपेत्य।) मातः! एष कोऽपि पुरुषो मां पुत्र इत्यालिङ्गति ।राजा\- प्रिये !  क्रौर्यमपि मे त्वयि प्रयुक्तमनुकूलपरिणामं संवृत्तम्, यदहमिदानीं त्वया प्रत्यभि-ज्ञातमात्मानं पश्यामि ।  
शकुन्तला -(आत्मगतम्।) हृदय ! समाश्वसिहि, समाश्वसिहि । परित्यक्तमत्सरेणानुकम्पितास्मि दैवेन । आर्यपुत्रः खल्वेषः ।  
राजा \- प्रिये, -  
स्मृतिभिन्नमोहतमसो दिष्ट्या प्रमुखे स्थितासि मे सुमुखि !  ।  
उपरागान्ते शशिनः समुपगता रोहिणी योगम् ॥२२॥  
शकुन्तला – जयतु जयत्वार्यपुत्रः \- \- \- (इत्यर्धोक्ते बाष्पकण्ठी विरमति ।)  
राजा\- सुन्दरि!  
वाष्पेण प्रतिषिद्धेऽपि जयशब्दे जितं मया ।  
यत्ते दृष्टमसंस्कारपाटलोष्ठपुटं मुखम् ॥२३॥  
बालः \- मातः ! कः एषः?  
शकुन्तला\- वत्स ! ते भागधेयानि पृच्छ ।  
राजा\- (शकुन्तलायाः पादयोः प्रणिपत्य।)  
सुतनु ! हृदयात्प्रत्यादेशव्यलीकमपैतु ते  
किमपि मनसः सम्मोहो मे तदा बलवानभूत् ।  
प्रबलतमसामेवंप्रायाः शुभेषु प्रवृत्तयः  
स्रजमपि शिरस्यन्धः क्षिप्तां धुनोत्यहिशङ्कया ॥२४॥  
शकुन्तला – उत्तिष्ठत्वार्यपुत्रः । नूनं मे सुचरितप्रतिबन्धकं पुराकृतं तेषु दिवसेषु परिणामा-भिमुखमासीद्येन सानुक्रोशोऽप्यार्यपुत्रो मयि विरसः संवृत्तः ।

(राजोत्तिष्ठति।)शकुन्तला – अथ कथमार्यपुत्रेण स्मृतो दुःखभाग्ययं जनः?  
राजा \- उद्घृतविषादशल्यः कथयिष्यामि ।  
मोहान्मया सुतनु पूर्वमुपेक्षितस्ते यो बद्धबिन्दुरधरं परिबाधमानः ।  
तं तावदाकुटिलपक्ष्मविलग्नमद्य वाष्पं प्रमृज्य विगतानुशयो भवेयम् ॥२५॥(इति यथोक्तमनुतिष्ठति।)  
शकुन्तला – (नाममुद्रां दृष्ट्वा ।) आर्यपुत्र !  इदं तेङ्गुलीयकम् ।  
राजा \- अस्मादङ्गुलीयोपलम्भात् खलु स्मृतिरुपलब्धा।  
शकुन्तला – विषमं कृतमनेन यत्तदार्यपुत्रस्य प्रत्ययकाले दुर्लभमासीत् ।  
राजा\- तेन हि ऋतुसमवायचिह्नं प्रतिपद्यतां लताकुसुमम् ।  
शकुन्तला – नास्य विश्वसिमि । आर्यपुत्र एवैतद्धारयतु ।  
(ततः प्रविशति मातलिः ।)  
मातलिः\- दिष्ट्या धर्मपत्नीसमागमेन पुत्रमुखदर्शनेन चायुष्मान् वर्धते ।  
राजा\- अभूत्सम्पादितस्वादुफलो मे मनोरथः । मातले ! न खलु विदितोऽयमाखण्डलेन वृत्तान्तः स्यात्?  
मातलिः\- (सस्मितम्।) किमीश्वराणां परोक्षम्? एत्वायुष्मान् । भगवान् मारीचस्ते दर्शनं वितरति ।  
राजा\- शकुन्तले ! अवलम्ब्यतां पुत्रः । त्वां पुरस्कृत्य भगवन्तं द्रष्टुमिच्छामि ।  
शकुन्तला – जिह्रेम्यार्यपुत्रेण सह गुरुसमीपं गन्तुम् ।  
राजा\- अप्याचरितव्यमभ्युदयकालेषु । एह्येहि ।  
(सर्वे परिक्रामन्ति ।)

(ततः प्रविशत्यदित्या सार्धमासनस्थो मारीचः।)  
मारीचः\- (राजानमवलोक्य।) दाक्षायणि!  
पुत्रस्य ते रणशिरस्ययमग्रयायी दुष्यन्त इत्यभिहितो भुवनस्य भर्ता ।  
चापेन यस्य विनिवर्तितकर्म जातं तत्कोटिमत्कुलिशमाभरणं मघोनः ॥२६॥  
अदितिः\- सम्भावनीयानुभावाऽस्याकृतिः।  
मातलिः\- आयुष्मन् ! एतौ पुत्रप्रीतिपिशुनेन चक्षुषा दिवौकसां पितरावायुष्मन्तमवलोकयतः । तावुपसर्प ।  
राजा\- मातले! एतौ, -  
प्राहुर्द्वादशधा स्थितस्य मुनयो यत्तेजसः कारणं

भर्तारं भुवनत्रयस्य सुषुवे यद्यज्ञभागेश्वरम् ।  
यस्मिन्नात्मभवः परोऽपि पुरुषश्चक्रे भवायास्पदं  
द्वन्द्वं दक्षमरीचि सम्भवमिदं तत्स्रष्टुरेकान्तरम् ॥२७॥  
मातलिः – अथ किम्?  
राजा\- (उपगम्य ।) उभाभ्यामपि वासवानुयोज्यो दुष्यन्तः प्रणमति ।  
मारीचः – वत्स ! चिरं जीव;  पृथ्वीं पालय ।  
अदिति \- वत्स ! अप्रतिरथो भव।

शकुन्तला – दारकसहिता वां पादवन्दनं करोमि ।मारीचः\- वत्से !आखण्डलसमो भर्ता जयन्तप्रतिमः सुतः ।  
आशीरन्या न ते योग्या पौलोमीसदृशी भव ॥२८॥  
अदितिः\- जाते !  भर्तुर्बहुमता भव । अयञ्च दीर्घायुर्वत्सक उभयकुलनन्दनो भवतु । उपविशत ।(सर्वे प्रजापतिमभित उपविशन्ति।)  
मारीचः – (एकैकं निर्दिशन् ।)  
दिष्ट्या शकुन्तला साध्वी सदपत्यमिदं भवान् ।  
श्रद्धा वित्तं विधिश्चेति त्रितयं तत्समागतम् ॥२९॥  
राजा\- भगवन् ! प्रागभिप्रेतसिद्धिः । पश्चाद्दर्शनम्। अतोऽपूर्वः खलु वोऽनुग्रहः। कुतः ?उदेति पूर्वं कुसुमं ततः फलं घनोदयः प्राक्तदनन्तरं पयः ।  
निमित्तनैमित्तिकयोरयं क्रमस्तव प्रसादस्य पुरस्तु सम्पदः ॥३०॥  
मातलिः\- एवं विधातारः प्रसीदन्ति ।  
राजा\- भगवन् ! इमामाज्ञाकरीं वो गान्धर्वेण विवाहविधिनोपयम्य कस्यचित्कालस्य बन्धुभि-रानीतां स्मृतिशैथिल्यात्प्रत्यादिशन्नपराद्धोऽस्मि तत्रभवतो युष्मत्सगोत्रस्य कण्वस्य । पश्चाद-ङ्गुलीयकदर्शनदूढपूर्वां तद्दुहितरमवगतोऽहम् । तच्चित्रमिव मे प्रतिभाति ।  
यथा गजो नेति समक्षरूपे तस्मिन्नपक्रामति संशयः स्यात् ।  
पदानि दृष्ट्वा तु भवेत्प्रतीतिस्तथाविधो मे मनसो विकारः ॥३१॥मारीचः\- वत्स ! अलमात्मापराधशङ्कया । सम्मोहोऽपि त्वय्यनुपपन्नः। श्रूयताम् ।  
राजा \- अवहितोऽस्मि ।  
मारीचः – यदैवाप्सरस्तीर्थावतरणात् प्रत्यक्षवैक्लव्यां शकुन्तलामादाय मेनका दाक्षायणीमुपगता तदैव ध्यानादवगतोऽस्मि दुर्वाससः शापादियं तपस्विनी सहधर्मचारिणी त्वया प्रत्यादिष्टा,

नान्यथेति । स चायमङ्गुलीयकदर्शनावसानः।राजा\- ( सोच्छ्वासम्।) एष वचनीयान्मुक्तोऽस्मि।  
शकुन्तला –(स्वगतम्।) दिष्ट्याऽकारणप्रत्यादेशी नार्यपुत्रः । न खलु शप्तमात्मानं स्मरामि । अथवा प्राप्तो मया स हि शापो विरहशून्यहृदयया न विदितः । अतः सखीभ्यां सन्दिष्टाऽस्मि भर्तुरङ्गुलीयकं दर्शयितव्यमिति ।  
मारीचः\- वत्से !  चरितार्थासि । तदिदानीं सहधर्मचारिणं प्रति न त्वया मन्युः कार्यः । पश्य -शापादसि प्रतिहता स्मृतिरोधरुक्षे भर्तर्यपेततमसि प्रभुता तवैव ।  
छाया न मूर्च्छति मलोपहतप्रसादे शुद्धे तु दर्पणतले सुलभावकाशा ॥३२॥राजा\- यथाह भगवान् ।  
मारीचः\- वत्स ! कच्चिदभिनन्दितस्त्वया विधिवदस्माभिरनुष्ठितजातकर्मा पुत्र एष शाकुन्तलेयः?  
राजा\- भगवन् !  अत्र खलु मे वंशप्रतिष्ठा।  
(इति बालं हस्तेन गृह्णाति।)  
मारीचः – तथा भाविनमेनं चक्रवर्तिनमवगच्छतु भवान् । पश्य,  -  
रथेनानुद्धातस्तिमितगतिना तीर्णजलधिः

पुरा सप्तद्वीपां जयति वसुधामप्रतिरथः ।  
इहायं सत्वानां प्रसभदमनात्सर्वदमनः

पुनर्यास्यत्याख्यां भरत इति लोकस्य भरणात् ॥३३॥  
राजा\- भगवता कृतसंस्कारे सर्वमस्मिन् वयमाशास्महे।  
अदितिः\- भगवन् ! अस्याः दुहितृमनोरथसम्पत्तेः कण्वोऽपि तावच्छ्रुतविस्तारः क्रियताम् । दुहितृवत्सला मेनकेहैवोपचरन्ती तिष्ठति ।  
शकुन्तला\- (आत्मगतम्।) मनोरथः खलु मे भणितो भगवत्या ।

मारीचः \- तपः प्रभावात् प्रत्यक्षं सर्वमेव तत्रभवतः ।  
राजा\- अतः खलु मम नातिक्रुद्धो मुनिः ।  
मारीचः\- तथाप्यसौ प्रियमस्माभिः श्रावयितव्यः । कः कोऽत्र भोः?  
(प्रविश्य।)

शिष्यः – भगवन् ! अयमस्मि ।  
मारीचः\- गालव ! इदानीमेव विहायसा गत्वा मम वचनात्तत्रभवते कण्वाय  
प्रियमावेदय यथा\- पुत्रवती शकुन्तला तच्छापनिवृत्तौ स्मृतिमता दुष्यन्तेन प्रतिगृहीतेति ।  
शिष्यः\- यदाज्ञापयति भगवान् । (इति निष्क्रान्तः।)  
मारीचः\- वत्स! त्वमपि स्वापत्यदारसहितः सख्युराखण्डलस्य रथमारुह्य ते राजधानीं प्रतिष्ठस्व ।  
राजा\- यदाज्ञापयति भगवान् ।  
मारीचः\- अपि च ।-


  
तव भवतु बिडौजा प्राज्यवृष्टि प्रजासु  
त्वमपि विततयज्ञः स्वर्गिणः प्रीणयस्व ।  
युगशतपरिवर्तानेवमन्योन्यकृत्यै-  
र्नयतमुभयलोकानुग्रहश्लाघनीयैः ॥३४॥  
राजा\- भगवन !  यथाशक्ति श्रेयसे यतिष्ये ।  
मारीचः\- वत्स ! किं ते भूयः प्रियमुपकरोमि?  
राजा\- अतः परमपि प्रियमस्ति। यदिह भगवान् प्रियं कर्तुमिच्छति तर्हीदिमस्तु ।भरतवाक्यम्,-  
प्रवर्ततां प्रकृतिहिताय पार्थिवः सरस्वती श्रुतमहतां महीयताम्  
ममापि च क्षपयतु नीललोहितः पुनर्भवं परिगतशक्तिरात्मभूः ॥३५॥(इति निष्क्रान्ताः सर्वे।)  

  
।।इति सप्तमोऽङ्कः।।
