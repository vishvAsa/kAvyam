---
title: २
unicode_script: devanagari
---

।। अथ द्वितीयोऽङ्कः ।।

  

(ततः प्रविशति विषण्णो विदूषकः।)

  
विदूषकः \- (निःश्वस्य ।) भो दिष्टम्। एतस्य मृगयाशीलस्य राज्ञो वयस्यभावेन निर्विण्णोऽस्मि । अयं मृगोऽयं वराहोऽयं शार्दूल इति मध्याह्नेऽपि ग्रीष्मविरलपादपच्छायासु वनराजिष्वाहिण्ड्यते अटवीतेऽटवी। पत्रसङ्करकषायाणि कटूनि गिरिनदीजलानि पीयन्ते । अनियतवेलं शूल्य-मांसभूयिष्ठ आहारो भुज्यते । तुरगानुधावनकण्डितसन्धे रात्रावपि निकामं शयितव्यं नास्ति । ततो महत्येव प्रत्यूषे दास्याः पुत्रैः शकुनिलुब्धकैर्वनग्रहणकोलाहलेन प्रतिबोधितोऽस्मि । इयतेदानी-मपि पीडा न निष्क्रामति । ततो गण्डस्योपरि पिटकः संवृत्तः । ह्यः किलास्मास्ववहीनेषु  
तत्रभवतो मृगानुसारेणाश्रमपदं प्रविष्टस्य तापसकन्यका शकुन्तला ममाधन्यतया दर्शिता । साम्प्रतं नगरगमनाय मनः कथमपि च करोति। अद्यापि तस्य तामेव चिन्तयतोऽक्ष्णोः प्रभातमासीत् । का गतिः? यावत्तं कृताचारपरिक्रमं पश्यामि । (इति परिक्रम्यावलोक्य च।)

एष बाणासनहस्ताभिर्यवनीभिर्वनपुष्पमालाधारिणीभिः परिवृत्त इत एवागच्छति प्रियवयस्यः । भवतु;  अङ्गभङ्गविकल इव भूत्वा स्थास्यामि । यद्येवमपि नाम विश्रामं लभेय।

(इति दण्डकाष्ठमवलम्ब्य स्थितः ।।)  
(ततः प्रविशति यथानिर्दिष्टपरिवारो राजा ।)  
राजा – (आत्मगतम् ।)

कामं प्रिया न सुलभा मनस्तु तद्भावदर्शनाश्वासि ।  
अकृतार्थेऽपि मनसिजे रतिमुभयप्रार्थना कुरुते ॥१॥  
(स्मितं कृत्वा।) एवमात्माभिप्रायसम्भावितेष्टजनचित्तवृत्तिः प्रार्थयिता विडम्ब्यते ।  
  

स्निग्धं वीक्षितमन्यतोऽपि नयने यत्प्रेरयन्त्या तया  
यातं यच्च नितम्बयोर्गुरुतया मन्दं विलासादिव ।  
मा गा इत्युपरुद्धया यदपि सा सासूयमुक्ता सखी  
सर्वं तत्किल मत्परायणमहो कामी स्वतां पश्यति ॥२॥  
विदूषकः\- (तथा स्थित एव ।) भो वयस्य ! न मे हस्तपादं प्रसरति । तद्वाङ्मात्रेण जापयिष्यामि । जयतु जयतु भवान् ।राजा \- (सस्मितम् ।) कुतोऽयं गात्रोपघातः?  
विदूषकः \- कुतः किल स्वयमक्ष्याकुलीकृत्याश्रुकारणं पृच्छसि?  
राजा \- न खल्ववगच्छामि ।  
विदूषकः\- भो वयस्य ! यद्वेतसः कुब्जलीलां विडम्बयति, तत्किमात्मनः प्रभावेण, ननु नदीवेगस्य?  
राजा \- नदीवेगस्तत्र कारणम् ।  
विदूषकः\- ममापि भवान् ।  
राजा \- कथमिव?  
विदूषकः – एवं राजकार्याण्युज्झित्वैतादृश आकुलप्रदेशे वनचरवृत्तिना त्वया भवितव्यम् । यत्सत्यं प्रत्यहं श्वापदसमुत्सारणैः सङ्क्षोभितसन्धिबन्धानां मम गात्राणामनीशोऽस्मि संवृत्तः । तत्प्रसादयिष्यामि विसर्जितुं मामेकाहमपि तावद्विश्रमितुम् ।  
राजा \- (स्वगतम्।) अयं चैवमाह। ममापि काश्यपसुतामनुस्मृत्य मृगयाविक्लवं चेतः। कुतः ?  
न नमयितुमधिज्यमस्मि शक्तो धनुरिदमाहितसायकं मृगेषु ।  
सहवसतिमुपेत्य यैः प्रियायाः कृत इव मुग्ध विलोकितोपदेशः ॥३॥  
विदूषकः \- (राज्ञो मुखं विलोक्य ।) अत्रभवान् किमपि हृदये कृत्वा मन्त्रयते । अरण्ये मया रुदितमासीत्।  
राजा \- (सस्मितम्।) किमन्यत्? अनतिक्रमणीयं मे सुहृद्वाक्यम् इति स्थितोऽस्मि ।  
विदूषकः -चिरञ्जीव । (इति गन्तुमिच्छति ।)  
राजा \- वयस्य ! तिष्ठ ; सावशेषं मे वचः ।  
विदूषकः \- आज्ञापयतु भवान् ।  
राजा \- विश्रान्तेन भवता ममाप्येकस्मिन्ननायासे कर्मणि सहायेन भवितव्यम् ।  
विदूषकः \- किं मोदकखादिकायाम्? तेन ह्ययं सुगृहीतः क्षणः ।  
राजा \- यत्र वक्ष्यामि । कः कोऽत्र भोः?  
(प्रविश्य।)

दौवारिकः-(प्रणम्य ।) आज्ञापयतु भर्ता ।राजा \- रैवतक ! सेनापतिस्तावदाहूयताम् ।  
दौवारिकः – तथा (इति निष्क्रम्य सेनापतिना सह पुनः प्रविश्य ।) एष आज्ञावचनोत्कण्ठो भर्ता इतो दत्तदृष्टिरेव तिष्ठति । उपसर्पत्वार्यः ।  
सेनापतिः\- (राजानमवलोक्य ।) दृष्टदोषापि स्वामिनि मृगया केवलं गुण एव संवृत्ता । तथा हि देवः,  -  
अनवरतधनुर्ज्यास्फालनक्रूरपूर्वं  
रविकिरणसहिष्णु खेदलेशैरभिन्नम् ।  
अपचितमपि गात्रं व्यायतत्वादलक्ष्यं  
गिरिचर इव नागः प्राणसारं बिभर्ति ॥४॥  
(उपेत्य।) जयतु जयतु स्वामी ;  गृहीतश्वापदमरण्यम् । किमन्यत्रावस्थीयते?राजा \- मन्दोत्साहः कृतोऽस्मि मृगयापवादिना माढव्येन ।  
सेनापतिः\- (जनान्तिकम् ।) सखे ! स्थिरप्रतिबन्धो भव । अहं तावत्स्वामिनश्चित्तवृत्तिमनुवर्तिष्ये । (प्रकाशम्।) प्रलपत्वेष वैधेयः । ननु प्रभुरेव निदर्शनम्।मेदश्छेदकृशोदरं लघु भवत्युत्थानयोग्यं वपुः  
सत्वानामपि लक्ष्यते विकृतिमच्चित्तं भयक्रोधयोः ॥  
उत्कर्षः स च धन्विनां यदिषवः सिध्यन्ति लक्ष्ये चले  
मिथ्यैव व्यसनं वदन्ति मृगयामीदृग्विनोदः कुतः ॥५॥विदूषकः – (सरोषम् ।) अपेहि, रे उत्साहहेतुक ! अत्रभवान्प्रकृतिमापन्नः। त्वं तावदटवीतो-ऽटवीमाहिण्डमानो नरनासिकालोलुपस्य जीर्णऋक्षस्य कस्यापि मुखे पतिष्यसि ।राजा \- भद्र सेनापते !  आश्रमसन्निकृष्टे स्थिताः स्मः । अतस्ते वचो नाभिनन्दामि । अद्य तावत्;  
गाहन्तां महिषा निपानसलिलं शृङ्गैर्मुहुस्ताडितं  
छायाबद्धकदम्बकं मृगकुलं रोमन्थमभ्यस्यतु ।  
विश्रब्ध क्रियतां वराहपतिभिर्मुस्ताक्षतिः पल्वले  
विश्रामं लभतामिदं च शिथिलज्याबन्धमस्मद्धनुः ॥६॥  
सेनापतिः\- यत्प्रभविष्णवे रोचते ।  
राजा \- तेन हि निवर्तय पूर्वगतान्वनग्राहिणः । यथा न मे सैनिकास्तपोवनमुपरुन्धन्ति तथा निषेद्धव्याः । पश्य; -  
शमप्रधानेषु तपोवनेषु गूढं हि दाहात्मकमस्ति तेजः ।  
स्पर्शानुकूला इव सूर्यकान्तास्तदन्यतेजोभिभवाद्वमन्ति ॥७॥  
सेनापतिः\- यदाज्ञापयति स्वामी ।  
विदूषकः \- ध्वंसतां त उत्साहवृत्तान्तः ।

(निष्क्रान्तः सेनापतिः।)  
राजा \- (परिजनं विलोक्य।) अपनयन्तु भवत्यो मृगयावेशम् । रैवतक ! त्वमपि स्वं नियोगमशून्यं कुरु ।  
परिजनः \- यद्देव आज्ञापयति । (इति निष्क्रान्तः।)  
विदूषकः \- कृतं भवता निर्मक्षिकम् । साम्प्रतमेतस्यां पादपच्छायायां विरचितलतावितानसनाथे शिलातले निषीदतु भवान् , यावदहमपि सुखासीनो भवामि ।  
राजा \- गच्छाग्रतः ।  
विदूषकः \- एतु भवान् ।

(इत्युभौ परिक्रम्योपविष्टौ।)राजा – माढव्य ! अनवाप्तचक्षुःफलोऽसि । येन त्वया दर्शनीयं न दृष्टम् ।  
विदूषकः \- ननु भवानग्रतो मे वर्तते।  
राजा \- सर्वः खलु कान्तमात्मीयं पश्यति । अहं तु तामावाश्रमललामभूतां शकुन्तलामधिकृत्य ब्रवीमि ।  
विदूषकः \- (स्वगतम्।) भवतु ; अस्यावसरं न दास्ये । (प्रकाशम् ।) भो वयस्य ! ते तापसकन्यकाभ्यर्थनीया दृश्यते ।  
राजा \- सखे ! न परिहार्ये वस्तुनि पौरवाणां मनः प्रवर्तते ।  
सुरयुवतिसम्भवं किल मुनेरपत्यं तदुज्झिताधिगतम् ।  
अर्कस्योपरि शिथिलं च्युतमिव नवमालिकाकुसुमम् ॥८॥  
विदूषकः – (विहस्य।) यथा कस्यापि पिण्डखर्जूरैरुद्वेजितस्य तिन्त्रिण्यामभिलाषो भवेत्तथा स्त्रीरत्नपरिभाविनो भवत इयमभ्यर्थना ।  
राजा \- न तावदेनां पश्यसि येनैवमवादीः ।  
विदूषकः \- तत्खलु रमणीयं यद्भवतोऽपि विस्मयमुत्पादयति ।  
राजा \- वयस्य ! किं बहुना?  
चित्रे निवेश्य परिकल्पिततत्त्वयोगा रूपोच्चयेन मनसा विधिना कृता नु ।  
स्त्रीरत्नसृष्टिरपरा प्रतिभाति सा मे धातुर्विभुत्वमनुचिन्त्य वपुश्च तस्याः ॥९॥विदूषकः \- यद्येवं प्रत्यादेश इदानीं रूपवतीनाम् ।  
राजा \- इदं च मे मनसि वर्तते, -  
अनाघ्रातं पुष्पं किसलयमलूनं कररुहै-

रनाविद्धं रत्नं मधु नवमनास्वादितरसम्  
अखण्डं पुण्यानां फलमिव च तद्रूपमनघं

न जाने भोक्तारं कमिह समुपस्थास्यति विधिः ॥१०॥विदूषकः\- तेन हि लघु परित्रायतामेनां भवान् ।मा कस्यापि तपस्विन इङ्गुदीतैलचिक्कणशीर्षस्य हस्ते पतिष्यति ।  
राजा \- परवती खलु तत्रभवति । न च सन्निहितोऽत्र गुरुजनः ।  
विदूषकः \- अत्रभवन्तमन्तरेण कीदृशस्तस्याः दृष्टिरागः?  
राजा \- निसर्गादेवाप्रगल्भस्तपस्विकन्याजनः । तथापि तु, –  
अभिमुखे मयि संहृतमीक्षणं हसितमन्यनिमित्तकृतोदयम् ।  
विनयवारितवृत्तिरतस्तया न विवृतो मदनो न च संवृतः ॥११॥  
विदूषकः – न खलु दृष्टमात्रस्य तवाङ्कं समारोहति ।  
राजा \- मिथः प्रस्थाने पुनः शालीनतयापि काममाविष्कृतो भावस्तत्रभवत्या । तथा हि, -  
दर्भाङ्कुरेण चरणः क्षत इत्यकाण्डे तन्वी स्थिता कतिचिदेव पदानि गत्वा ।  
आसीद्विवृत्तवदना च विमोचयन्ती शाखासु वल्कलमसक्तमपि द्रुमाणाम् ॥१२॥विदूषकः\- तेन हि गृहीतपाथेयो भव । कृतं त्वयोपवनं तपोवनमिति पश्यामि ।  
राजा \- सखे ! तपस्विभिः कैश्चित्परिज्ञातोऽस्मि । चिन्तय तावत्केनापदेशेन पुनराश्रमपदं गच्छामः

।विदूषकः \- कोऽपरोऽपदेशो युष्माकं राज्ञाम्? नीवारषष्ठ भागमस्माकमुपहरन्त्विति ।  
राजा – मूर्ख !  अन्यदेव भागधेयमेतेषां रक्षणे निपतति यद्रत्नराशीनपि विहायाभिनन्द्यम् । पश्य,  -  
यदुत्तिष्ठति वर्णेभ्यो नृपाणां क्षयि तत्फलम् ।  
तपःषड्भागमक्षय्यं ददत्यारण्यका हि नः ॥१३॥  
(नेपथ्ये ।) हन्त! सिद्धार्थौ स्वः ।  
राजा \- (कर्णं दत्वा।) अये ! धीरप्रशान्तस्वरैस्तपस्विभिर्भवितव्यम् ।  
(प्रविश्य ।)

दौवारिकः – जयतु जयतु भर्ता! एतौ द्वौ ऋषिकुमारौ प्रतीहारभूमिमुपस्थितौ ।राजा \- तेन ह्यविलम्बितं प्रवेशय तौ ।  
दौवारिकः \- एष प्रवेशयामि । (इति निष्क्रम्य ऋषिकुमाराभ्यां सह प्रविश्य ।)  
इत इतो भवन्तौ ।  
(उभौ राजानं विलोकयतः ।)  
प्रथमः – अहो, दीप्तिमतोऽपि विश्वसनीयतास्य वपुषः । अथवोपपन्नमेतदस्मिन् ऋषिभ्यो नातिभिन्ने राजनि । कुतः –  
अध्याक्रान्ता वसतिरमुनाप्याश्रमे सर्वभोग्ये  
रक्षायोगादयमपि तपः प्रत्यहं सञ्चिनोति ।  
अस्यापि द्यां स्पृशति वशिनश्चारणद्वन्द्वगीतः  
पुण्यः शब्दो मुनिरिति मुहुः केवलं राजपूर्वः ॥ १४॥  
द्वितीयः – गौतम ! अयं स बलभित्सखो दुष्यन्तः?  
प्रथमः \- अथ किम् ।  
द्वितीयः \- तेन हि,-  
नैतच्चित्रं यदयमुदधिश्यामसीमां धरित्री-  
मेकः कृत्स्नां नगरपरिघप्रांशुबाहुर्भुनक्ति ।  
आशंसन्ते सुरयुवतयोः बद्धवैरा हि दैत्यै-  
रस्याधिज्ये धनुषि विजयं पौरुहूते च वज्रे ॥ १५॥  
उभौ \- (उपगम्य।) विजयस्व राजन्!  
राजा \- (आसनादुत्थाय।) अभिवादये भवन्तौ ।  
उभौ \- स्वस्ति भवते । (इति फलान्युपहरतः।)  
राजा \- (सप्रणामं परिगृह्य।) आज्ञापयितुमिच्छामि ।  
उभौ \- विदितो भवानाश्रमसदामिहस्थः । तेन भवन्तं प्रार्थयन्ते ।  
राजा \- किमाज्ञापयन्ति?  
उभौ -“तत्रभवतः कण्वस्य महर्षेरसान्निध्याद्रक्षांसि न इष्टविघ्नमुत्पादयन्ति । तत्कतिपयरात्रं सारथिद्वितीयेन भवता सनाथीक्रियतामाश्रमः” इति ।  
राजा \- अनुगृहीतोऽस्मि ।  
विदूषकः \- (अपवार्य ।) एषेदानीमनुकूला तेऽभ्यर्थना ।  
राजा \- (स्मितं कृत्वा।) रैवतक ! मद्वचनादुच्यतां सारथिः -“सबाणासनं रथमुपस्थापय” इति ।  
दौवारिकः\- यद्देव आज्ञापयति । (इति निष्क्रान्तः।) उभौ –(सहर्षम् ।)  
अनुकारिणि पूर्वेषां युक्तरूपमिदं त्वयि ।  
आपन्नाभयसत्रेषु दीक्षिताः खलु पौरवाः ॥ १६॥  
राजा \- (सप्रणामम् ।) गच्छतां पुरो भवन्तौ । अहमप्यनुपदमागत एव ।  
उभौ – विजयस्व (इति निष्क्रान्तौ ।)  
राजा \- माढव्य ! अप्यस्ति शकुन्तलादर्शने कुतूहलम्?  
विदूषकः\- प्रथमं सपरिवाहमासीत् । इदानीं राक्षसवृत्तान्तेन बिन्दुरपि नावशेषितः ।  
राजा \- मा भैषीः । ननु मत्समीपे वर्तिष्यसे  
विदूषकः \- एष राक्षसाद्रक्षितोऽस्मि ।  
(प्रविश्य।)  
दौवारिकः \- सज्जो रथो भर्तुर्विजयप्रस्थानमपेक्षते । एष पुनर्नगराद्देवीनामाज्ञप्तिहरः  
करभक आगतः ।  
राजा \- (सादरम्।) किमम्बाभिः प्रेषितः?  
दौवारिकः\- अथ किम्?  
राजा \- ननु प्रवेश्यताम् ।  
दौवारिकः\- तथा । (इति निष्क्रम्य, करभकेण सह प्रविश्य।) एष भर्ता । उपसर्प  
करभकः \- जयतु जयतु भर्ता! देव्याज्ञापयति “ आगामिनि चतुर्थदिवसे प्रवृत्तपारणो मम उपवासो भविष्यति । तत्र दीर्घायुषावश्यं सन्निहितेन भवितव्यम्” इति ।  
राजा \- इतस्तपस्विकार्यम् ; इतो गुरुजनाज्ञा । द्वयमपि अनतिक्रमणीयम् ; किमत्र प्रतिविधेयम्?विदूषकः \- त्रिशङ्कुरिवान्तराले तिष्ठ ।  
राजा \- सत्यमाकुलीभूतोऽस्मि,  -  
कृत्ययोर्भिन्नदेशत्वाद् द्वैधीभवति मे मनः ।  
पुरः प्रतिहतं शैले स्त्रोतः स्त्रोतोवहो यथा ॥९॥  
(विचिन्त्य।) सखे ! त्वमम्बया पुत्र इति प्रतिगृहीतः । यतो भवानितः प्रतिनिवृत्य  
तपस्विकार्यव्यग्रमानसं मामावेद्य तत्रभवतीनां पुत्रकृत्य मनुष्ठातुमर्हति ।  
विदूषकः \- न खलु मां रक्षोभीरुकं गणयसि।  
राजा \- (सस्मितम् ।) कथमेतद्भवति सम्भाव्यते?  
विदूषकः \- यथा राजानुजेन गन्तव्यं तथा गच्छामि ।  
राजा \- ननु तपोवनोपरोधः परिहरणीय इति सर्वाननुयात्रिकांस्त्वयैव सह प्रस्थापयामि ।  
विदूषकः \- (स्वगतम्।) तेन हि युवराजोस्मीदानीं संवृत्तः ।  
राजा \- (स्वगतम् ।) चपलोऽयं वटुः । कदाचिदस्मत्प्रार्थनाम् अन्तः पुरेभ्यः कथयेत् । भवतु ; एनमेवं वक्ष्ये । (विदूषकं हस्ते गृहीत्वा ।) वयस्य ! ऋषिगौरवादाश्रमं गच्छामि । न खलु सत्यमेव तापसकन्यकायां ममाभिलाषः । पश्य,  
क्व वयं क्व परोक्षमन्मथो मृगशावैः सममेधितो जनः ।  
परिहासविजल्पितं सखे ! परमार्थेन न गृह्यतां वचः ॥१८॥  
विदूषकः \- अथ किम् ।  
(इति निष्क्रान्तास्सर्वे ।)

इति द्वितीयोऽङ्कः

