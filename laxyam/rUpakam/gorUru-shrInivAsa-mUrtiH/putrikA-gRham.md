+++
title = "पुत्रिका-गृहम्"
unicode_script = "devanagari"

+++




नार्वेदेशीयस्य हेन्रिक-ईब्सनस्य

पुत्रिकागृहम्

## ०
### किञ्चिद्वक्तव्यम्

हेन्रिक-ईब्सनः (क्रि.१८२८-१९०६) यूरोपमहाद्वीपस्य  नार्वेनाम्नि  देशे  एकोनविंशे  शतके  जातः  प्रसिद्धः  लेखकः,  विशेषतः  रूपकाणां  रचयिता । तेन  डेनिष्  भाषायां  रचितानां  रूपकाणामन्यतमं  इंग्लिष्  भाषायां  “Doll’s House”  नाम्ना  प्रसिद्धमिदानीं  संस्कृतभाषायां  अनूदितं  “पुत्रिकागृहम्”  इति  नाम्ना अधुना प्रकाशं  नीयते ।

हेन्रिक-ईब्सनस्य क्रिस्ताब्दे १८७९तम वर्षे एतद्रचनेन पाश्चात्यसाहित्ये अपूर्वमन्थनमेव  प्रवृत्तमिति वदामश्चेत् तस्मिन्न काप्युत्प्रेक्षा। सम्भाषणे अकृत्रिमता, स्वगतभाषणानामनुपयोगः, देशकालसाम्यम् च कथानिरूपणे नवीनतामनयन्। कथावस्तुनि नैतिकगौरवं, मनोविश्लेषणगभीरता सामाजिकसार्थकता च नूत्नमार्गमदर्शयन्।

ईब्सनः तस्य रूपकेषु तत्कालीनानां ऐरोप्यमध्यमवर्गकुट्म्बानां सहजचित्रणं कुरुते। दैनिकव्यापारेषु सपदि पारंपरिकनियमबद्धाः जना स्वयंखनितगर्तेषु पतन्तः कथं कृच्छ्राण्यनुभवन्ति इति विषय एव प्रायेण तस्य रूपकेषु चित्रितः।

अङ्कत्रयात्मकमिदं रूपकं प्रथमं  क्रि.१८७९तमवर्षे  डेन्मार्क्  देशस्य  कोपन्हेगन्  नगरे  नाटकरङ्गे  नाटयितम् ।  तदनु  नैकदेशेषु  नैकभाषासु नैकसूत्रधारैः  प्रायुज्यत प्रसिद्धिमभजच्च। चलनचित्ररूपेण,  रेडियो-टेलेविषन्  माध्यमेन  च  असकृत्  प्रायोजितमिदं  विश्वरूपकेषु  श्रेष्ठपदवीमविन्दत् ।

अथ  संस्कृतभाषायामनूदितेऽस्मिन्  रूपके पात्राणां  नामानि  देवनागर्यां  मूलभाषोच्चारणसामीप्यं  लक्षीकृत्य  लिखितानि ।  किञ्च  पुंसां  नामानि  अकारान्तं  स्त्रीणां  नामानि  आकारान्तं  च  भजन्ति । गद्ये  संहितायाः  ऐच्छिकत्वात्  पठकानां  सौकर्यार्थं  प्रायेण  वाक्येषु  संहिता  न  सर्वत्र कृता ।

इति  शम् ।

जि  एस्  श्रीनिवासमूर्तिः ।

अनुवादकर्ता






### पात्राणि

टूर्वल हेल्मेरः

नोरा, तस्य पत्नी

वैद्यः रङ्कः

लिण्डगृहिणी

नील्स क्रोग्स्टः

हेल्मेरस्य त्रीणि अपत्यानि : ईवारः, एमी, बाबः

आना : तेषां धात्री

हेलना : सेविका

वाहकः

वृत्तस्थानं हेल्मेरस्य गृहम्



### रूपककर्ता  हेन्रिक  ईब्सनः
[ई १८२८-१९०६]

हेन्रिक ईब्सनः नार्वे देशीयः श्रीमतां गृहे [ई१८२८] जनिमलभत। तथापि दुरदृष्टवशात् बाल्ये एव अस्मै दारिद्यतापस्य अनुभवः अभवत् । पाठशालासु विद्यार्जनं कुण्ठितमभवत् । बाल्यादेव अस्मै रूपकेषु रङ्गसंयोजने च अभिरुचिरासीत् ।  कस्याश्चन नाटकशालायाः रङ्गसंयोजकः भूत्वा नाटकविरचनं प्रारभत । आदौ पद्यरूपे नार्वेदेशस्य प्रथितकथाः आधृत्य नाटकानि प्रणिनाय। पश्चात् सामान्यसामाजिकविषयानधिकृत्य नाटकानि व्यलिखत् । तस्य नाटकेषु प्रसिद्धानां नाटकानां इंग्लिष्-नामानि एवम्:

**Doll’s house**

**Ghosts**

**An enemy of the people**

**The master builder**

**Pillars of Society**

**Hedda Gabler**

**John Gabriel Borkman**

**The wild duck**

**The league of youth**

**Rosmersholm**

**Peer Gynt**

ई१८६२ वर्षे ईब्सनः इटलीदेशं गतः । तत्र रचिते द्वे नाटके [Brand, Petr Gynt]तं प्रख्यातमकुरुताम्**। **ई१८६८ वर्षे जर्मनीदेशं गतः यत्र तस्य The pillars of society नाटकमभिनीतमभवत् । ई१८७९वर्षे प्रकाशितात् Doll’s house नाटकात् अयं यूरोप् देशे भूरि यशः अलभत । ई १९०६वर्षे मृतिमगात् । प्रथितनार्वेदेशीयेषु अग्रगण्यः अभवत् । साहित्यप्रियाः ईब्सनं यथार्थतायाः जनकः इत्यामनन्ति ।

### पुत्रिकागृहस्य कथासंदर्भः

नार्वेदेशीयः टूर्वल हेल्मेरनामा कश्चन न्यायवादी । सः नोरानाम्नीं पर्यणयत् । विवाहानन्तरं प्रथमवर्षे एव उद्योगकर्मणः आधिक्यात् रुग्ण अभवत् । अतः सः उद्योगमत्यजत् च । वैद्याः दक्षिणदेशेषु आरोग्यार्थं तस्य निवसनमवश्यमिति उपादिशन् । इटलीदेशे वर्षपर्यन्तं निवसनमनिवार्यमभवत् । भूरि धनस्य अवश्यकता अभवत् । नोरा पतिमनिवेद्य एव नील्स क्रोग्स्टनामानं न्यायवादिनं परिचितमासाद्य धनं ययाचे । क्रोग्स्टः पञ्चाषदधिक द्विशतं पौण्डानि ऋणपत्रद्वारा ददौ । ऋणपत्रे नोरायाः पितुः प्रतिभूस्थाने स्थापनमवश्यमभवत् । नोरायाः पिता तदा मरणावस्थायामासीत् । पित्रे निवेदनं ऋणपत्रे तस्य हस्ताक्षरग्राहणं च नोरायै अशक्ये अभवताम् । तस्मात् कारणात् नोरा पितुः हस्ताक्षराणां स्थाने आत्मनः हस्ताक्षरैः पितुः नाम विलिख्य विधिसंहितायाः दृष्ट्या अपराधमकरोत् । नोरायाः पिता हस्ताक्षराणामधः यद्दिनं सूचितमासीत् तद्दिनात् प्रागेव मृतः आसीत् । अतः अपराधः द्विगुणीकृत इव अभवत् । क्रोग्स्टस्य नोरया अपराधः कृत इति  ज्ञानमासीत् परन्तु न नोरायाः। नोरा पतिं अन्यान्श्च मम पिता मह्यं धनमदददिति असत्यमवदत् । नोरायाः दृष्ट्या भर्तुः आरोग्यार्थं कृतं अनिवार्यकर्म नापराधः आसीत् । दिष्ट्या इटलीदेशे निवसनात् हेल्मेरः स्वस्थः अभवत् । नोरा ऋणमुक्तये गार्हवित्तादेव काले काले ऋणस्य अंशं क्रोग्स्टाय प्रत्यर्पयति स्म च ।

नोराहेल्मेरयोः त्रीण्यपत्यानि जातानि ।  नोरा सीवनं पत्रलेखनमित्यादि उद्योगेषु प्रवृत्ता सती धनमर्जति स्म च । विवाहानन्तरं अष्टौ वर्षाणि यातानि । हेल्मेरः बेङ्कस्य निर्वाहकपदे न्ययोज्यत । भूरि धनस्य अर्जनं साध्यमभवत् ।

नोरायाः सहपाठिनी क्रिस्टीना विधवा लिण्डगृहिणीत्यभिहिता विवाहात् पूर्वं क्रोग्स्टे अनुरक्ता आसीत् । परं तु कस्यचन न्यायवादिनः सहायः क्रोग्स्टः धनी नासीत् । रुग्णायाः मातुः स्वानुजयोश्च पालनं रक्षणं च क्रिस्टीनायाः भार आसीत्  । अतः लिण्डनामानमन्यं पुरुषं क्रिस्टीना तं धनिकं मन्यमाना पर्यणयत् । अस्थिरवाणिज्यकर्मणि प्रवृत्तः लिण्डः वर्षत्रयात् प्राक् मृतिमगात् । मृते तस्मिन् तस्य वाणिज्यव्यवहारश्च क्षयमगमत् । क्रिस्टीना अनपत्या उद्योगमेकं मार्गयन्ती सहपाठिन्याः नोरायाः भर्ता बेङ्के निर्वाहकपदवीमाप्तवानिति श्रुत्वा तेन सह मिलितुं नोरायाः गृहमागता ।

क्रोग्स्टः यत्र हेल्मेरः कार्यनिर्वाहकः आसीत् तत्रैव बेङ्के कस्म्निश्चित् अल्पकर्मणि उद्युक्तः आसीत् । क्रोग्स्टहेल्मेरौ आत्मनः विद्यार्थिदिनात्प्रभृति परस्परं जानीतः । क्रोग्स्टः गृहस्थजीवने सुखमनवाप्य बह्वपत्यकः भवन् इदानीं विधुरः आसीत् । सः पुरा कपटलेखेन कस्याप्यन्यस्य नामलिखितमन्वकरोत् । स्वापराधमस्वीकृत्य एव कुत्सितमार्गेण पारमासीदत् । बाङ्के अन्यजनानां समक्षं “हेल्मेर. मम बाल्यमित्र” इत्येव क्रोग्स्टः हेल्मेरं संबोधयति स्म। तथा सम्बोधनं हेल्मेराय न रोचते स्म च।

रङ्को नाम हेल्मेरदंपत्योः मित्रं वैद्योऽपि स्वयं रुग्णः । सः नोरायामनुरक्तः इति भाति । नोरापि तस्य उपस्थितौ हर्षचित्ता वर्तते, तौ मिथः कथाः श्रावयन्तौ कालं यापयतः स्म । प्रतिदिनं सः हेल्मेरगृहमागच्छति स्म ।

#### १
**प्रथमोऽङ्कः**: रूपकस्य प्रथमाङ्के क्रिस्तोत्सवस्य संभ्रमे नोराहेल्मेरौ हर्षचित्तौ दृश्येते । हेल्मेरः नोरायां भूरि अनुरक्तः दृश्यते । सदा गृहिणी नोरा आत्मनः छन्दानुवर्तिनी भवेदिति तस्य मतम् । क्रिस्टीना उद्योगमेकं मार्गयन्ती हेल्मेरगृहे नोरया सह संमिलति । हेल्मेरः बाङ्कस्य प्रमुखो भवितेति श्रुत्वा क्रोग्स्टः तेन सह मिलितुम् आगच्छति । नोरा क्रिस्टीनायै बाङ्के हेल्मेरः उद्योगं दास्यतीति आश्वासनं ददाति । हेल्मेरः “क्रिस्टीनायै किञ्चित् कर्तुं शक्नोमि” इति वदति । हेल्मेरः बाङ्क-कार्यार्थं बहिर्गच्छति । क्रिस्टीना अपि नोरामापृच्छ्य हेल्मेरेण सह गच्छति । नोरा अपत्यैः सह गृहे खेलति । अत्रान्तरे बाङ्के नूत्ननिर्वाहकेन हेल्मेरेन क्रोग्स्टः निष्कास्यत इति वार्ता प्रसरति । क्रोग्स्टः वार्तां श्रुत्वा  नोरां द्रष्टुं हेल्मेरगृहमागच्छति । मासस्य प्रथमे दिने रहः धनसंग्रहणार्थं यः आगच्छति स्म सः कथं क्रिस्तोत्सव समये आगतवानिति नोरा चकिता भवति । क्रोग्स्टः तस्यै वार्तां श्रावयति । “यथा अहं उद्योगात् न निष्कास्ये तथा त्वया हेल्मेरः चोदितव्यः” इति प्रार्थयते । नोरा “अस्मिन्विषये नाहं प्रभावशालिनी” इति वदति । तदा नोरां ऋणपत्रलेखनसमये तया कृतमपराधं स्मारयते,” यद्यहमिमं पत्रं न्यायालये अर्पयिष्यामि, तर्हि तैरेव निर्णीयते यत् त्वया अपराधः कृतो वा न वा।" इति वदन् तां भर्त्सयते। भीता नोरा हेल्मेरं, “कथमपि क्रोग्स्टं उद्योगभ्रष्टं मा कुर्यात् । सः दुष्टः अस्माकं सौख्यं नाशयितुं समर्थः” इति वदति । परं तु हेल्मेरःनानुमनुते ।

#### २
**द्वितीयोऽङ्कः**: हेल्मेरगृहस्य उपरितनतले निवसतः स्टेन्बोर्ग्-कुटुम्बस्य गृहे विचित्रपरिधाननृत्यं रात्रौ संयोजितम् । तत्र हेल्मेरस्य इच्छानुसारं नोरया नेपल्स् नगरस्य मत्स्यविक्रेत्री इव परिधानं दधानया टरान्टेलानृत्यं नर्तनीयमासीत् । जीर्णपरिधानस्य नवीकरणार्थं क्रिस्टीना नोरायाः गृहमागच्छति । “क्रोग्स्टं उद्योगात् मा निष्कासय” इति नोरा हेल्मेरं पुनः वदति । परं तु हेल्मेरः तामनादृत्य झटिति निष्कासनपत्रं क्रोग्स्टाय प्रेषते । क्रोग्स्टः  पुरा नोरया कृतमपराधमुद्दिश्य सर्वं हेल्मेराय निवेदितुं पत्रं विलिख्य हेल्मेरस्य पत्रपेटिकायां विसृजति । क्रिस्टीना अनतिदूरस्थितं क्रोग्स्टस्य गृहं गच्छति । यथा हेल्मेरः साध्यविलम्बेनैव पत्रपेटिकां विघट्टयति तथा नोरा तं स्वनृत्याभ्यसने निरतं करोति । क्रोग्स्टः स्वगृहे नासीत्, अतः क्रिस्टीना तस्मै पत्रकमेकं विलिख्य तं हेल्मेरगृहमानेतुम् आह्वयति ।

#### ३
**तृतीयोऽङ्कः**: क्रिस्टीनायाः पत्रकमनुसृत्य क्रोग्स्टः क्रिस्टीनया सह हेल्मेरस्य गृहे संमिलति । क्रिस्टीना पूर्वानुरागं स्मारयन्ती तस्य भार्या भूत्वा तस्य अपत्यानां माता भवितुं इच्छति । क्रोग्स्टः तस्याः प्रस्तावः निष्कपट इति दृढीकृत्य तमङ्गीकरोति । नोराहेल्मेरौ उपरि नृत्ये प्रवृत्तौ स्तः। तयोः निवर्तनात् प्रागेव क्रोग्स्टः हेल्मेरगृहात् निष्क्रमते । नृत्यन्ती नोरा प्रक्षुब्धमना आसीत्। तस्याः मनसि कल्पना इत्थं भवेत्,” हेल्मेराय लिखितं क्रोग्स्टस्य पत्रं पठित्वा हेल्मेरः, “मम पत्न्या न कोऽप्यपराधः कृतः मयैव सर्वं कृत”मिति वदन् अपराधस्य धुरां स्वयमेव वहेत् । अत्रान्तरे अहं प्राणान्स्त्यक्ष्यामि। क्रिस्टीना या तथ्यं जानाति सा नोरया एव कृतः अपराधः इति प्रकटीकरिष्यति” इति ।  परं तु यत्तया चिन्तितं तद्विरुद्धं भविष्यति । नोरा नृत्यं विरमयितुं  नेच्छति । परं तु हेल्मेरः तां बलात् गृहमानयति । गृहे क्रिस्टीना एकाकिनी वर्तते ।  क्रिस्टीना क्रोग्स्टात् भयं नास्तीति नोरां रहः निवेदयति । भर्त्रे पुरा कृतमपराधमुद्दिश्य सर्वं कथनं साधु इति च उपदिशति, परं तु नोरा नानुमनुते । रङ्कः नृत्याङ्गणादागत्य क्षणकालं संभाष्य आगमिष्यमाणस्वमृतिसूचके दर्शनपत्रे पत्रपेटिकायां निवेश्य गच्छति । हेल्मेरः कामविद्धः नोरामालिङ्गति पृच्छति च “नोरे, त्वया अवगतं यत् त्वय्यापदि पतितायां अहं मम सर्वस्वं प्राणान्श्च त्वदर्थं त्यक्तुं सिद्धो भवेयम्?” इति । नोरा रङ्कस्य मरणनिवेदकचिह्नप्राप्तेः समये हेल्मेरस्य अनुरागभावस्य अनौचित्यं दर्शयन्ती तस्य आलिङ्गनात् आत्मानं मोचयन्ती शुभरात्रिं व्याहरति। हेल्मेरः पत्रपेटिकया पत्राणि संग्राह्य तानि पठितुं स्वकोष्ठं गच्छति । यावत् नोरा गृहाद्बहिः-प्राणत्यागार्थं भवेत्- गन्तुमुद्यता तावदेव हेल्मेरः स्वकोष्ठाद्बहिरागत्य क्रुद्धः तां रुणद्धि । क्रोग्स्टस्य पत्रं दर्शयन् नोरां कटुवाक्यैः निन्दति ।“मम भविष्यं विध्वंसितम्--- अस्य दुर्जनस्य अधीनो भवामि---प्रसङ्गः कथमपि गूहनीयः—आवयोः मिथः सम्बन्धस्तु लोकस्य दृष्ट्या यथातथं दृश्येत।“ इति जल्पति । तदानीमेव नोरायै उद्दिष्टं क्रोग्स्टस्य द्वितीयं पत्रं हस्तगतं भवति । क्रोग्स्टः नोरायै ऋणपत्रं प्रतिनिवर्तयति वदति च,”दुःखितोऽस्मि। क्षमां याचे” इति । हेल्मेरः पत्रं पठित्वा,”अहं रक्षितोऽस्मि, रक्षितोऽस्मि” इति उच्चैः रटति। नोरां वदति,”अहं प्रतिजाने, त्वया कृतं सर्वमहं क्षमे” इति । परं तु नोरायाः दृष्ट्या हेल्मेरः इदानीम् अधः अपतत् । अद्यावधि यं धीरममनुत सः भीरुरभवत्।

अद्यावधि यां पुत्रिकां मन्यते स्म सा धीरा भवन्ती पुत्रिकागृहं त्यजति ।

नाटकान्ते  नोराहेल्मेरयोः  विवाहविच्छेदनम् यत्  क्रिस्टीनाक्रोग्स्टौ  न  जानीतः,  क्रिस्टीनाक्रोग्स्टयोः  विवाहप्रस्तावः  यं  नोराहेल्मेरौ  न  जानीतः!

### पात्रविश्लेषणम्

**नोरा**: इयं सामान्यमध्यमवर्गस्य गृहिणी यस्याः साम्राज्यं स्वकुटुम्बसीमितम् । भर्तुः बहुमता भवन्ती तस्य योगक्षेमे अपत्यानां च योगक्षेमे निरता दृश्यते । भर्तुः आरोग्यपालनार्थं ऋणं कृत्वा तमिटलीदेशं नयति । रुग्णं पितरं तस्य हस्ताक्षराय याचनं न साधु इति मत्वा तस्य हस्ताक्षरं स्वयमेव अनुकुर्वती न्यायशास्त्रदृष्ट्या अपराधमाचरति । भर्तुः मनः दूयते इति मत्वा पित्रा धनं दत्तमिति अनृतं वदति । साधारणगृहिणीवत् अलङ्कारप्रिया । तस्याः पतिः ताम् अतिव्ययिनीं मनुते । पर्याप्तधनमस्ति चेत् उद्योगात् विरमति । पत्युः उन्नतोद्योगस्य अभिमानिनी च । भर्तुः आरोग्यार्थं आत्मना कृतः उद्यमः नोरायै गूढाभिमानं ददाति । नोरा यदि क्रिस्टीनायै उद्योगं दापयति चेत् तत् न केवलं तस्यै साह्यं कर्तुं परं तु भर्तुः सामर्थ्यं दर्शयितुं चापि ।

क्रोग्स्टस्य पत्रं पठित्वा हेल्मेरः अपराधस्य धुरां स्वयमेव वहतीति यः भ्रमः तस्याः मनसि आसीत्, सः भ्रमः हेल्मेरस्य भीरुत्वप्रदर्शनेन निरस्तः अभवत् । क्रोग्स्टस्य द्वितीयं पत्रं पठित्वा हेल्मेरेण या प्रतिक्रिया दर्शिता   सा नोरायै असह्या अभवत् । अष्टभ्यः वर्षेभ्यः हेल्मेरस्य ये निजगुणाः तिरोहिता आसन् ते झटिति तस्याः दृष्टिपथमागताः । हेल्मेरः आत्मानं पुत्रिकां मनुते इति तस्यै सपदि अवगमः अभवत्। तस्यै “अष्टौ वर्षाणि मया अनेन निर्गुणेन सह व्यर्तीतानि निरर्थकानि जातानि” इति ज्ञानोदयः अभवत्। सा भविष्यत्काले कथं जीवनं निर्यातितव्यमिति न जानाति, परं तु तस्यै हेल्मेरेन सह क्षणमपि यापनमसह्यमभवत् । भर्तुः उदात्तगुणेषु यः गाढः विश्वासः तस्यै आसीत् सः अमेयघातमन्वभवत् । मातुः अपत्येषु यद्वात्सल्यं भवति तदपि निरस्तमभवत् । तस्याः प्रतिक्रिया अविवेकजनिता किम्, विमृश्यकारिण्याः किमिति प्रश्नः सहजमुदेति । प्रश्नस्य अनावरणमेव नाटककर्तुः कार्यम् । न उत्तरस्य ।

**हेल्मेरः** : इंग्लिष् भाषायाम् यं पुरुषं MCP [male chauvinist pig] इति वदन्ति तस्य आदर्शः हेल्मेरः । तस्य चिन्तनानि प्रायेण पुरुषस्य दृष्टिकोणेन सीमितानि । “न स्त्री स्वातन्त्र्यमर्हति” इति तस्य चिन्तनम् । स्त्री गृहिणी भूत्वा भर्तुः अपत्यानां च योगक्षेमे निरता भवेदिति चिन्तयति । यदा नोरा, “मम गृहत्यागः अवश्य” इति वदति तदा तां पृच्छति,”कथम् इत्थं तव पवित्रकर्तव्यानि त्यजसि?”इति ।

तस्य आत्मगौरवे महान् विश्वासः । “न कोऽपि पुमान् स्वप्रियार्थं आत्मगौरवं त्यजेत्” इति वदति । यदा क्रोग्स्टः“हेल्मेर. मम बाल्यमित्र” इति हेल्मेरं संबोधयति स्म तदा तथा सम्बोधनं तस्मै न रोचते स्म । तदपि क्रोग्स्टस्य बाङ्कात् निष्कासनस्य एकं कारणमभवत् ।

**लिण्डगृहिणी** : क्रिस्टीना इति तस्याः निजनाम । इयं विवेकिनी स्त्री इति स्फुरति । नोरा आत्मनः अपराधं पतिं श्रावयेदिति तस्याः चिन्तनम् । नोरायाः रङ्केन सह मैत्रीं नानुमनुते । क्रिस्टीना क्रोग्स्टं परिणीय  हेल्मेरस्य क्रोग्स्टात् भयं नाशयति । नोरायाः चिन्ता अपि निरस्ता भवति । क्रोग्स्टः तुष्टः, क्रिस्टीना तुष्टा । पत्युः स्थाने पत्नी उद्योगे नियुक्ता भवति । किमन्यत् काङ्क्षेत्?

**क्रोग्स्टः** : अयं सामान्यपुरुषः स्वजीवितार्थं यदि अनिवार्यं भवति तदा नीतिनियमानाम् उल्लङ्घनं कर्तुं समर्थः । यदा नोरा स्वपितुः हस्ताक्षरस्थाने आत्मनः हस्ताक्षरं योजयति, तदा क्रोग्स्टः अयम् अपराधः भवेत् इति तां न सूचितवान् । यदा उद्योगभ्रष्टः भवति तदा नोरां भर्त्सयितुं न दोलायते । परं तु यदा क्रिस्टीना भार्या भवति सहर्षं नोरायै ऋणपत्रं प्रतिनिवर्तते ।

**रङ्कः** : रूपके अस्य पात्रं गौणमेव । जीविते तथाविधपुरुषाणां संसर्गस्य अनिवार्यतां दर्शयितुमिव् रूपककर्त्रा सृष्टः इति भाति ।


## १
प्रथमोऽङ्कः

दृश्यम् (सुखकरमाह्लादकरं परंतु अनतिव्ययकरं यथा भवति तथा सज्जितः कोष्ठः। पृष्ठे दक्षिणेन प्रवेशकोष्ठ[^1]द्वारम्, वामेन हेल्मेरस्य अध्ययनकोष्ठद्वारम्, मध्ये पियानो[^2]वाद्यं स्थापितम्। वामभित्तेर्मध्ये द्वारमेकम्, तत्पश्चात् वातायनम्। वातायनस्य समीपे वर्तुलो मञ्चकः[^3] आसनमासन्दी च। दक्षिणभित्तेः पृष्ठभागे अपरं द्वारम्। तस्मिन् पार्श्व एव एका चुल्ली द्वे आसने दोलकासनं च। चुल्लीद्वारयोर्मध्ये ह्रस्वो मञ्चकश्च। भित्तौ तक्षितचित्राणि च। चायचषका लघुवस्तूनि कानिचन च पेटिकायां वर्तन्ते। सुग्रथितपुस्तकभरिता ह्रस्वा पुस्तकपेटिका च। कुथास्तीर्णा भूमिः। चुल्ल्यामग्निर्ज्वलति। शिशिरकालः।

[^1]:
entrance hall


[^2]:
piano


[^3]:
table


द्वारघण्टा ध्वनति। अनन्तरं द्वारमुद्घाटितं श्रूयते। नोरा गुञ्जन्ती उल्लसिता अटनसमुचितपरिधानं दधाना प्रविशति। सा काश्चनपोटलिका वहन्ती ता दक्षिणपार्श्वस्थ मञ्चके निवेशयति। द्वारमुद्घाटितमेव वर्तते। द्वाराद्बहिः क्रिस्तोत्सववृक्षं तथा स्यूतमेकं च वहन् भारवाहक एको दृश्यते। या सेविका द्वारमुदघाटयत् तस्यै स तौ प्रयच्छति।)

नोरा : हेलने, क्रिस्तोत्सवस्य वृक्षं सावधानं पिधेहि। आसायं बाला असज्जितं तं यथा न पश्यन्ति तथा कुरु। (वाहकं प्रति) कति मूल्यम्?

वाहकः: षट् पेन्सानि[^4]

नोरा : इहास्ति शिलिन्ग[^5]मेकम्। शेषं तुभ्यमेव। (वाहकः धन्यवादान् समर्प्य निर्गच्छति. नोरा द्वारं पिधत्ते। हसन्ती शिरोभूषणमपवाह्य परिधानकोशात् कतिचन मकरूना[^6]न्युद्धृत्य खादति भर्तुः कोष्ठस्य द्वारं शनैरुपगम्य आकर्णयति) बाढं, स वर्तते। (गुञ्जन्ती दक्षिणस्थ मञ्चकस्य निकटं गच्छति।)

[^4]:
pence


[^5]:
shilling


[^6]:
sweet biscuit


हेल्मेरः (स्वकोष्ठादेव शब्दायति) तत्र सा किं मम कोकिला?

नोरा: (कतिचन पोटलिका उद्घाटयन्ती) बाढम्, अहमिहास्मि।

हेल्मेरः: मम चमरपुच्छी किमु इतस्ततो धावन्ती?

नोरा : अथकिम्।

हेल्मेरः : मम चमरपुच्छी कदा गृहमागतवती?

नोरा : अधुनैव (मकरूनपोटलिकां परिधानकोशे निवेश्य वक्त्रं परिमार्ज्य) टूर्वल, अत्रागच्छतु। पश्यतु कानि मया क्रीतानीति।

हेल्मेरः : कार्यनिरतोऽस्मि। मा विघ्नमाचर। (क्षणेषु गच्छत्सु द्वारमुद्घाट्ट्य कोष्ठे दृष्टिं प्रसार्य लेखनीहस्तः) क्रीतानि किम्? एतानि सर्वाणि?। ममातिव्ययिनी तन्वी पुनरपि धनक्षयं कृतवती किम्?

नोरा : बाढम्, परं तु, टूर्वल, ऐषम ईषदपि नियममतिक्रम्य व्ययं कर्तुं शक्नुवः खलु। अयमेव प्रथमः क्रिस्तोत्सवो यदा आवाभ्यां मितव्ययो नावश्यः।

हेल्मेरः : तथापि, आवां निःशङ्कं व्ययं कर्तुं न शक्नुव इति तव विदितमेव।

नोरा : बाढम्। टूर्वल, आवां स्वल्पमपि मितिमवगणय्य व्ययं कर्तुं शक्नुवः। न शक्नुवः किम्? तव वेतनं बहुगुणं वर्धिष्यते खलु? भूरि धनमर्जयिष्यसि खलु?

हेल्मेरः : बाढम्। नववर्ष एव। वेतनं तु वर्षस्य प्रथमपादान्त एव देयं भविष्यति।

नोरा : तदवधि ऋणं कर्तुं शक्यं ननु?

हेल्मेरः : नोरे, (तस्या अन्तिकं गत्वा सलीलं तस्याः कर्णं गृह्णाति) सैव विहगमस्तिष्कवती त्वम्। भावय, यदि इदानीं पञ्चाशत् पौण्डानि[^7] ऋणं करोमि, त्वं तत्सर्वं क्रिस्तोत्सवसप्ताहे व्यययिष्यसि, अथ नववर्षागमे यदि मम शिरसि इष्टिकायाः पतनादहं विगतासुर्भविष्यामि, अथ - -

[^7]:
pound


नोरा : (स्वहस्ताभ्यां तस्य वक्त्रं पिधाय) अहो, भद्रं ते, मा श्रावय तादृग्वचांसि।

हेल्मेरः : तथापि, भावय, तदापद्यते यदि –

नोरा : तदापन्नं चेत् अधमर्णा न वा न मम कोऽपि भेदः।

हेल्मेरः : परं तु उत्तमर्णानां का कथा?

नोरा : तेषां? मम किम्? ते के इति नाहं ज्ञास्यामि।

हेल्मेरः : तत्स्त्रीसदृशं खलु। अलघु वदामि। मम चिन्तनं तु : न कदापि ऋणं ऋणग्रहणं च। कुटुम्बस्य सुषमा स्वतन्त्रता च न भवेताम् यद्यधमर्णौ भवेय। वयमद्यावधि धैर्येण ऋजुपथे गच्छन्तौ स्वः। तथैव आगामिन्यपि काले विनायासेन गच्छाव।

नोरा : (चुल्ल्याः समीपं गच्छन्ती) यथेच्छसि, टूर्वल।

हेल्मेरः : (तामनुसृत्य) मैवम्, मम हंस्याः पक्षौ नम्रौ न भवेताम्। किमेतत्? अपि मम चमरपुच्छी कुपिता? (स्ववित्तस्यूतमुद्धृत्य) नोरे, अपि वेत्सि अत्र किमस्तीति?

नोरा : (सपदि परिवृत्य) वित्तम्!

हेल्मेरः : यथेष्टं खलु! (किञ्चिद्धनं ददाति) अपि चिन्तयसि नाहं वेद्मि क्रिस्तोत्सवकाले गृहनिर्वहणाय कियद्धनमवश्यमिति?

नोरा : (गणयन्ती) दश शिलिङ्गानि, एकं पौण्डम्, द्वे पौण्डे, बहूपकृतोऽस्मि, टूर्वल, इदं वित्तं अनल्पकालं व्ययाय भविष्यति।

हेल्मेरः : अवश्यं भवेत्।

नोरा : बाढं, बाढम्, भविष्यति। अत्र आगच्छ, तुभ्यं दर्शयानि मया क्रीतं

सर्वम्। तदपि सर्वमल्पमूल्यम्। पश्य इदं नवं परिधानं ईवाराय, खड्गाश्वतूर्याणि च बाबाय, पुत्रिका पुत्रिकामञ्चश्च एम्यै एते सरला एव। कथञ्चित् सा तान् द्राक् खण्डयिष्यति। अथ अत्र सन्ति परिधानवस्त्राणि करवस्त्राणि च सेविकाभ्यः। वृद्धा आना समीचीनतरं अन्यत् किमपि लब्धुमर्हति।

हेल्मेरः : अस्यां पोटलिकायां किमस्ति?

नोरा : (साक्रन्दम्) मा, मा, आसायं तन्मापश्येः।

हेल्मेरः : अस्तु। परं तु इदानीं श्रावय माम्, तन्वि व्ययशीले, आत्मार्थं किं वाञ्छसि?

नोरा : मह्यं? मह्यं सर्वथा न किमपि वाञ्छामि।

हेल्मेरः : बाढं, परं तु त्वया काचिदप्युचिता वाञ्छा वक्तव्या।

नोरा : मम मनसि न किमप्यायाति। अथवा, टूर्वल,

हेल्मेरः : ब्रूहि।

नोरा : (लीलया तस्य कञ्चुककुड्मलान्[^8] स्पृशन्ती नम्रवदना) यदि दद्याः - -

[^8]:
Coat buttons


हेल्मेरः : ब्रूहि।

नोरा : (झटिति वदन्ती) वित्तं दद्याः यथाशक्ति। इदानीमन्यतमे दिने अहं तेन किञ्चित् क्रेष्यामि।

हेल्मेरः : परं तु नोरे।

नोरा : कृपया दद्याः। तत् सुन्दरसौवर्णकागदे वेष्टयित्वा क्रिस्तोत्सववृक्षे लम्बयामि। तदाकर्षकं भवेत् खलु।

हेल्मेरः : वित्तक्षयपराणां किमभिधानम्?

नोरा : अतिव्यया, अहं जानामि। टूर्वल, यथा सूचयसि तथैव करवाव। तदा मम अवश्यतमं किमिति चिन्तयितुमवकाशो लभ्यते। इयमुचिता योजना खलु।

हेल्मेरः इयमुचिता नूनम्। अर्थात्, यदि मद्दत्तवित्तात् त्वया किमपि वित्तं रक्ष्यते, रक्षितवित्तात् त्वया आत्मार्थं किमपि क्रीयते तदा तव योजना समुचिता। अन्यथा यदि सर्वं कुटुम्बभरणाय अनवश्यवस्तुक्रये च व्यययसि चेत् मया पुनः वित्तं देयं भविष्यति।

नोरा : अहो, परं तु, टूर्वल

हेल्मेरः : निराकरणेनालम्, मम प्रियबाले नोरे, (स्वहस्ताभ्यां तस्या मध्यमालिङ्ग्य) इयं स्पृहणीयबाला अतिव्यया भूरि व्यययति खलु। को नु जानाति त्वादृशा बालाः कियती व्ययपरा भवन्तीति।

नोरा : कथं न लज्जसि तथा वक्तुम्? अहं निस्संशयं यावत् शक्यं तावद्वित्तं रक्षामि।

हेल्मेरः (प्रहसन्) तत् सत्यं खलु। यावत् शक्यं तावत् रक्षसि। परं तु न किमपि शक्यम्।

नोरा : (सहर्षं मन्दं स्मयमाना) टूर्वल, त्वं न जानासि खल्वस्माकं कोकिलानां चमरपुच्छीनां व्ययहेतवः कियन्त इति।

हेल्मेरः : त्वमनन्या बाला नूनम्। त्वज्जनकसदृशी त्वम्। सर्वदा केनापि नूत्नमार्गेण मां संस्तुत्य धनं कर्षसि। यावद्धनं लब्धं तावदेव तद्द्रवतीव। न जानासि कुत्र गतमिति। सहजगुणवतीं त्वां मन्ये। नोरे, अन्वयानुगता गुणा नूनम्।

नोरा : अहो, मम पितुर्बहवो गुणा मयि भूयासुरित्येव मम तीव्रा वाञ्छा।

हेल्मेरः : सहजगुणवती यथैवासि तथैव त्वं मह्यं रोचसे, मम बालकोकिले। परं तु, जानासि किं, अद्य त्वां ईषत्कुण्ठितहर्षामिव पश्यामि।

नोरा : अहं कुण्ठितहर्षा?

हेल्मेरः सत्यम्। मम दृग्भ्यां तव नयने बधान।

नोरा : (तं पश्यन्ती) किम्?

हेल्मेरः : (तामुद्दिश्य स्वाङ्गुलिं धुन्वन्) अद्य नगरे स्वादुभक्षणशीला नियमानुल्लङ्घयन्ती दृश्यते खलु।

नोरा : कथं तथा चिन्तितं त्वया?

हेल्मेरः : मिष्टान्नगृहं गतवती खलु?

नोरा : सर्वथा न। मयि विश्वसिहि, टूर्वल।

हेल्मेरः : स्वादुभक्ष्यानि शनैः खादितानि?

नोरा : न हि। सर्वथा न।

हेल्मेरः : नापि कतिचनमकरूनानि?

नोरा : न, मयि विश्वसिहि।

हेल्मेरः तत्तु मम परिहासविजल्पितम्।

नोरा : (दक्षिणस्थमञ्चकस्य समीपं गत्वा)[दक्षिणस्थमञ्चकस्य समीपं गत्वा] त्वद्वाञ्छां विरुद्ध्य न मया किञ्चिदपि क्रियते।

हेल्मेरः : अहं सर्वथा जानामि। किञ्च त्वया प्रतिज्ञातम्। (तस्याः समीपं गत्वा) क्रिस्तोत्सवस्य यान्य- -ल्पीयानि गोपनीयानि तानि गोपाय, प्रिये। यदा रात्रौ क्रिस्तोत्सववृक्षो दीप्यते तदा सर्वं निःसंशयं प्रत्यक्षीभवति।

नोरा : अपि विना विस्मरणं त्वया वैद्यो रङ्क आमन्त्रितः?

हेल्मेरः : न हि, आमन्त्रणमनवश्यम्। रात्रिभोजनाय स आगमिष्यत्येव।

तथापि यदा प्रातः आगच्छति तदा तमामन्त्रयामि। मया उत्तमद्राक्षारस आदिष्टश्च। त्वं न जानासि अस्या रात्र्याः प्रतीक्षणे ममोत्सुकताम्।

नोरा : अहमप्युत्सुका। टूर्वल, अपत्यानि भूरि विनोदाननुभवन्ति खलु।

हेल्मेरः : क्षेमकर उद्योगः प्रभूतं वेतनं च ह्लादयति खलु चेतः।

नोरा : अथ किम्। सत्यमाह्लादयति।

हेल्मेरः : कच्चित् स्मरसि परुत् क्रिस्तोत्सवार्थं त्रयः सप्ताहाः प्रतिसायं चरमयामपर्यन्तं क्रिस्तोत्सववृक्षस्य अलङ्करणार्थमस्मान् विस्मापयितुं रहस्याभूषणानि कुर्वाणा आसीः? तान् दिवसानहं निरानन्दं व्यत्यायम्।

नोरा : मम तु निरानन्दा नाभवन्।

हेल्मेरः : (मन्दं स्मयमानः) अन्ते तव श्रमो निष्फल अभवत् खलु।

नोरा : त्वया तदुद्दिश्य मम पीडनं न कार्यम्। अहं किं कुर्यां यदि मार्जालः सर्वं नाशयति चेत्?

हेल्मेरः : सत्यम्। त्वया अस्मत्प्रीणनार्थं हि सर्वं कृतम्। तदेव मुख्यम्। दिष्ट्या अस्मत्कृच्छ्रकालाः व्यतीताः।

नोरा : अथकिम्। हर्षं तनोति।

हेल्मेरः : ऐषमः किंकर्तव्यतामूढो जर्जरितो नोपविशामि। कोमलनेत्रया त्वयापि तावककोमलकराभ्यां सीवनं न कार्यम्।

नोरा : (हस्तावास्फाल्य) नहि, टूर्वल, इतः परं मया न कार्यं खलु। त्वमिदं श्रावयसीति यत्तन्मां भूरि हृष्यति। (तस्य हस्तौ धृत्वा) कथं वस्तूनां विन्यासः करणीय इति यच्चिन्तयामि तत् श्रावयामि। क्रिस्तोत्सवानन्तरं (प्रवेशकोष्ठे घण्टा ध्वनति) अहो घण्टा (कक्षशोधने ईषन्निरता भवति) कोऽपि द्वार्युपस्थितः। कण्टकः।

हेल्मेरः : मां द्रष्टुं कोऽप्यागतो यदि तं वद स गृहाद्बहिर्गतवानिति।

सेविका : (देहलीस्थिता) काचित् भवतीं द्रष्टुमागता, आर्ये, काचिदागन्तुका।

नोरा : प्रवेशय ताम्।

सेविका : (हेल्मेरमुद्दिश्य) सपदि वैद्योऽपि आगतः, आर्य।

हेल्मेरः : सः अजिम्हपथा मम कोष्ठं प्रविष्टवान् किम्?

सेविका : बाढम्, आर्य।

(हेल्मेरः स्वकोष्ठं प्रविशति सेविका अटनोचितपरिधानवतीं लिण्डगृहिणीं प्रवेशयति)

लिण्डगृ : (ह्रीतविषण्णस्वरेन) अपि कुशलम्, नोरे?

नोरा : कुशलम्। अपि कुशलम् तव?

लिण्डगृ : मां नाभिजानासीति भाति।

नोरा : न। न जानामि, (द्राक्) क्रिस्टीना, नूनं खलु त्वम्?

लिण्डगृ : आम्, सैवाहम्।

नोरा : क्रिस्टीने, कथं मया विस्मृता? परं तु कथं मया --- (सौम्यवचोभिः) अन्येव भूरि परिवर्तिता भासि।

लिण्डगृ : अथकिम्। दशसु वर्षेष्वहं भूरि परिवर्तिता।

नोरा : अस्मद्मिलनात् पश्चात् दश वर्षाणि यातान्यहो? यायुः। मम गतानि अष्टौ वर्षाणि सुखमयान्यासन्। अधुना नगरमायाता त्वम्। शिशिरे दूरप्रयाणं कृतवती। धीरा नूनम्।

लिण्डगृ : अद्य प्रात एव बाष्पचलितपोतेन आगच्छामि।

नोरा : मां हृष्यति यत् क्रिस्तोत्सवकालं ससुखं क्षपयितुमागच्छेः। आवां सलीलं कालं क्षपयाव। निर्वेष्टय तवोत्तरीयम्। कच्चित् शैत्यं नानुभवसि? (निर्वेष्टने साहाय्यं ददाति) इदानीं चुल्ल्याः समीप उपविशाव। त्वमस्मिन्नासने उपविश, अहमासन्द्यामुपविशामि। (तस्याः हस्तौ गृहीत्वा) अधुना त्वं यथावत् दृश्यसे। प्रथमदर्शने किञ्चिन्म्लानमासीत् तव वदनम्। कृशतरा भूयाः, क्रिस्टीने।

लिण्डगृ : प्रकामं जरिता च, नोरे।

नोरा : ईषज्जरिता जातु नाधिकम्। (सपदि विरमति, सगौरवं वदति)

धिङ्ममासंवेदनशीलताम्। अहमेवं लघु संलपामि। क्षमस्व माम्।

लिण्डगृ : त्वं किम् विवक्षसि?

नोरा : हताशे क्रिस्टीने, त्वं विधवासि।

लिण्डगृ : अथकिम्। त्रीणि वर्षाणि गतानि।

नोरा : जानाम्यहम्। मया वृत्तपत्रिकायां दृष्टम्। नैकवारं तुभ्यं पत्रं प्रेषयितुं संकल्पः कृतः। कथमपि सः कार्यगतः नाभवत्। इदं वा अन्यत् विघ्नकरमभवत्।

लिण्डगृ : अहमवगच्छामि, प्रिये।

नोरा : समुचितं नाचरितं मया। क्रिस्टीने, अमाये। कथमिव कृच्छ्राण्यनुभूतानि त्वया। न किमपि रिक्थम्?

लिण्डगृ : न किमपि।

नोरा : नापत्यानि च?

लिण्डगृ : न।

नोरा : न किमपि, ततः किम्?

लिण्डगृ : स्मरणार्थं न सन्तापः परितापो वा।

नोरा : (अविश्वसन्तीव तां पश्यन्ती) परंतु, क्रिस्टीने, अपि तत् संभाव्यम्?

लिण्डगृ : (विषण्णा स्मयमाना आत्मनः केशालकान् स्पृशन्ती) तत् कदापि संपद्यते, नोरे।

नोरा : ततस्त्वमेकाकिनी। एकाकित्त्वं दारुणं दुःखमयं भवेत्। मम त्रीणि सुभगान्यपत्यानि। तव दृष्टिपथं नागच्छन्ति। इदानीमेव धात्र्या सह बहिरगमन्। श्रावय मां तत्सर्वम्।

लिण्डगृ : न हि, न हि। त्वां श्रोतुमिच्छामि ननु।

नोरा : न, प्रारभस्व, अद्य मया स्वहितपरता न कार्या। मया त्वद्व्यापाराण्येव चिन्तनीयानि। परं तु इदमेकं संवृत्तं मया कथनीयम्। जानासि यदिदानीमेव अस्माकं शुभं समपद्यत।

लिण्डगृ : न, तत्किम्?

नोरा : भावय, मम भर्ता बाङ्क[^9]स्य निर्वाहकपदे न्ययोज्यत।

[^9]:
bank


लिण्डगृ : तव भर्ता? कियत्सौभाग्यम्!

नोरा : बाढम्, न्यायवादिनो वृत्तिरव्यवस्थिता ननु। विशेषेण अस्वादुव्यवहारा नापेक्ष्यन्ते यदि। टूर्वलः प्रकृत्या तान् नेच्छतीति यत् तन्ममापि सम्मतम्। भावय वयं कियत्सुखमनुभवामः। नूतने वर्षे तेन नवोद्योगो निर्वहणीयः। स भूरिवेतनमर्जति व्यवहारोचितधनमपि स्वीकरिष्यति च। आगामिनि काले अपूर्वरीत्या यथेच्छं जीवनं कर्तुं शक्नुमः। अहं सुतरां हृष्टा। क्रिस्टीने, प्रभूतधनप्राप्त्या निश्चिन्ताः भविष्यामः। कच्चिदङ्गीकुरुषे?

लिण्डगृ : बाढम्, कथञ्चिदवश्यकधनप्राप्तिः सुखावहा एव।

नोरा : न हि, न केवलम् यदवश्यकं धनस्य सञ्चया अपि।

लिण्डगृ : (स्मयमाना) नोरे, नोरे, कच्चित् त्वया न बुध्यते? शालादिनेषु त्वमतिव्ययिनी आसीः।

नोरा : (विहसन्ती) बाढम्, इदानीं टूर्वलः तदेव वदति (तां प्रति स्वाङ्गुलीं विधूनयन्ती)। परं तु, यथा “नोरे, नोरे” इति वदन्ती चिन्तयसि न तथा बालिशम्। अस्मत्स्थितिर्न तथासीद्यथाहमपव्ययं करोमि स्म। आवाभ्यां धनार्जनमवश्यमभवत्।

लिण्डगृ : त्वयापि?

नोरा : बाढं, सीवनं सूचिकर्म इत्यादि। (मन्दस्वरेण) अन्यच्च। अस्मद्विवाहसमये टूर्वलः उद्योगमत्यजत् । तत्र उद्योगपदोत्कर्ष: असम्भव आसीत्। पूर्वतोऽप्यधिकं वित्तं अर्जनीयमभवत्। विवाहानन्तरं प्रथमवर्ष एव उद्योगकर्मण आधिक्यं तावानभवत् यस्मात् स रोगपीडित अभवत्। वैद्यैः दक्षिणदेशेषु निवसनमवश्यमिति सूचितं च।

लिण्डगृ : युवां वर्षपर्यन्तं इटलीदेशे न्यवसतं खलु?

नोरा : अथ किम्। पर्यटनं न सुखकरमासीत्। तदा ईवरः स्तनंधय आसीत्। आवयोः पर्यटनं अनिवार्यमासीत्। परं तु पर्यटनं विस्मयकरमाह्लादकरं च आसीत्। टूर्वलस्य जीवनमरक्षच्च। परं तु भूरि धनव्ययः अभवत्।

लिण्डगृ : अहमपि तथा भावयामि।

नोरा : पञ्चाशदधिकद्विशतं पौण्डानि। तद्धनं भूरि खलु?

लिण्डगृ : बाढम्, भाग्यमेव यत्तादृशि आपत्काले अवश्यधनं लब्धम्।

नोरा : अवश्यं धनमावाभ्यां मत्पिता ददौ।

लिण्डगृ : अवगतम्। कच्चित् तस्मिन्नेव काले तव पिता दिवमगात्?

नोरा : अथकिम्। भावय, तस्य शुश्रूषा मया न कृता यतः आपन्नसत्त्वा प्रतिदिनं ईवरस्य जननं प्रतीक्षमाणा आसम् तथा रुग्णस्य टूर्वलस्य आरोग्यरक्षणमपि मया कर्तव्यमासीत्। मम पितरं पुनः नापश्यम्, क्रिस्टीने। विवाहात् प्रभृति मम दुःखतमदिनानि तानि।

लिण्डगृ : पितर्यतिस्नेहवती अभव इत्यहं जानामि। अथ कच्चित् त्वमिटलीदेशं गतवती?

नोरा : बाढम्। आवां धनवन्तावास्व। वैद्या यात्रा शीघ्रमेव भवेदित्यवदन्। अतः मासात् पश्चात् अयनोन्मुखावभवाव।

लिण्डगृ : तव भर्ता कुशली पुनरागतः खलु।

नोरा : अथकिम्। वज्रकायः।

लिण्डगृ : परं तु, वैद्यः?

नोरा : को वैद्यः?

लिण्डगृ : मयि आगतवत्यां य आगतवान् स वैद्यः खलु। तव सेविकया तथा श्रावितं खलु?

नोरा : बाढम्। स वैद्यो रङ्कः। सः अस्मत्स्वास्थ्यपालनार्थमत्र नागच्छति। सः आवयोः गाढं मित्रम्। स दिने सकृदपि तावदागच्छति। तत्प्रभृति टूर्वलः न कदापि आमयबाधितः। आवयोः अपत्यानि दृढानि स्वस्थानि च। अहमपि तथैव। (उत्पतति करतालं करोति च।) क्रिस्टीने, क्रिस्टीने, सुखमयजीवनं आह्लादकरं ननु। धिङ्माम्। मद्व्यापाराण्येव जल्पामि। (तस्याः समीपं पादपीठे उपविशति बाहू आत्मन जान्वोः निवेश्य)। मह्यं मा कुपः। कच्चित् सत्यं ते त्वद्भर्ता प्रियो नासीत्? कुतस्त्वं तं पर्यणयः?

लिण्डगृ : मम माता जीवन्ती असहाया शय्याग्रस्ता आसीत्। मम अवरौ भ्रातरौ पोषणीयावास्ताम्। तस्य विवाहप्रार्थनायाः तिरस्करणमनुचितमिति मे अभात्।

नोरा : त्वया समुचितं कृतम्। तदा स धनिको भवेत्।

लिण्डगृ : स धनीति मम विश्वास आसीत्। परं तु तस्य व्यापारः अस्थिर आसीत्। तस्मिन् उपरते तस्य व्यापारोऽप्युपरतः । न किञ्चिदपि मम हस्तगतम्।

नोरा : ततः किम्?

लिण्डगृ : तदा यदुद्योगः लब्धः तद्गृहीतः। आदौ लघ्वापणः, तदनु लघ्वी पाठशाला्। अतीतास्त्रयो वर्षा विरामं विना दीर्घव्यवहारदिनमिव यापिताः। इदानीमन्तमभजत्। नोरे, मम अमाया माता दिवं गता मम साहाय्यं नापेक्षते। अनुजावुद्योगिनौ स्वतन्त्रौ।

नोरा : अधुना कियतीं निर्भरतामनुभवसि!

लिण्डगृ : न हि। जीवनं लक्ष्यहीनमभवत्। किमर्थं जीवानि? (सोद्वेगमुत्तिष्ठति) अत एव तत्र मम जीवनमसह्यमभवत्। अत्र कोऽप्युद्योगं लभेय यस्मिन् मम मनः निमज्जयिष्यामीत्याशासे। दिष्ट्या कस्मिंश्चिदपि कार्यालये कोऽप्युद्योगो लभ्येत।

नोरा : तत्तु सुतरां क्लाम्यति। त्वं क्लान्ता दृश्यसे। त्वया कुत्रापि विहारस्थलं प्रति गमनं वरम्।

लिण्डगृ : (वातायनस्य समीपं गत्वा) नोरे, मम पिता नास्ति यो महयं धनं मद्विहाराय दद्यात्।

नोरे : (उत्थाय) मह्यं मा कुपः।

लिण्डगृ : (तां समीप्य) त्वया मयि क्रोधो न कार्यः। मम अवस्था तादृशी या मां सुतरामसन्तुष्टां करोति। न कोऽप्यस्ति यस्य हेतोरहं उद्योगं मार्गयेयं तथापि मम मनः कार्यमार्गणे निमज्जति। जीवनार्थं मनुजः स्वार्थो भवति। त्वया यदा तव भाग्योत्कर्षः श्रावितः तदा त्वदर्थमहं तथा हृष्टा नाभवं यथा मदर्थम्।

नोरा : का ते विवक्षा? बाढम्, अवगता। तोर्वाल्दः तुभ्यं किमप्युद्योगं दापयेदिति?

लिण्डगृ : बाढम्, तन्मम चिन्तनमासीत्।

नोरा : तेन कर्तव्यमेव। क्रिस्टीने, अस्य कार्यस्य भारमहं वहामि, मा चिन्तय, कौशलेन यथा सः प्रीतो भवति तथा अस्मिन् विषये तेन सह संलपामि। तव सहाया भविष्यामि यदि, अहं तुष्टा भवामि।

लिण्डगृ : नोरे, त्वं कियती कारुण्यवती? तव कारुण्यं द्विगुणितं यतः त्वं स्वल्पमेव जानासि संसारदुःखानि लोकयात्राधुराः।

नोरा : अहम्? स्वल्पमेव जानामि?

लिण्डगृ : (स्मयमाना) प्रिये, कुटुम्बनिर्वहणव्यसनानि, नोरे, त्वमद्यापि शिशुरेव।

नोरा : (शिरः उन्नम्य रङ्गं सङ्क्रामति) अहं त्वत्तो गरीयसीति मा भावय।

लिण्डगृ : ततः किम्?

नोरा : अहं किमपि अलघुकार्यं कर्तुमक्षमा इति त्वमपि अन्ये इव मन्यसे।

लिण्डगृ : अथ किम्।

नोरा : अहं किमपि संसारव्यसनं नान्वभवमिति?

लिण्डगृ : प्रिये, नोरे, अधुनैव त्वया सूचितं खलु तव सर्वं दुःखम्?

नोरा : अकिञ्चित्करं तत्सर्वम्। अहं अलघुविषयमेकं प्रति अद्यावधि नावोचम्।

लिण्डगृ : अलघु विषयः? कस्तवावगमः?

नोरा : “अहं जनन्यै कृच्छ्राण्यन्वभवम्” इति त्वं मां सगर्वमुपेक्षसे।

लिण्डगृ : सर्वथा अहं कमपि नोपेक्षे। अहं मम जनन्याः परिणतवयसि तां निर्भरां कृतवतीति हृष्टा साभिमाना च।

नोरा : यत् त्वया त्वदनुजेभ्यः कृतं तदनुचिन्त्य त्वं साभिमाना च।

लिण्डगृ : स्थाने ममाभिमान इति भावयामि।

नोरा : अहमपि तथैव भावयामि। परं तु शृणु मां। मयापि किञ्चित्कृतमस्ति यस्मादहमपि हृष्टा साभिमाना भवितुमर्हामि।

लिण्डगृ : निस्संशयम्। परं तु किं तत्?

नोरा : मन्दं वद, टूर्वलः शृणुयात्। तेन न कदापि श्राव्यम्। क्रिस्टीने, त्वां विना नान्यः कोऽपि जानीयात्।

लिण्डगृ : किं तत्?

नोरा : अत्रागच्छ। (तां आसन्दीं प्रति कर्षति आत्मना सह उपवेशयति च) टूर्वलस्य प्राणा मयैव रक्षिता इति हृष्टा अभिमानवती च भवितुं योग्या अहमिति तुभ्यं दर्शयामि।

लिण्डगृ : प्राणा रक्षिताः? कथम्?

नोरा : अस्माकं इटलीदेशयात्रां प्रति मया त्वं श्राविता खलु। टूर्वलः स्वस्थो नाभविष्यत् यद्यावां इटलीदेशं न अगमिष्याव।

लिण्डगृ : आम्, कच्चित् तव पित्रा अवश्यधनं दत्तम्?

नोरा : (स्मयमाना) आम्, टूर्वलः अन्ये च तथैव संभावयन्ति।

लिण्डगृ : परं तु?

नोरा : पिता आवाभ्यां न किञ्चिदप्यददात्। मयैव सर्वं संपादितम्।

लिण्डगृ : त्वया? तत्सर्वं प्रभूतं धनम्?

नोरा : पञ्चाशदधिकद्विशतं शिलिङ्गानि। किं मनुषे?

लिण्डगृ : परं तु, कथमिव त्वया साध्यम्? द्यूतेन पारितोषकरूपेण वा अर्जितं किम्?

नोरा : (सतिरस्कारम्) द्यूतेन? तत्र अहं कथं प्रशस्या भवेयम्?

लिण्डगृ : तदा त्वया कथं लब्धम्?

नोरा : (गुञ्जन्ती गूढमुद्रया स्मयमाना च) हुम्, हुम्, आह्,

लिण्डगृ : त्वया ऋणरूपेण लब्धं न स्यात्।

नोरा : कुतो न स्यात्?

लिण्डगृ : भर्तुरनुमतिं विना भार्या ऋणं स्वीकर्तुं नार्हति।

नोरा : (शिरः उन्नम्य) यदि भार्या व्यवहारविषये दक्षा धीमती स्यात्?

लिण्डगृ : सर्वं तन्नावगच्छामि, नोरे।

नोरा : तव अवगमः नावश्यकः। अहं ऋणमकरवमिति नावदम्। केनापि अन्यमार्गेण धनप्राप्तिः संभवा एव। (आसन्द्यां संविशति) मत्सदृशी सुन्दरी केनापि अन्येन प्रियेन धनं लभेत नूनम्।

लिण्डगृ : तव मतिविभ्रम इति भाति।

नोरा : विषयं ज्ञातुमुत्सुका त्वम्, क्रिस्टीने।

लिण्डगृ : शृणु माम्। प्रिये नोरे त्वया अविवेक आचरित इति भाति।

नोरा : कच्चित् भर्तुः प्राणरक्षणमविवेकं दर्शयति?

लिण्डगृ : भर्तारमनिवेद्य कृतं कर्म इति यत् तद्विवेकहीनम्।

नोरा : अवश्यमासीत् यन्मम भर्ता मम कर्म न जानीयात्। कच्चिदवगतम्? अवश्यमासीद्यत् स न जानीयादात्मनः आरोग्यं कियत्क्षीणमासीत्। तस्य वैद्या मामवदन्,” तव भर्तुर्जीवितस्य अपायः सन्निहितः। दक्षिणदेशेषु वसतिरेव तं रक्षे”दिति।

मम काम्यमर्थम् आत्मार्थमेव इति तं ज्ञापयितुं प्रथममयते। अश्रुमुखी तमवदम्, “अहमपि अन्यनवोढावत् अन्यदेशेषु सञ्चरितुमुत्सुका। मम अवस्थां सकरुणं सानुकम्पं मानय” इति। “अवश्यं भवति चेत् ऋणमपि कुरु” इति च असूचयम्।

तेन सः कुपित अभवत्। सः अवदत्,”त्वमविवेकिनी, तव क्षुल्लकापेक्षाणामवाप्तिः भर्त्रा मया न कार्या” इति। तदा अहमचिन्तयम्,”केनापि मार्गेण मया तस्य प्राणा रक्षणीया” इति। कृच्छ्रान् दूरीकर्तुं तदैव मार्गमेकमचिन्तयम्।

लिण्डगृ : कच्चित् तव पिता “अहं नोरायै धनं न अददाम्” इति तव भर्तारं कदापि ज्ञापितवान्?

नोरा : न हि, न कदापि। तत्समये एव मम पिता असूनत्यजत्। मया चिन्तितमासीत् यन्मम पितरं मद्रहस्यं प्रति सूचयानि तथा रहस्यरक्षणं च प्रार्थयानि। परं तु स नितरामस्वस्थ आसीत्, हन्त, तस्मै मद्रहस्यसूचनमनवश्यमभवत्।

लिण्डगृ : कच्चित् तदारभ्य त्वया तव भर्त्रे तव रहस्यं कदापि न अनावृतम्?

नोरा : भद्रं भूयात्। कथमिव त्वया तथा चिन्तितम्? स एषु विषयेषु दृढाभिप्रायवान्। किञ्च पुरुषोचितस्वातन्त्र्यशीलः सः “मम भार्यया उपकृतोऽस्मि” इति ज्ञात्वा अभिभूतः कियतीं वेदनामनुभवेत्। आवयोः परस्परसम्बन्धो विपरीतो भवेत्। आवयोः सुन्दरं गृहं अयथावद्भवेत्।

लिण्डगृ : कच्चित् त्वं कदापि तव रहस्यं प्रति तं न सूचयिष्यसि?

नोरा : (ध्यायन्ती मन्दं स्मयमाना)बाढम्, गच्छत्सु वर्षेषु यदाहं अपचीयमानसौन्दर्या भविष्यामि, मा हसीः, टूर्वलः यदा यथाद्य पत्नीपरायणः अस्ति तथा न भविष्यति, यदा मम नर्तनं गायनं प्रसाधनं च तस्मै न रोचिष्यते तदा, तदा (वाचः स्तम्भयन्ती) अलमसम्बद्धप्रलापेन, सः समयः न कदाप्यागमिष्यति। क्रिस्टीने, मम महद्रहस्यं प्रति तव चिन्तनं किम्? अपि चिन्तयसि अहं अनुपयोगिनी इति?

अयं व्यवहारः मयि अतीव क्लेशमजनयत्। कॢप्तकाले मम  प्रतिबद्धतायाः  निर्वहणं दुष्करं  भवति  स्म। वित्तव्यवहारेषु त्रैमासिकवृद्धिरिति काचन वर्तते। किञ्च ऋणमुक्तये नियतकाले भागशः वित्तं च देयं भवति। तेषां निर्वाहः दुष्करः। तदर्थं यत्र साध्यम् तत्र मया गार्हव्यये सङ्कोचनं कृतम्। सङ्कोचनसाध्यता स्वल्पा हि। टूर्वलः पुष्कलं भोजनमपेक्षते। अपत्यानां परिधानानि वरार्हाणि भवेयुरिति मम आशा। अतः यद्द्रव्यं टूर्वलेन दत्तं तत्सर्वमपि व्ययितमभवत्।

लिण्डगृ : कच्चित् गार्हवित्तादेव सर्वं संपादितम्, नोरे।

नोरा : अथ किम्। सर्वः भारः मयैव ऊढः। यदा यदा टूर्वलः मह्यं नूत्नपरिधानार्थं धनमदात् तदा मया तदर्धादधिकं न व्ययितम्। अहमल्पमूल्यानि सरलानि परिधानान्येव अक्रीणाम्। दिष्ट्या यत्किमपि परिदधामि तत् सुन्दरायते। टूर्वलेन परिधानवैलक्षण्यं न जातु ज्ञातम्। क्रिस्टीने, परंतु अहमेव दुःखिता अभवम् यतः वरार्हपरिधानानां धारणमाह्लादकरम्। कच्चिदेवं मन्यसे?

लिण्डगृ : अथ किम्।

नोरा : अथ धनार्जनाय अन्यमार्गा अपि मया अन्वेषिताः। दिष्ट्या गतशिशिरे प्रभूतं प्रतिलिपिकार्याणि मम हस्तं गतानि। आत्मानं कोष्ठे बन्धयित्वा प्रतिसायं आचरमयामं व्यलिखम्। कदाप्यहं क्लान्ता अभवम्। परंतु कार्यमानन्दकरमभवत्। पुरुषवत् स्थित्वा धनस्य अर्जनं तोषयति खलु।

लिण्डगृ : इत्थमर्जितेन धनेन ऋणं कियत् सङ्कुचितम्?

नोरा : सूक्ष्मतया वक्तुं न शक्नोमि। व्यवहारेषु संख्यानं सुदुष्करम्। एकैकं पेन्सं संरक्ष्य अहमदामिति वेद्मि। नैकवारं किंकर्तव्यतामूढा अभवम् (स्मयते)। तदा अहमत्र उपविश्य धनी वृद्ध एकः मया सह मोहमुपागतो भवेद्यदि इत्यचिन्तयम्।

लिण्डगृ : किम्? को वा स आसीत्?

नोरा : मन्दं वद। अहमुत्प्रैक्षे स उपरतः, यदा तस्य इच्छापत्रमुद्घाटितं तदा तत्र तस्य निर्देशः बृहदक्षरेषु लिखित आसीत्,”सुन्दर्यै नोरायै हेल्मेरगृहिण्यै काञ्चनरूपेण मम सर्वस्वं सद्य एव देयम्” इति।

लिण्डगृ : स को भवेत्।

नोरा : कष्टं भोः, कच्चिन्नावगच्छसि? वृद्धः कोऽपि न आसीत्। यदा मया कोऽपि धनार्जनमार्गः न दृष्टः, तदा अत्रोपविश्य तमुत्प्रैक्षे। स वृद्धः यत्रास्ति तत्रैव तिष्ठतु। तेन वा तस्य इच्छापत्रेण वा न मे कार्यम्। इदानीं वीतचिन्ता अस्मि। (उत्प्लवति) क्रिस्टीने, चिन्ताराहित्यं कियदानन्दकरम्! अपत्यैः सह क्रीडनम्, टूर्वलः यथेच्छति तथा गृहस्य अलङ्करणम् -- अहो, वसन्तऋतुर्जिगमिषति, नीलं गगनम्, कुत्रापि जातुचित् पर्यटामः, समुद्रं पुनः प्रेक्षिष्ये। अहो, जीवन्ती आनन्दमयीति भावना विस्मयं जनयति। (प्रवेशकोष्ठे घंठा ध्वनति)

लिण्डगृ : अथ द्वारघण्ठा ध्वनति, अहं गच्छानि।

नोरा : न हि, न हि, मा स्म गाः, नकोऽप्यागमिष्यत्यत्र। टूर्वलाय एव भवेत्।

सेवकः (प्रवेशकोष्ठद्वारि) मां क्षमताम्, आर्ये, कश्चिदार्यः स्वामिनं द्रष्टुमपेक्षते परं तु स्वामी वैद्येन सह अस्ति।

नोरा : स कः?

क्रोग्स्टः : (द्वारे) अहमेव, हेल्मेरगृहिणि। (लिण्डगृहिणी सोद्वेगं कम्पते। वातायनमुद्वीक्षते।)

नोरा : (तं प्रति पदमेकं गत्वा मन्दं लज्जान्वितम् भाषते) त्वम्? किं कारणम्? किमुद्दिश्य मम भर्तारं वीक्षितुमिच्छसि?

क्रोग्स्टः : बाङ्कस्य व्यवहारमुद्दिश्य। बाङ्के अहं कस्मिन्श्चिल्लघूद्यो्गे नियुक्तोऽस्मि। तव पतिः अस्माकं प्रमुखो भवितेति श्रुतम्।

नोरा : तत् तथैव।

क्रोग्स्टः : शुष्कबाङ्कव्यवहारं विना न कश्चिदस्ति।

नोरा : कृपया त्वमध्ययनकोष्ठं प्रवेष्टुमर्हसि। (उदासीना तं प्रणमति प्रवेशकोष्ठद्वारं पिदधाति च निवर्त्य चुल्ल्यां काष्ठं प्रहरति)

लिण्डगृ : स पुरुषः कः?

नोरा : न्यायवादी क्रोग्स्टनामा।

लिण्डगृ : कच्चिदयं सः?

नोरा : कच्चित्त्वं तं जानासि?

लिण्डगृ : पुरा तमजानाम्। पुरा मम नगरे सः न्यायवादिनः सहाय आसीत्।

नोरा : बाढम्। स आसीत्।

लिण्डगृ : स भूरि परिवर्तितो भाति।

नोरा : तस्य गृहस्थजीवनमसुखकरमासीत्।

लिण्डगृ : अधुना स विधुरः कच्चित्?

नोरा : बाढम्। बह्वपत्यकः। पश्य, अधुना अग्निर्ज्वलति। (चुल्ल्याः कवाटं पिदधाति दोलकासन्दीं चालयति)

लिण्डगृ : बहुषु उद्योगेषु निरत इति श्रुतम्।

नोरा : एवम् किम्? जातु चित्। अहं किमपि न जानामि। उद्योगान् प्रति न भाषावहे। मनः क्लाम्यति।

वैद्यः रङ्कः : (हेल्मेरस्य अध्ययनकोष्ठात् बहिरागच्छति। कवाटपिधानात्पूर्वं तं वदति)न हि, तुभ्यं विघ्नं नाचरामि, अल्पकालं तव पत्न्या सह लघु संलपामि। (द्वारं पिदधाति लिण्डगृहिणीं पश्यति) क्षमां याचे। दुःखितोऽस्मि तुभ्यमपि विघ्नमाचरामि।

नोरा : न कदाचित्। (परस्परपरिचयमुत्पादयन्ती) अयं वैद्यः रङ्कः, इयं लिण्डगृहिणी।

रङ्कः : अत्र संवादेषु तव नाम असकृत् श्रुतम्। यदा त्वमागतवती तदा त्वां सोपानपथे अहमपश्यम् लिण्डगृहिणि।

लिण्डगृ : मम सोपानारोहणमसुकरम्। मन्दमारोहामि।

रङ्कः : भवेदङ्गदौर्बल्यम्।

लिण्डगृ : न हि, मम शक्तिमतिक्रम्य उद्योगेषु प्रवृत्तास्मि।

रङ्कः : तावदेव किम्? अथ इदं नगरमागता केवलं मनोरञ्जनार्थमिति भाति।

लिण्डगृ : अत्र आगतास्मि उद्योगं विचिन्वन्ती।

रङ्कः : अमितोद्योगप्रवृत्त्यै तत् भेषजं किम्?

लिण्डगृ : मर्त्येन जीवितव्यं खलु, वैद्यमहोदय।

रङ्कः : मर्त्यैः जीवितव्यमिति सर्वैः संभाव्यते।

नोरा : वैद्यमहोदय, त्वं जीवितुमिच्छसि खलु।

रङ्कः : निःसंशयम्, हताशतायां पतितोऽपि अहं तामवस्थां दीर्घीकर्तुं यते। मम रुग्णा अपि तथैव यतन्ते। नैतिकरोगैः पीडिता अपि। तेष्वन्यतमः, सुतरां पीडित इदानीं हेल्मेरेण साकं वर्तते।

लिण्डगृ : (सशोकम्) हन्त

नोरा : कमुद्दिश्य वदसि?

रङ्कः : क्रोग्स्टनामा न्यायवादी यः तव अपरिचितः। हेल्मेरगृहिणि, स नैतिकरोगार्तः। सोऽपि मम जीवनं बह्वमूल्यम्, अत एव जीवितुमुत्सहे इति भाषते स्म।

नोरा : कच्चित् तथा भाषते स्म? किमुद्दिश्य स टूर्वलं भाषते स्म।

रङ्कः : न जाने। बाङ्कमुद्दिश्य इति मात्रम् अहं श्रुतवान्।

नोरा : एतन्न मया ज्ञातम्। तस्य नाम किम्? क्रोग्स्टः? क्रोग्स्टः बाङ्केन सम्बद्ध इति न मया ज्ञातम्।

रङ्कः : बाढम्, तत्र स कश्चिदुद्योगी। (लिण्डगृहिणीमुद्दिश्य)कच्चित् तावकीनदेशेषु च केचन जनाः सन्ति ये नैतिकरोगपीडितान् विचिन्वन्तः तादृशान् लाभकरपदवीषु नियोज्य तत्पथा लाभं विन्दन्ति? तदा सज्जना दूरीक्रियन्ते।

लिण्डगृ : तथापि, रक्षणार्हा एव रोगपीडिता इति भावयामि ।

रङ्कः : (स्कन्धौ विधूनन्) सम्यगवदः, तादृशचिन्तनमेव समाजं रुग्णालयं कुरुते।

(नोरा तदवधि चिन्तामग्ना सपदि नियन्त्रितस्मिता करताडनं करोति)

रङ्कः : कुतस्त्वं स्मयसे? तव कल्पनायां समाजः किंविधः?

नोरा : अनेन मूढजीर्णसमाजेन मम किं? अहमन्यत् किञ्चिद्विनोदकरं चिन्तयन्ती अहसम्।

रङ्कः : किं तत्त्वां नितरां विनोदयति?

नोरा :(हसन्ती गुञ्जन्ती) स मम विषयः।

(कोष्ठं परिक्रामन्ती) नितरां ह्लादयति यदावां, न, टूर्वल इयज्जनानामुपरि इयदैश्वर्यं दर्शयतीति। (तस्याः कञ्चुकस्यूतात् पोटलिकां गृहीत्वा) वैद्यवर्य रङ्क, मकरूनं वाञ्छसि?)

रङ्कः : किम्? मकरूनानि? तान्यत्र निषिद्धानि इति मम अवगमः।

नोरा : आम्, इमानि कानिचित् क्रिस्टीनया दत्तानि।

लिण्डगृ : किम्? अहम् –

नोरा : मा भैषीः, त्वया न ज्ञातं यदिमानि टूर्वलेन प्रतिषिद्धानीति। यत इमानि मम दन्तान् कुत्सितान् कुर्वन्तीति टूर्वलः शङ्कते। परं तु कदापि सकृत् मकरूनभक्षणं क्षम्यमिति भावयामि। वैद्यवर्य कच्चित् स्वीकुरुषे? अनुजानासि (मकरूनमेकं तस्य वक्त्रे अर्पयति). क्रिस्टीने, तुभ्यमपि एकं वा द्वे। अहमपि एकं वा द्वे परिगृह्णामि। (इतस्ततः चरन्ती) अहं नितरां हृष्टा। इदानीं मया एकमेव कार्यम्।

रङ्कः : तत् किम्?

नोरा : तत् किञ्चिदस्ति शृण्वति तोर्वाल्दे यदुदीरणं मां हृष्यति।

रङ्कः : कुतस्त्वं वक्तुं न शक्नोषि?

नोरा : न हि, तदुद्वेगकरम्।

लिण्डगृ : उद्वेगकरम्?

रङ्कः : तर्हि तदुदीरणं न कार्यमिति मे मतिः। तथापि अस्मत्समक्षमुदीरयेः । तत् किं त्वं विवदिषसि शृण्वति तोर्वाल्दे?

नोरा : तद्व्याहरणं मम प्रियमेव- निन्द्या भवेयम्।

रङ्कः : कच्चित् त्वमुन्मत्ता?

लिण्डगृ : प्रिये, नोरे।

रङ्कः : इदानीं, व्याहर, एष आगच्छति।

नोरा : (पोतलिकां पिधाय) शान्तं शान्तम्। (हेल्मेरः स्कन्धे ऊर्ध्वकञ्चुकं[^10] हस्ते शिरस्त्राणं[^11] च धृत्वा स्वकोष्ठादागच्छति।)

[^10]:
Coat buttons


[^11]:
hat


नोरा : प्रिय टूर्वल, तमपानयः किम्?

हेल्मेरः : बाढं, इदानीमेव गतः।

नोरा : परस्परपरिचयं करवाणि। इयं नगरमागता क्रिस्टीना।

हेल्मेरः : क्रिस्टीना? क्षम्यताम्, नाहं जानामि।

नोरा : प्रिय, लिण्डगृहिणी, क्रिस्टीना लिण्डगृहिणी।

हेल्मेरः : मम भार्यायाः सहपाठिनी संभवेत्।

लिण्डगृ : अथ किम्। तदारभ्य आवामन्योन्यं परिचिते।

नोरा : संभावय, त्वां द्रष्टुं दूरादागता।

हेल्मेरः : किं वदसि?

लिण्डगृ : न, वस्तुतः, अहम् --

नोरा : क्रिस्टीना, वित्तसंख्याने[^12] चतुरा सा। चातुर्यशाणनार्थं कस्यापि कुशाग्रबुद्धेः अधीना भूत्वा उद्योगं कर्तुमिच्छति।

[^12]:
Book keeping


हेल्मेरः : तद्युक्तिपूर्वमेव।

नोरा : यावत् सा “त्वं बाङ्कनिर्वाहकपदव्यां नियुक्त” इत्यशृणोत्- वार्ता दूरतन्त्र्या प्रवाहिता ननु- तावदेव इदं नगरं प्रति प्रयाणमकरोत्। टूर्वल, कच्चित् मदर्थं क्रिस्टीनायै साहाय्यम् कर्तुम् शक्नोषि?

हेल्मेरः : तस्यै साहाय्यं नाशक्यम्। लिण्डगृहिणि, त्वं विधवेति मन्ये।

लिण्डगृ : बाढम्।

हेल्मेरः : वित्तसंख्याने सानुभवा च।

लिण्डगृ : बाढम्, समुचितम्।

हेल्मेरः तुभ्यं किञ्चित् कर्तुं शक्नोमीति मन्ये।

नोरा : (करताडनं कुर्वती) अहं किमवदम्? अहं किमवदम्?

हेल्मेरः : दिष्ट्या त्वमागतवती समुचितसमये।

लिण्डगृ : कथमहं मम कृतज्ञतां प्रकाशयामि!

हेल्मेरः : तदनवश्यम्। (ऊर्ध्वकञ्चुकं धारयति) अद्य क्षमस्व माम्।

रङ्कः : क्षणमेकं प्रतीक्षस्व। त्वया सह अहमागच्छामि। (प्रवेशकोष्ठात् स्वलोमावृतकञ्चुकं[^13] आनयति अग्नौ तापयति च)

[^13]:
Fur-coat


नोरा : प्रिय टूर्वल, अविलम्बं पुनरागच्छ।

हेल्मेरः : घटिकामेकामेव। नाधिकम्।

नोरा : क्रिस्टीने, त्वमपि गन्तुं व्यवसिता?

लिण्डगृ : (स्वोर्ध्वकञ्चुकं धारयन्ती) बाढम्, अधुना मया गम्यम्। वासार्थं कोष्ठ अन्वेषणीयः।

हेल्मेरः : तदनु आवां सहैव पथि चराव।

नोरा : (तस्याः साहाय्यं कुर्वती) दुःखकरं ननु यत् सङ्कुचितावकाशात् अस्मद्गृहे तव वसतिर्न साध्या।

लिण्डगृ : न तथा चिन्त्यताम्। पुनर्मिलाव, नोरे, भूरि धन्यवादाः।

नोरा : पुनर्मिलाव। सायं पुनरागमिष्यसि। त्वमपि रङ्कमहोदय! यथोचितं कुशली यदि। सुष्ठु आच्छादय शरीरम्। (ते संलपन्तः द्वारं प्रति गच्छन्ति। बालानां वचांसि सोपानपदे[^14] श्रूयन्ते)

[^14]:
Stair- case


नोरा : मम अपत्यानि, मम अपत्यानि (द्वारमुद्घाटयितुं धावति। धात्री अपत्यैः सह आगच्छति।) आगच्छत,आगच्छत। (प्रह्वा भवन्ती तान् चुम्बति।) मम पुण्यफलानि, क्रिस्टीने, पश्य तानि दयितानि नूनं क्रिस्टीने!

रङ्कः : अस्माभिरत्र शीतवाताभिमुखं न स्थेयम्।

हेल्मेरः : लिण्डगृहिणि, आगच्छ, इदानीं मात्रा एव स्थानमिदं सह्यं भवेत्।

(हेल्मेरः,रङ्कः लिण्डगृहिणी च सोपानमार्गेण अधः गच्छन्ति। धात्री बालैः सह पुरत आगच्छति। नोरा द्वारं पिदधाति।)

नोरा : अहो अम्लानाः स्वस्था यूयं दृश्यध्वे! ईदृशारुणकपोलाः सेब[^15]निभाः गुलाबि[^16]निभाः (तस्यां तान् वदन्त्यां सर्वे बालाः सपदि भाषन्ते) कच्चित् क्रीडाकौतुकमनुभूतम्? तदभिनन्द्यम्? कच्चित् त्वं एम्मीबाबौ क्रीडायाने[^17] अकर्षः? सपदि तौ? त्वं प्रगल्भः बालकः, ऐवार। आने,शिशुं गृह्णानि। मम मधुरवत्से, (शिशुं सेविकायाः गृह्णाति, उच्चैः नीचैः शिशुं नर्तयति) अम्बा बाबेन सह नृत्यति। किम्, हिमकन्दुकैरक्रीडत? मयापि युष्माभिः सह तत्र क्रीडनं कार्यमासीत्। न हि, न हि, आने, अहमेव तेषां परिधानानि उन्मोचयानि। कियानानन्दः! आने, गच्छ, शिलीभूतदेहार्धा दृश्यसे। चुल्ल्यां तुभ्यं काफ़ी[^18] वर्तते। (धात्री वामपार्श्वस्थकोष्ठं गच्छति। बालेषु सपदि तां वदत्सु, नोरा तेषां परिधानानि उन्मोच्य परितः क्षिपति।)

[^15]:
apple


[^16]:
rose


[^17]:
sledge


[^18]:
coffee


नोरा : सत्यं किम्? बृहत्कायः सारमेयः त्वामभ्यधावत्? परं तु सः त्वां नादशत्? सारमेयाः शोभनसुन्दरबालान् न दशन्ति। पोटलिकां न पश्येत। ऐवार, तानि कानि? ज्ञातुमिच्छसि खलु? न हि, न हि, तत्किञ्चित् अशुद्धम्। आगच्छ, क्रीडाम। कां क्रीडाम? गोपनान्वेषणक्रीडाम्? बाढं तां क्रीडाम। आदौ बाबः गोपायति। आदौ अहं गोपायानि? बाढम्, अहमेव गोपायिष्यामि।

(सा बालाश्च हसन्ति उच्चैर्नदन्ति। कोष्ठं प्रविशन्तः निर्गच्छन्तः उद्धतं खेलन्ति। अन्ते नोरा मञ्चकस्य अधः गुप्ता भवति। बालाः प्रविशन्ति, तां न पश्यन्ति परं तु तस्याः नियन्त्रितहासं शृण्वन्ति, मञ्चकं प्रति धावन्ति, मञ्चकाच्छादनमनावृत्य तां पश्यन्ति। सर्वे उच्चैः हसन्ति। नोरा मञ्चकस्य अधस्तात् सर्पन्ती तान् भयार्तान् कर्तुमिव नटति। पुनः उच्चैः हासः। अत्रान्तरे द्वारविघट्टनं भवति, कोऽपि न शृणोति। द्वारार्धः उद्घाटितः दृश्यते। द्वारे क्रोग्स्टः दृश्यते। सः क्षणं प्रतीक्षते। बालानां क्रीडा पुरतः प्रवर्तते। )

क्रोग्स्टः क्षमां याचे। हेल्मेरवर्यः?

नोरा : (निरुद्धेन आक्रन्देन सह परिवर्त्य जानुभ्यामुत्तिष्ठति) अहो, त्वं किं वाञ्छसि?

क्रोग्स्टः : अग्रद्वारं अपावृतमासीत्। केनापि पिधानं विस्मृतं भवेत्।

नोरा : (उत्थाय) मम भर्ता बहिर्गतः क्रोग्स्टवर्य।

क्रोग्स्टः : अहं जानामि।

नोरा : तदा किं वाञ्छसि?

क्रोग्स्टः : त्वया सह संबिभाषिषुरस्मि।

नोरा : मया सह? (बालानुद्दिश्य मन्दम्) इदानीमन्तः गच्छत। किम्? न हि न हि सःअपरिचितः मातरं न हिनस्ति। तस्मिन् गच्छति वयं पुनः खेलामः। (सा बालान् वामपार्श्वस्थकोष्ठं नयति। ततः प्रवेशकोष्ठस्य द्वारं पिदधाति) मया सह संभाषितुमिच्छसि?

क्रोग्स्टः : अथ किम्।

नोरा : अद्य? मासस्य प्रथमदिनं नास्ति खलु?

क्रोग्स्टः : न हि, क्रिस्तोत्सवस्य पूर्वरात्रिः। कथंविधस्तव क्रिस्तोत्सवो भविष्यतीति यत् तत् त्वामेवावलम्बते।

नोरा : किं वाञ्छसि त्वम्? अद्य तु मया न साध्यम्।

क्रोग्स्टः : तदुद्दिश्य इदानीमेव न संवदाव। मम विवक्षा त्वन्या। क्षणकालं मया सह संभाषितुं तव शक्यं खलु?

नोरा : अस्तु, अस्तु परंतु।

क्रोग्स्टः : अहम् ओल्सनस्य उपाहारगृहे आसम् यदा तव भर्तारं

नोरा : किम्?

क्रोग्स्टः : कयाचित् स्त्रिया सह मार्गे गच्छन्तमपश्यम्।

नोरा : तेन किम्?

क्रोग्स्टः : कच्चित् सा लिण्डगृहिणी भवेदिति त्वां पिप्रच्छिषुरस्मि?

नोरा : बाढम्। सा लिण्डगृहिणी एव।

क्रोग्स्टः : सा इदं नगरमचिरमागतवती भवेत्।

नोरा : बाढम्। अद्यैव।

क्रोग्स्टः : कच्चित् सा तव प्रियवयस्या?

नोरा : अथ किम्। ततः किम्?

क्रोग्स्टः : सा मम परिचितासीच्च पुरा।

नोरा : अहं जानामि।

क्रोग्स्टः : अतः सर्वं त्वया ज्ञातमिति मन्ये। अलं व्यर्थवाक्यैः। कच्चित् लिण्डगृहिणी बाङ्के उद्योगं लभते?

नोरा : क्रोग्स्टवर्य! कथं त्वं तदुद्दिश्य मां प्रष्टुमधिकृतोऽसि? त्वं मम भर्तुरधीनानामन्यतमः खलु। पृच्छसीति त्वां कथयामि। बाढम्, लिण्डगृहिणी बाङ्के उद्योगं लभिष्यते। तदर्थं मया मम भर्ता अनुनीतः।

क्रोग्स्टः : मया यदूहितं तत् सत्यमभवत्।

नोरा : (इतस्ततः रङ्गस्थले विचरन्ती) कदाचित् किञ्चित्त् स्वल्पं प्रभाववत् भवतीत्याशासे। तत् स्त्री इत्येव कारणात् - - -। क्रोग्स्टवर्य, अवरस्थाने उद्योगं कुर्वन् पुरुषः न पीडयेत् कमपि --

क्रोग्स्टः : प्रभावशालिनं?

नोरा : तत्त्वतः।

क्रोग्स्टः : (आत्मनः वाणीं परिवर्तयन्) हेल्मेरगृहिणि! कृपया मदर्थं त्वद्भर्तरि ते प्रभावं उपयोक्तुमर्हसि।

नोरा : किम्? का ते विवक्षा?

क्रोग्स्टः : कृपया यथाहं बाङ्के मम गौणोद्योगात् न निष्कासितो भविष्यामि तथा त्वं कर्तुमर्हसि।

नोरा : कस्तवावगमः? को वा तव उद्योगं छेत्तुमुद्युक्तः?

क्रोग्स्टः : अहो! अनभिज्ञताव्याजेन अलम्। अहमवगच्छामि यत् तव वयस्या मया सह उद्योगं कर्तुं नेच्छति। मया ज्ञातं च को वा अस्य हेतुरिति?

नोरा : परं तु निश्चयेन कथयामि।

क्रोग्स्टः : कथयेः। इदानीमवसरः समागतः यदाहं त्वां ज्ञापयामि त्वत्प्रभावेण तत् परिहर्तव्यमिति।

नोरा : परं तु, क्रोग्स्टवर्य, अस्मिन् विषये नाहं प्रभावशालिनी।

क्रोग्स्टः : प्रभावशालिनी नासि? अधुनैव तथा त्वया कथितं खलु।

नोरा : मम विवक्षा तथा नासीत्। कथमिव त्वं चिन्तयसि यदहं तथा मम भर्तरि प्रभावं कर्तुं प्रभवामीति?

क्रोग्स्टः : अहो! अस्मद्विद्यार्थिदिनात्प्रभृति तव भर्तारं जानामि। सः अन्यभर्तृभ्यः अधिकं

प्रभावातिक्रमणशील इति न मन्ये।

नोरा : यदि मम भर्तारं प्रत्याख्यासि तर्हि त्वां मद्गृहाद्बहिः गमयिष्यामि।

क्रोग्स्टः : हेल्मेरगृहिणि, त्वं धीरासि।

नोरा : इतः परं त्वत्तः न बिभेमि। आगमिष्यति नववर्षे, अल्पकाले एव तस्मात्सर्वस्मात् मुक्ता भविष्यामि।

क्रोग्स्टः (आत्मानं नियाम्य) हेल्मेरगृहिणि, मां शृणु, यद्यवश्यं भवति तर्हि बाङ्के मम गौणोद्योगार्थं योद्धुमपि शक्नोमि।

नोरा : भवतु।

क्रोग्स्टः : इदं धनार्थमेव न। धनं किञ्चित्करम्। अस्त्यन्यं गुरुतरं कारणम्। त्वयि निवेदनं सम्यगेव। एकदा बहुवर्षेभ्यः प्राक् मया अकार्यं कृतम्।

नोरा : मयापि श्रुतमासीत्।

क्रोग्स्टः : विषयः न कदापि न्यायालयं गतः। तदनन्तरं मम नान्यः पन्था विद्यते स्म। अतः अहं त्वया विदितपूर्वमुद्योगमाश्रितवान्। मम कस्मिन्श्चिदुद्योगे प्रवृत्तिरवश्या आसीत्। तत्त्वतः तदुद्योगपरेषु अहं क्षोदिष्ठानामन्यतमो नासमित्यवैमि । तथापि इदानीं तदुद्योगात् मोक्षं स्पृहयामि। मम पुत्रा वर्धमानाः सन्ति। तदर्थं मया नगरे साध्यं गौरवं सम्पादनीयम्। तद्दिशि बाङ्के अयमुद्योगः प्रथमं पदमासीत्। इदानीं तव भर्ता मां पादाघातेन धूलौ क्षिपति।

नोरा : परं तु, मयि विश्वसिहि, तव सहाया भवितुमहं न शक्नोमि।

क्रोग्स्टः : यतस्त्वं मम सहाया भवितुं नेच्छसि। परं तु बलाद्यथा मम सहाया भविष्यसि तथा कर्तुं शक्तोऽस्मि।

नोरा : का तव विवक्षा? कच्चित् “नोरा मह्यं धनं धारयती”ति मम भर्तारं सूचयसि?

क्रोग्स्टः : हुम्, यद्यहं तं सूचयेयम्?

नोरा : तर्हि तत्तव दुष्कर्म भवेत्। (अश्रूणि मुञ्चन्ती) यदि त्वं मम आनन्दकरं अभिमानकरं रहस्यं तथाविधकुत्सितमार्गेण तं निवेदयेः तर्हि मम स्थितिः दुस्सहा भवेत्।

क्रोग्स्टः : केवलं स्थितिः दुस्सहा?

नोरा : (अविमृश्य सरभसम्) अस्तु। तथैव कुरु। मम भर्ता त्वं कथंविधः दुर्जनः इति स्वयमेव वेदिष्यति। तदा निस्संशयं त्वं तव उद्योगरक्षणे असमर्थः भविष्यसि।

क्रोग्स्टः : त्वं गृहे अनास्वाद्यं दृश्यं भविष्यतीति केवलं भीतासि किम्?

नोरा : यदि मम भर्ता ज्ञास्यति तर्हि मया धार्यमाणं धनं त्वरितं तुभ्यं प्रयच्छति। अस्माकं त्वया न किञ्चिदपि कार्यं भविष्यति।

क्रोग्स्टः : (पदमेकं निकटमागत्य) हेल्मेरगृहिणि, तव स्मरणशक्तिः कुण्ठिता अथवा तव व्यवहारज्ञानं किञ्चित्करं भवेत्। कतिपयविषयानां सविस्तरस्मारणमनिवार्यं भवति।

नोरा : का ते विवक्षा?

क्रोग्स्टः : यदा तव भर्ता रुग्ण अभवत् तदा मत्तः पञ्चाशदधिकद्विशतं पौण्डानि ऋणरूपेण ग्रहीतुं त्वं मामुपगतवती।

नोरा : तदा अन्यं कमपि अहं नाजानाम्।

क्रोग्स्टः : तुभ्यं तद्धनं दीयते इति मया प्रतिश्रुतम्।

नोरा : बाढम्। त्वया तथा प्रतिश्रुतम्।

क्रोग्स्टः : कतिपयनिर्बन्धाननतिक्रम्य धनं मत्तः ग्राह्यमिति मया भणितम्। तदा तव मनः भर्तुरनारोग्येन क्षुब्धमासीत्। त्वं प्रयाणार्थं धनं लब्धुमतीव उत्सुका आसीः। त्वया ऋणसम्बद्धनियमा न सम्यक् परिशीलिता भवेयुः।

नोरा : बाढम्,ऋणपत्रं मया हस्ताक्षरितम्।

क्रोग्स्टः : परंतु तव हस्ताक्षरस्य अधः कतिपय पञ्क्तयः त्वत्पितरं प्रतिभूस्थाने स्थापनार्थं लिखिता आसन्, याः त्वत्पितुः हस्ताक्षरेण योजनीया आसन्।

नोरा : तथा हि। मम पित्रा हस्ताक्षरिता एव।

क्रोग्स्टः : तत्र मया दिनाङ्कस्थानं रिक्तं कृतमासीत्। तव पित्रा एव लेखितव्यमासीत्। कच्चित् तत् स्मरसि?

नोरा : बाढम्, स्मरामि।

क्रोग्स्टः : तदा तदृणपत्रं तव पित्रे डाक्-द्वारा प्रेषणार्थं मया तुभ्यं दत्तम्। कच्चित् स्मरसि?

नोरा : बाढम्।

क्रोग्स्टः : तरसा त्वया तत् प्रेषितं भवेत् यतः पञ्चषदिनेभ्यः पश्चात् त्वं त्वत्पित्रा हस्ताक्षरितं ऋणपत्रं मह्यम् अददाः। तदाहं तुभ्यं धनमददाम्।

नोरा : भवतु। मया नियतक्रमेण धनं दीयमानमस्ति खलु।

क्रोग्स्टः : आम् तथैव। हेल्मेरगृहिणि, तानि दिनानि ते कष्टकराणि भवेयुः।

नोरा : वस्तुत अभवन्।

क्रोग्स्टः : तव पिता नितरां रुग्ण आसीत्। कच्चित् सत्यम्?

नोरा : सः मरणोन्मुख आसीत्।

क्रोग्स्टः : पश्चात्, शीघ्रमेव स उपरतोऽभवत् खलु?

नोरा : बाढम्।

क्रोग्स्टः : हेल्मेरगृहिणि, कस्मिन् मासे, मासस्य कस्मिन् दिने तव पिता असूनत्यजदिति वक्तुं शक्नोषि?

नोरा : मम पिता सप्तम्बरमासस्य एकोनत्रिंशत्तमे दिने दिवं गतः।

क्रोग्स्टः : तदवितथम्। तस्य याथातथ्यं मयाप्युपलब्धम्। किञ्च तत्र (पत्रमेकं स्वकञ्चुकस्यूतादुधृत्य) काचिदसंगतिर्दृश्यते या मया अनिरूप्या।

नोरा : का असंगतिः? नाहं जाने।

क्रोग्स्टः : हेल्मेरगृहिणि, स्वमृतेः त्रिभ्यः दिनेभ्यः पश्चात् अस्मिन् ऋणपत्रे तव पिता स्वहस्ताक्षरं कृतवानित्येव असंगतिः।

नोरा : किं वदसि? नाहमवगच्छामि।

क्रोग्स्टः : तव पिता सप्तम्बरमासस्य एकोनत्रिंशत्तमदिने मृतिमगात्। अत्र पश्य। सः स्वहस्ताक्षरं अक्तोबरमासस्य द्वितीये दिने कृतमित्यलिखत्। तदसंगतं खलु। कच्चिन्मनुषे। (नोरा न किमपि वदति)। त्वं विवरीतुं शक्नोषि किम्?। किञ्च इदमनुपेक्षणीयं किल यत् “अक्तोबरस्य द्वितीयं दिनं” वर्षश्च तव पित्रा न लिखितं परंतु मम कयाचन परिचितया । तस्य विवरणं शक्यम्। तव पित्रा दिनमासवर्षाणां निर्देशः विस्मृतः भवेत्। अन्येन केनचित् त्वत्पितृमरणमजानता अविचार्य लिखितो भवेत्। तत्र बाधा नास्ति यदि तव पित्रैव ऋणपत्रं स्वहस्ताक्षरितं चेत्। कच्चित् तव पित्रैव हस्ताक्षरितम्?

नोरा : (क्षणं विलम्ब्य, शिर उन्नम्य, तमनादरेण पश्यन्ती) नहि, तेन न लिखितम्। मयैव लिखितम्।

क्रोग्स्टः : कच्चित्त्वमवगच्छसि यत् तथा दोषस्वीकारः अपायकरः?

नोरा : कथं वा भवेत्? अञ्जसा त्वद्धनं तुभ्यं समर्प्यते।

क्रोग्स्टः: त्वां प्रश्नमेकं पृच्छानि। कुतस्त्वया ऋणपत्रं तव पित्रे प्रेषितम्?

नोरा : तदसाध्यमासीत्। पितू रोग उल्बणावस्थां गते मया तस्य हस्ताक्षरार्थं प्रार्थना अशक्या अभवत्। “मम भर्ता रोगान्मरणोन्मुखः, तदर्थं धनस्य अवश्यकता अस्ति” इति तस्मै निवेदनं न शक्यमासीत्।

क्रोग्स्टः : यदि तव परदेशयात्रा स्थगिता अभविष्यत् तदा समीचीनमभविष्यत्।

नोरा : तदपि अशक्यमासीत्। मम विदेशप्रयाणं भर्तुरारोग्यार्थमेव आसीत्। कथमिव तस्मात् विरमानि?

क्रोग्स्टः : “अहं क्रोग्स्टं वञ्चये” इति तव मनोपटले कच्चित् चिन्ता न समुद्भूता?

नोरा : नहि। त्वां प्रति मम सद्भावनाः नासन् यतः मम भर्तुरनारोग्यं ज्ञात्वापि त्वया निर्घृणेन मम पथि कृच्छ्राण्यानीतानि।

क्रोग्स्टः : हेल्मेरगृहिणि, तवापराधस्य गुरुता त्वया नावगतेति सिद्धं भवति। येनापराधेन मम गौरवं नाशितं स तवापराधाद्गुरुतरो नासीत्।

नोरा : कच्चित् त्वमिच्छसि यदहं “त्वमात्मनो विपद अनादृत्य त्वद्भार्याप्राणरक्षणं कर्तुं समर्थो धीर असी”ति  विश्वसिमि?

क्रोग्स्टः : न्यायनियमा अपराधकारणानि नाश्रयन्ति खलु।

नोरा : तदा न्यायनियमाः प्रज्ञाहीना भवेयुः।

क्रोग्स्टः : भवन्तु नियमाः प्रज्ञाहीना न वा, यद्यहमिमं पत्रं न्यायालये अर्पयिष्यामि, तर्हि तैरेव निर्णीयते यत् त्वया अपराधः कृतो वा न वा।

नोरा : नाहं विश्वसिमि। नियमाः नानुमोदन्ते किम् यत् सन्निहितमरणस्य पितुरुद्वेगस्य वारणं दुहितुः कर्तव्यम्? ते नानुमोदन्ते किं यद्भर्तुः प्राणानां रक्षणं भार्यायाः कर्तव्यम्? अहं न्यायनियमान् न जानामि परं तु नियमैः कथितदशासु कथितकार्याण्यनुमोदनीयानीति मन्ये। तादृशनियमास्त्वया अवगता भवेयुः। वाक्कीलोऽसि? क्रोग्स्टवर्य, वाक्कीलंमन्य असि?

क्रोग्स्टः : असानि तावत्। “त्वया मया सह कृतः व्यवहारः यथाविधः तथाविधव्यवहारेषु त्वमज्ञ” इति चिन्तयसि किम्? यथेच्छसि तथा कुरु। परंतु त्वामिदं वदानि यद्यहं बाङ्क् पदव्याः निष्कासितो भविष्यामि तर्हि मया सह तव पदव्यपि नष्टा भविष्यति। (स तस्यै नमस्कृत्य प्रवेशकोष्ठमार्गेण निष्क्रमते)

नोरा : (क्षणकालं चिन्ताग्रस्ता दृश्यते, पश्चात् शिरः उन्नमति) असंबद्धकथनम्। तथा मां बिभेतुं यतते- नाहमज्ञा तथा यथा स चिन्तयति। (बालानां वस्तूनि यथाक्रमं निवेशयितुं प्रारभते) किञ्च परंतु ----? न हि, तदसाध्यम्। मया यत्कृतं तत् प्रेम्णा सञ्जातम्।

बालाः : (वामपार्श्वस्थद्वारि) मातः, सः अपरिचितः मुखद्वारान्निष्क्रान्तः।

नोरा : अहं जानामि। तदपरिचितस्य आगमनं प्रति कमपि न वदेत। शृणुथ, न पितरमपि।

बालाः : अस्तु। अस्माभिः सह पुनः खेलसि किम्?

नोरा : न,नेदानीम्।

बालाः : परं तु त्वया प्रतिश्रुतम् खलु।

नोरा : आम्, परं तु इदानीं मया न शक्यम्। धावत, मया कार्याणि बहूनि । धावत,मम मधुरशिशवः (शनैर्बालानेकैकं पार्श्वकोष्ठे नुदति, कोष्ठद्वारं विघट्टयति च,आसन्द्यामुपविश्य सीवनकर्मणि निरता भवितुं यतते क्षणेन कर्म स्थगयति च) न हि,(स्यूतवस्त्रं भूमौ क्षिपति,उत्थाय प्रवेशकोष्ठद्वारि आह्वयति)हेलने, क्रिस्तोत्सववृक्षमन्तरानय (वामस्थमञ्चकमुपसृत्य संपुट[^19]मावृणोति) नहि,नहि,तदसाध्यम्।

[^19]:
drawer


सेविका : (वृक्षं गृहीत्वा आगच्छति)आर्ये, इमं कुत्र स्थापयानि?

नोरा : अत्र तलस्य मध्ये।

सेविका : कञ्चिदन्यमानयानि किम्?

नोरा : नहि, उपकृतोऽस्मि, वाञ्छितं सर्वं लब्धम्। (सेविका निष्क्रमते)

(वृक्षमलङ्कर्तुं प्रारभते)दीप अत्र। पुष्पाण्यत्र। दुर्जनोऽसौ। सर्वमसम्बद्धम्। नकिञ्चिदसाधु। वृक्षो मनोहरो भविष्यति। टूर्वल, त्वां प्रीणयितुं मया कल्पनीयं सर्वं करिष्यामि। त्वदर्थं गास्यामि, नर्तिष्यामि (हेल्मेरः कानिचित्पत्राणि स्कन्धे ग्रहीत्वा प्रविशति) अहो, पुनरायातवान्स्त्वमञ्जसा?

हेल्मेरः : बाढम्, कश्चिदागमत्किम्?

नोरा : अत्र? नहि।

हेल्मेरः : तद्विचित्रम्। अहं मुखद्वारान्निर्गच्छ्न्तं क्रोग्स्टमद्राक्षम्।

नोरा : अद्राक्षीः? बाढम्। विस्मरामि। क्षणमात्रं क्रोग्स्टः अत्र आगमत्।

हेल्मेरः : नोरे, तवेङ्गितैरिदं सम्भाव्यं यद्यथा त्वं तस्य हिताय मां वदिष्यसि तथा त्वां याचितुमागमत्।

नोरा : बाढम्।

हेल्मेरः : तस्याशा आसीत् यत्त्वया मया सह तथा संभाषणीयं यथाहं त्वं तस्य प्रेरणं विना स्वेच्छयैव तस्य हिताय मां चोदयसीति भावयामि। किञ्च तस्यागमनं त्वया सह सम्भाषणं च अहं न जानीयामिति च ऐच्छत्।

नोरा : बाढम्। टूर्वल, परं तु

हेल्मेरः : नोरे, नोरे, तादृशव्यवहारे त्वमपि भागिनी? तादृशनरेण साकं तव संलपनम्, त्वया तस्मै प्रतिश्रवदानम्? न केवलम् ते, त्वया अनृतभाषणं च?

नोरा : अनृतम्?

हेल्मेरः : न कोऽप्यत्र आगमदिति त्वं अवादीः खलु? (स्वाङ्गुलीं तां प्रति कम्पयते) मम कोकिला न कदाप्येवं कुर्यात्। कोकिलाया चञ्चु कूजनाय स्वच्छा भवेत्। न कदाप्यपस्वरः। (स्वहस्ते तस्याः कटिं गृह्णाति)। तत्तथैव, न कच्चित्? निस्संशयम्, तथैव। (तां मुञ्चति) अस्मिन् विषये आवां न संलपाव। (चुल्ल्याः समीपे तिष्ठति) कियत् शाखप्रदं सुखकरमत्र (पत्राणि पठितुं यतते)

नोरा : (क्षणानि क्रिस्तोत्सववृक्षस्य अलङ्करणे प्रवृत्ता बिलम्ब्य) टूर्वल,

हेल्मेरः : किम्?

नोरा : परश्वः स्तेन्बोर्गस्य गृहे प्रचलिष्यमाणं विचित्रपरिधाननृत्योत्सवं प्रति अहमुत्सुकास्मि।

हेल्मेरः : त्वं मां तत्र कथं चकितं करिष्यसीति द्रष्टुमुत्सुको&स्मि।

नोरा : मया यत् करणं चिन्तितं तन्मौर्ख्यमिति मन्ये।

हेल्मेरः : किं वक्तुमिच्छसि?

नोरा : यत्समुचितं तन्मम मनोपथं नायाति। यद्यच्चिन्तयामि तत्तत् सर्वं परिहासपात्रमिति भाति।

हेल्मेरः : अन्ततस्ते ज्ञानोदयः।

नोरा : (तस्य आसन्द्याः पृष्ठफलकं हस्ताभ्यां गृह्णन्ती पृष्ठे स्थित्वा) टूर्वल, त्वमिदानीं भूरि कार्यनिरतोऽसि किम्?

हेल्मेरः : बाढम्।

नोरा : तानि पत्राणि कानि?

हेल्मेरः : बाङ्क्-सम्बद्धानि।

नोरा : इयदाशु?

हेल्मेरः : निवर्तमाननिर्वाहकेन अनुज्ञातोऽहमुद्योगगणे अवश्यपरिवर्तनं कर्तुमधिकृतोऽस्मि। क्रिस्तोत्सवस्य अवकाशदिनेष्वेतत्कार्यं तथा पूर्णं भवेद्यथा नववर्षे सर्वं सन्नद्धं भविष्यति।

नोरा : तदेव कारणं किं यदमायः क्रोग्स्टः---

हेल्मेरः : हुम्!

नोरा : (तस्य आसन्द्याः पृष्ठमवलम्ब्य, तस्य केशपाशं परामृशन्ती) टूर्वल, यदि तव कार्यमग्नता इयती नाभविष्यत् तदाहं त्वत्तः कञ्चिन्महदुपकारमप्रार्थयिष्यम्।

हेल्मेरः : किमेतत्? श्रावय।

नोरा : कोऽप्यन्यो नास्ति यो रसाभिज्ञतायां तव समानः। विचित्रपरिधाननृत्ये अहं शोभायमाना भवितुमिच्छामि। अतः नृत्ये मम पात्रं किं भवेत्, मम परिधानं कथं भवेदित्यस्मिन् विषये त्वं निश्चिनोतुमर्हसि।

हेल्मेरः : आहा! मम प्रतीपा ललना आत्मानं त्रातुं कस्यचनान्यस्य साहाय्यं वाञ्छति!

नोरा : बाढं, टूर्वल, तव साहाय्यं विना किमपि न कर्तुं शक्नोमि।

हेल्मेरः : तथास्तु, अहं चिन्तयामि, किमप्यावयोर्ज्ञानगोचरं भविष्यति।

नोरा : तव सौजन्यं ननु। (क्रिस्तोत्सववृक्षमुपगच्छति, क्षणं विलम्ब्य) कियत्सुन्दरं तत् रक्तपुष्पम्! परं तु! कथय क्रोग्स्टेनाचरितं बहुकुत्सितमासीत् किम्?

हेल्मेरः : कपटलेखेन कस्याप्यन्यस्य नामलिखितमन्वकरोत्। त्वमवगच्छसि किं तत्कर्मणः कुत्सितताम्?

नोरा : नैतत् किमसम्भाव्यं यत् सःअनन्यतन्त्रस्तत्कर्म अकरोत्?

हेल्मेरः : बाढम्, असमीक्ष्यकारितैव कारणं भवेत्। नाहं निर्घृणो यदेकेनैवानृजपदा नरं दण्ड्यस्थाने स्थापयितुं शक्नोमि।

नोरा : सत्यम्। न शक्नोषि ननु, टूर्वल।

हेल्मेरः : ये आत्मनः पापकृत्यं जनसंसदि स्वीकृत्य दण्डनं च स्वीकुर्वन्ति तैरात्मनः शीलं रक्षितुं शक्यम्।

नोरा : दण्डनम्?

हेल्मेरः : परं तु क्रोग्स्टेन न तथाचरितम्। स कुत्सितमार्गेण पारमासीदत्। अत एव स निन्दनीयः।

नोरा : त्वं तथा चिन्तयसि किम्?

हेल्मेरः : त्वमेव भावय। तादृशः सापराधो नरः सर्वैः सह कापट्येन वर्तयेत्। तेन स्वजनैः सह स्वपत्न्या स्वापत्यैः सह वर्णिकां धृत्वा वर्तनीयम्। स्वापत्यैः सह वर्णिकां धृत्वा वर्तनं तु अक्षम्यम् खलु।

नोरा : कथमिव?

हेल्मेरः : यतस्तादृशेऽनृतमयसन्निवेशे कुटुम्बजीवितमेव गरलीभवति। तादृशकुटुम्बे बालानामेकैकश्वासःअपि पापकृमिमयो भवति।

नोरा : (तस्य समीपं गच्छन्ती) तथा दृढं मनुषे किम्?

हेल्मेरः : मम प्रिये, मम न्यायवादिवृत्तौ मया असकृत् दृष्टं यद्यौवने पापकृत्यं कुर्वाणानां मातापि पापकृत्या भवति।

नोरा : कुतो माता एव?

हेल्मेरः : पितुश्चर्यापि प्रभाववती भवेत्। तथापि प्रायेण मातुश्चर्या एव प्रधानप्रभावा। सर्वेषां न्यायवादिनामस्य तत्त्वस्य परिचयः अस्ति। अयं क्रोग्स्टः आत्मन अपत्यान्येव सततं अनृतवचोभिः कपटवृत्त्या च विषं पाययति। अतः स सर्वथा नीतिभ्रष्ट इति कथयामि। (स्वहस्तौ पत्न्यै प्रसार्य) अत एव मम मनोहरा नोरा “तदर्थंमहं न कदापि त्वां प्रार्थयामी”ति मां प्रतिजानीयात्। तव पाणिं देहि। किमिदम्? पाणिं देहि। इदं व्यवस्थापितम्। मया तेन सह कोऽपि नियोग असाध्यः। तादृशजनानां सङ्गेन मम स्वास्थ्यं क्षीयते।

नोरा : (आत्मनः पाणिं तस्य पाणिभ्यां विमोच्य, क्रिस्तोत्सववृक्षस्य इतरपार्श्वं गत्वा) कियत् सोष्णमत्र! मया कार्यं तु बहु।

हेल्मेरः : (उत्थाय आत्मनः पत्राणि सज्जीकृत्य) बाढम्, रात्रिभोजनात् प्रागेव इमानि मया पठ्यानि। तव परिधानमुद्दिश्यापि मया अवधेयम्। इदमपि सम्भवं यत् वृक्षे मया सौवर्णपत्रमपि अवलम्ब्यते। (आत्मनः पाणिं तस्याः शिरसि निधाय) मम अनर्घकोकिला! (आत्मनः कोष्ठं गत्वा द्वारं पिदधाति।)

नोरा : (क्षणान् विलम्ब्य मन्दस्वरेण) नहि, नहि, तदनृतम्। तदसाध्यम्। तदसाध्यं भवेत्।

----

## २
द्वितीयोऽङ्कः

तदेव दृश्यम्- पियानोपार्श्वे कोणे स्थितः क्रिस्तोत्सववृक्षः भूषणैः हीनः। वृक्षस्य विस्रस्तशाखासु दीपा ज्वलितशमितवर्तयः। नोराया ऊर्ध्वपरिधानं[^20] शिरस्त्राणं च आसन्द्यां वर्तेते। एकाकिनी सा कोष्ठे अशान्तचित्ता चलन्ती आसन्द्याः समीपे विरम्य आत्मन ऊर्ध्वपरिधानं गृह्णाति।

[^20]:
overcoat


नोरा : (ऊर्ध्वपरिधानं निपातयति) कोऽपि आगच्छतीव अधुना। (द्वारस्य सकाशं गत्वा आकर्णयति) न हि, कोऽपि नास्ति। अद्य क्रिस्तोत्सवदिनम्। कोऽपि नागमिष्यति। न श्वश्च। (द्वारमुद्घाट्ट्य अभितः दृष्टिं प्रसारयति)

न हि, न किमपि पत्रपेटिकायाम्। सा रिक्ता। (अग्रे आगच्छति) सत्त्वहीनम्। स यदवोचत् तदविवक्षितं स्यात्। न तत् संभाव्यम्। मम त्रीण्यपत्यानि।

(वामपार्श्वस्थकोष्ठात् धात्री पत्रफलकपेटिकां[^21] गृहीत्वा प्रविशति। )

[^21]:
cardboardbox


धात्री : अन्ततः विचित्रपरिधानपूर्णा पेटिका मया गवेषिता।

नोरा : उपकृतोऽस्मि। तां मञ्चके स्थापय।

धात्री : (तथा कुर्वन्ती)परं तु परिधानं पुनःस्वस्थीकरणं प्रतीक्षते।

नोरा : तत् शतसहस्रं खण्डानि कर्तुमिच्छामि।

धात्री : कीदृशी वाञ्छा! तस्य स्वस्थीकरणं सुकरम्। किञ्चित्सहनमवश्यम्।

नोरा : बाढम्, अहमिदानीं गन्तास्मि। लिण्डगृहिणीमानयामि तस्याः साहाय्येन

परिधानस्वस्थीकरणं कर्तुम्।

धात्री : किमिदम्? भवती पुनर्बहिर्गन्तुमिच्छति अस्मिन् दुःखकरवाताहतकाले? भवती शैत्यरोगेण बाधिष्यते।

नोरा : परं तु, ततोऽप्यसुखकरं सम्पद्येत। अपत्यानि कथं वर्तन्ते?

धात्री : अमायानि क्रिस्तोत्सवोपायनैः खेलन्ति, परं तु।

नोरा : मह्यं स्पृहयन्ति किम्?

धात्री : तेषां सदा स्वमातुः समभ्याशः परिचितो वर्तते ननु।

नोरा : अथ किम्। यथापूर्वं तेभ्यः सह उपस्थातुं न शक्नोमि।

धात्री : शिशूणां केनापि सह परिचयः सुकरः।

नोरा : तथा चिन्तयसि किम्? यदि तेषां माता तान्विहाय गता चेत् ते तां विस्मरन्ति किम्?

धात्री : शान्तं पापम्। माता तान्विहाय गता यदि?

नोरा : धात्रि, श्रावय माम्। कदाचिदहं चिन्तयामि काचन माता अपरिचितेष्वात्मनः शिशुं समर्पयितुं शक्नोति किमिति।

धात्री : नोरायाः शिशोः धात्री भवितुं मया तदेव करणीयमभवत्।

नोरा : कथं वा तव मनसा तत्कार्यम् अनुज्ञातम्?

धात्री : कथं निषिद्ध्यते? अन्यथा मया तथाविध उद्योगः कथं सम्पाद्यते?

निर्धना क्च्छ्रगता युवती हृष्येदेव। स दुर्जनः मदर्थं न किमप्यकरोत्।

नोरा : तव दुहित्रा त्वं विस्मृता भवेः।

धात्री : न हि, न विस्मृताहं तया। यदा सा उद्योगमलभत तथा यदा सा परिणीता तदा मह्यं पत्रं समदिशत्।

नोरा : (आत्मनः बाहू तस्याः कण्ठे प्रसार्य) मम चिरप्रिये आने, यदाहं शिशुरभवम् तदा त्वं मम समुचितमाता अभवः।

धात्री : प्रिये नोरे, भवत्याः शैशवे मां विहाय नान्या माता आसीन्ननु।

नोरा : यदि मम शिशूनां नान्या माता अभविष्यत्, त्वमेव --- किमिदमसम्बद्धमहं वदामि। (पेटिकामावृणोति) इदानीं त्वं तेषां सकाशं गच्छ। मया गन्तव्यम्। श्वः त्वं मम मनोहरत्वं पश्यसि।

धात्री : आर्ये, नर्तनोत्सवे[^22] नान्या सौन्दर्ये भवत्याः समा भविष्यतीति निःशङ्कं वदामि।

[^22]:
Ball-dance


(वामपार्श्वस्थकोष्ठं प्रति गच्छति)

नोरा : (पेटिकातः वस्तूनि बहिरानेतुं प्रारभते, परं तु तूर्णं पेटिकां दूरीकरोति) यद्यहं बहिर्गन्तुं प्रभवेयम्, यदि नान्य अत्र आगच्छेत्, यद्यत्रान्तरे न किञ्चिदपि सम्भविष्यतीति निःशङ्का भवेयम् –कोऽयमसम्बद्धप्रलापः- न कोऽप्यागमिष्यति। न मया चिन्तनीयम्। मम मुखं प्रसाधयामि। कियती सुन्दरे हस्तत्राणे! अपसरत मम मनसः, अपसरत मम मनसः। एकम्, द्वे, त्रीणि, चत्वारि, पञ्च, षट् (क्रन्दति)

हा, कश्चन आगच्छति। (द्वारं प्रति गन्तुं यतते परं तु अनिर्धारा तिष्ठति।)

(लिण्डगृहिणी ऊर्ध्वपरिधानं शिरस्त्राणं च अपनीय प्रवेशकोष्ठात् प्रविशति।)

नोरा : अहो! त्वम्, क्रिस्टीने, अन्ये केऽपि सन्ति किम्?, तवागमनं तव सौजन्यं सूचयति।

लिण्डगृ : त्वं मां द्रष्टुं मद्गृहमागतवतीति अहं श्राविता।

नोरा : बाढम्, अहं तव गृहस्य निकटे आगमम्। कस्मिंश्चित् कार्ये तव साहाय्यमपेक्षे। अत्र आसन्द्यामुपविशाव। श्वः मन्निलयस्य उपरितनतले स्टेन्बोर्ग्-कुटुम्ब[^23]स्य गृहे विचित्रपरिधाननृत्यं सम्पद्यते। टूर्वल इच्छति यदहं नेपल्स्नगर्याः[^24] मत्स्यविक्रेत्री इव समुचितपरिधानं परिधाय काप्रिनगरे[^25] मया शिक्षितं टारेन्टला[^26]नामनृत्यं नृत्येयम्।

[^23]:
Stenborg family


[^24]:
Naples city


[^25]:
Capri city


[^26]:
Tarantella dance


लिण्डगृ : अहो! त्वया मत्स्यविक्रेत्रीवत् नटनीयम्।

नोरा : बाढम्। अत्रास्ति परिधानं यत् टूर्वलः तदा मदर्थम् अकारयत्। अधुना तत् जीर्णं रन्ध्रमयं च। कथम् अस्य स्वस्थीकरणं सम्पद्यते ---

लिण्डगृ : आवां तत् समीचीनं कर्तुं शक्नुवः। तत्र तत्र किञ्चित् सीवनम् कार्यम्।

नोरा : उपकृतोऽस्मि।

लिण्डगृ : (सीवन्ती) श्वः त्वं परिधानवती शोभायमाना दृश्यसे। अहमागत्य क्षणकालं त्वां मनोहरपरिधानवतीं पश्यामि। ह्यः त्वं मम सायं सन्ध्यां मनोहरां कृतवती। तदर्थं तुभ्यं कृतज्ञतासमर्पणं मया विस्मृतम्।

नोरा : (उत्थाय रंगं क्राम्यति) दिनावसानं सामान्यतः यथा रोचकं भवति स्म तथा ह्यः नाभवत्। क्रिस्टीने, त्वया पूर्वमेव नगरमागन्तव्यमासीत्। टूर्वलः गृहालङ्करणकलां सम्यक् जानाति।

लिण्डगृ : त्वमपि। तव पितुर्दुहिता खलु। परं तु वद, ह्यः यथा वैद्यः रङ्कः निर्विण्णः दृश्यते स्म तथा अन्यदिनेष्वपि दृश्यते किम्?

नोरा : नहि, ह्यः तस्य निर्विण्णता गोचरा आसीत्। तमपायकरः रोगो बाधते। पृष्ठास्थिक्षयेण बाधितः। तस्य पिता दुर्मार्गचर आसीत्। अत एव तस्य पुत्रः आजन्म रुग्ण अभवत्। कच्चिदवगच्छसि?

लिण्डगृ : (सीवनाद्विरम्य) परं तु प्रिये नोरे, कथं वा त्वं तथाविधविषयान् जानासि?

नोरा : (अत इतः चलन्ती) यदा त्वमपत्यत्रयस्य माता भवसि तदा गृहिण्यः या वैद्यशास्त्रे किञ्चित् जानन्ति कदापि गृहमागच्छन्ति। ता यद्वा तद्वा जल्पन्ति।

लिण्डगृ : (सीवने मग्ना क्षणानि मौनमाश्रयति) कच्चिद्वैद्यः रङ्कः प्रतिदिनमत्रागच्छति?

नोरा : प्रतिदिनम्। सः टूर्वलस्य नेदिष्ठं मित्रम्। ममापि च। बन्धुरिव।

लिण्डगृ : कथय माम्। सः निष्कपटः किम्? यथा अन्ये आत्मानं स्नेहशीलं मन्यन्ते तथा आचरितुं यतते।

नोरा : न कदापि। कथमेवं चिन्तयसि?

लिण्डगृ : ह्यः यदा मां तस्य परिचितां अकरोस्तदा सः अवादीत् तव नाम अस्मिन्गृहे असकृत् कथितं मया श्रुतमिति। परं तु पश्चात् तव भर्तुः काहमस्मीत्यपि नावगतमित्यहमवागमम्। कथं वा वैद्यः रङ्कः - -

नोरा : क्रिस्टीने, तत् समीचीनमेव। मयि टूर्वलस्य प्रेम अगाधम्। अत एव यदा अहं मम कुटुम्बजनस्य नाम कथयामि तदा स ईर्ष्यया बाधितो भवति स्म। अतः तथा नामकथनात् व्यरमम्। परं तु वैद्येन रङ्केन सह तथा कथालापं करोमि यतः तस्मै तथाकथनश्रवणं रोचते।

लिण्डगृ : नोरे, शृणु माम्। नैकव्यवहारेषु त्वं शिशुरिव वर्तसे। अहं त्वत्तः बहुविधया ज्यायसी।  अहं त्वत्तः किञ्चित् सानुभवतराऽस्मि। वैद्येन रङ्केन सह तत् छेत्तुमर्हसि।

नोरा : किं वा छेत्तुमर्हामि?

लिण्डगृ : द्वे वस्तुनी। ह्यः त्वं कस्यचिद्धनिनः कामिनः विषये येन आत्मनः मरणानन्तरं मरणपत्रद्वारा तुभ्यं धनदानः प्रतिज्ञातः किञ्चिदसम्बद्धमवादीः।

नोरा : दुरदृष्टवशात् स न वर्तते। परं तु ततः?

लिण्डगृ : वैद्यः रङ्कः धनी किम्?

नोरा : अथकिम्। धनी।

लिण्डगृ : तस्य अन्यः कोऽपि धनस्य उत्तराधिकारी न वर्तते।

नोरा : बाढम्, न कोऽपि, परं तु।

लिण्डगृ : प्रतिदिनमत्रागच्छति?

नोरा : मया तत् कथितं खलु।

लिण्डगृ : अभिजातः स कथं वा तथा चातुर्यहीनो वर्तेत?

नोरा : अहं नावगच्छामि।

लिण्डगृ : अपह्नुतिं त्यक्त्वा वद। नोरे, कः तुभ्यं पञ्चाशदधिकद्विशतं पौन्डानि ऋणरूपेन ददौ इति ऊहां न कर्तुं शक्नोमि किम्?

नोरा : कच्चित् त्वं भ्रान्ता? कथं वा तथाविधचिन्तनं करोषि? सःअस्माकं मित्रं प्रतिदिनमत्रागच्छति। त्वं कच्चिदवगच्छसि तदा कियती दुस्सहा परिस्थितिर्भवेदिति?

लिण्डगृ : तदा स तव उत्तमर्णो न भवति?

नोरा : सर्वथा न भवति। तथाविधचिन्तनं मम मनः न प्राविशत्। किञ्च तदा सः धनी न आसीत्। पश्चादेव धनी बभूव।

लिण्डगृ : यदि तथा चेत् त्वं अदृष्टवती एव।

नोरा : न, तथा चिन्तनं मम मनः न कदापि प्राविशत्। मम शङ्का नास्ति यत् यद्यहं तं प्रार्थयिष्यं तर्हि स मह्यमदास्यत्।

लिण्डगृ : त्वं तु न प्रार्थयेः।

नोरा : अथ किम्। मया तादृशप्रार्थना आवश्यकी भवेदिति चिन्तनं निष्कारणम्। निःसंशयं यद्यहं वैद्यं रङ्कं प्रार्थयेयम् ---

लिण्डगृ : यथा तव भर्ता न जानाति?

नोरा : मया अन्यविषयस्यान्तमपि करणीयम्। तदपि यथा स न जानाति तथा।

लिण्डगृ : तदेव श्वः मया कथितं खलु।

नोरा : (अत इतः चलन्ती) पुरुषस्य स्त्रियाया अपि सुकरं तत् कर्म।

लिण्डगृ : बाढम्, भर्तुरेव।

नोरा : अनर्थकमिदम्। (स्थिरं तिष्ठन्ती) यदा ऋणकर्त्रा धनं निर्वर्त्यते तदा सः ऋणपत्रं लभते खलु?

लिण्डगृ : अथ किम्। निःसंशयम्।

नोरा : तत्पत्रं शतसहस्रधा शकलीकर्तुं प्रभवामि खलु।

लिण्डगृ : (तीक्ष्णदृष्ट्या तां पश्यति, सीवनकर्म निरुद्ध्य शनैरुत्तिष्ठति) नोरे, त्वं मत्तः किञ्चिदपह्नुषे।

नोरा : कच्चिन्ममेङ्गितानि तथाविधानि?

लिण्डगृ : ह्यः प्रातःप्रभृति तव किमप्यापतितमिति भासते।

नोरा : (तस्याः समीपं गत्वा) क्रिस्टीने! (आकर्णयति) तूष्णीं भव, कृपया त्वं मम अपत्यकोष्ठं गच्छ। टूर्वलाय परिधानरचनवीक्षणं न रोचते। आना त्वत्सहाया भवतु।

लिण्डगृ : (कानिचिद्वस्तूनि संग्राह्य) निःसंशयम्। परं तु नाहं गन्तास्मि यावदावयोः सर्वं नावगतं भविष्यति। (सा वामपर्श्वस्थकोष्ठम् यावत्गच्छति तावदेव हेल्मेरः प्रवेशकोष्ठात् प्रविशति).

नोरा : (हेल्मेरं समीप्य) प्रिय टूर्वल, तुभ्यमुत्कण्ठितास्मि।

हेल्मेरः : कच्चित् सा परिधानरचयित्री?

नोरा : न, सा क्रिस्टीना, मम परिधानसज्जीकरणे सहाया भवति। मां सुवेषां द्रक्ष्यसि।

हेल्मेरः : तन्मम चिन्तनमासीत् खलु।

नोरा : सत्यम्। यत्त्वया काङ्क्षितं तदनुसृत्य मया करणं श्लाघ्यं ननु।

हेल्मेरः : श्लाघ्यम्? यतः भर्तुः काङ्क्षां पालयसीति? अहो, प्रतीपे, सा तव विवक्षा नासीदिति मे निश्चयः। अधुना तव क्षोभनं न समुचितम्। तव परिधानवेष्टने त्वं मग्ना भवेः।

नोरा : त्वं कार्यमग्नो भवेः।

हेल्मेरः : अथ किम्। (पत्रगुच्छं दर्शयति) पश्य, इदानीमेव बाङ्कादागच्छामि। (स्वकोष्ठं गन्तुं परिभ्रमति)

नोरा : टूर्वल।

हेल्मेरः : हुम्।

नोरा : यदि तव चमरपुच्छी प्रणयादृता त्वां किञ्चित् प्रार्थयेत

हेल्मेरः : ततः किम्?

नोरा : कच्चित् तत् कुरुषे?

हेल्मेरः : आदौ किं तदिति श्रोतुमिच्छामि।

नोरा : तव चमरपुच्छी तवेच्छामनुसृत्य धावन्ती क्रीडेद्यदि त्वं तस्या इच्छां पूरयसि?

हेल्मेरः : स्पष्टं वद।

नोरा : तव कोकिला तस्याः गाने उत्पतति पतति च सति प्रतिकोष्ठं किलकिलीकुरुते।

हेल्मेरः : मम कोकिला कथमपि तथा करोत्येव।

नोरा : टूर्वल, त्वदर्थं देवतायाः भूमिकायां ज्योत्स्नायां नर्तनं कुर्याम्।

हेल्मेरः : अद्य प्रातः यन्मां प्रार्थयथाः तदुद्दिश्य किम्?

नोरा : (तं समीप्य) बाढम्, टूर्वल, नम्रा याचे।

हेल्मेरः : धैर्येण पुनः तद्विषयमुद्घाटयितुं समर्थासि किम्?

नोरा : बाढम्, यन्मया प्रार्थितं तत्त्वया करणीयमेव। यथा क्रोग्स्टः उद्योगभ्रष्टो न भवति तथा त्वया कार्यम्।

हेल्मेरः : प्रिये नोरे, तस्य उद्योगस्थाने एव श्रीमती लिण्डगृहिणी नियुक्ता भविता।

नोरा : बाढम्, तस्या विषये त्वं कृपालुरेव। परं तु, क्रोग्स्टं विहाय अन्यः कोऽपि कायस्थः निष्कास्येत।

हेल्मेरः : अयं खलु अचिन्त्यदुराग्रह एव। यतस्त्वया “त्वदर्थं प्रार्थये” इति तस्मै विवेकविरहितप्रतिश्रवः कृतः, मयाधुना ---

नोरा : न तत् कारणम्। टूर्वल, त्वदर्थमेव प्रार्थये। त्वमेव मामवदः यदयं दुर्वाच्यवृत्तपत्रिकासु लिखतीति। स त्वामवाच्यं पीडयेत्। तस्मान्नितरां भीतास्मि।

हेल्मेरः : अहमवैमि। भूतस्मरणानि त्वां भीषयन्ते।

नोरा : का ते विवक्षा?

हेल्मेरः : तव पित्रे यदापतितं तत्स्मरसि।

नोरा : बाढम्, बाढम्, मम पितरमुद्दिश्य पिशुनैस्तैः कथं पत्रिकासु लिखितं, कथमपभाषितं, तत्सर्वं स्मर। यद्युद्योगविभागः[^27] त्वां परिशीलनार्थं न न्ययोजयिष्यत् तथा त्वं सदयं तस्य सहायो नाभविष्यः तर्हि ते तस्य निष्कासने सफला अभविष्यन्।

[^27]:
department


हेल्मेरः : प्रिये नोरे, तव पितुर्मम च प्रधानमन्तरमस्ति। सर्वजनीनोद्योगे तव पितुः ख्यातिरकलङ्किता नासीत्। परं तु मम तथा न। यावदुद्योगभारं निवहामि तावन्मम तु अकलङ्किता वर्तते इत्याशासे।

नोरा : एतैर्जनैः करिष्यमाणा पीडा अनूह्या। अस्माकं गृहे, आवामस्मदपत्यानि च, निश्चिन्ताः शान्तचित्ताः श्रीमन्तः भूयासुः। अत एव त्वां सप्रश्रयं प्रार्थये।

हेल्मेरः : तदर्थं त्वं मां प्रार्थयसे इति यत् तदेव तस्य उद्योगस्थिरीकरणे मामशक्तं करोति। क्रोग्स्टः उद्योगान्निष्कास्यते इति बाङ्के सर्वेभ्यो विदितमेव। नवनिर्वाहकेन भार्यया प्रचोदितेन स्वनिश्चयः व्यत्यस्त इति वदन्ति खलु।

नोरा : ततः किम्?

हेल्मेरः : यदीयं प्रतीपा तन्वी स्वलक्ष्यप्राप्तौ सफला भवेत् --। मदधीनैरहमपहसितो भवेयम्। परेभ्यः प्रभावितो भवत्ययमिति मां लोको मन्यते। तस्य परिणामश्च तूर्णं मया अनुभूयते। किञ्च अन्यदस्ति येन यावदहं बाङ्कनिर्वाहकः वर्तिष्ये तावत् क्रोग्स्टः बाङ्के उद्योगी भवितुं नार्हति।

नोरा : किं तदन्यत्?

हेल्मेरः : यद्यवश्यं भवेत्तदा अहं तस्य नैतिकावगुणान् अविगणयेयम्।

नोरा : अथ किम्। त्वमविगणयेः।

हेल्मेरः : स उद्योगे दक्ष इति च शृणोमि। बाल्यात् तं जानामि। कदाप्यविमृश्यकृता मैत्री पश्चाद्दुःखं जनयेत्। तेन सह मम मैत्री तथाविधा। पुरा तेन सह मम मैत्री गाढैवासीत्। परं तु अयमचतुरः अन्यजनानां समक्षमनियन्त्रितः सन् पुरातनमैत्री मया सह वर्तयितुं स्वातत्न्त्र्यं प्रयच्छतीति चिन्तयति। किञ्च क्षणे क्षणे “हेल्मेर, मम बाल्यमित्र” इत्येव मां सम्बोधयति। तथा संबोधनं मां भृशं व्यथयति। बाङ्के मम स्थितिरसह्या भवति।

नोरा : टूर्वल, तत्तव चिन्तनं भवेदिति भावयितुं मया न शक्यम्।

हेल्मेरः : न शक्यम्? कुतः?

नोरा : यतः तत् सङ्कुचितदृष्ट्या अवलोकनं खलु।

हेल्मेरः : किं वदसि? मम सङ्कुचितदृष्टिरिति चिन्तयसि किम्?

नोरा : न हि, प्रिय। तद्विरुद्धम्। तेनैव हेतुना।

हेल्मेरः : तव विवक्षा अभिन्ना। मम दृष्टिः सङ्कुचिता अतः “त्वं सङ्कुचितचित्तोऽसि” इति वदसि। तथास्तु। अहमस्य अन्तं गमयेयम्। (प्रवेशकोष्ठद्वारं समीप्य आह्वयति) हेलने,

नोरा : किं चिकीर्षसि?

हेल्मेरः : (स्वपत्रेषु दृष्टिं संगम्य) अन्तं गमयामि। (सेविका प्रविशति) पश्य, इदं पत्रं गृहाण। झटिति पत्रमादाय सोपानमवरुह्य कञ्चित्पत्रदूतं पत्रं प्रापयितुं समादिश। बाह्यनाम पत्रमुखेऽस्ति, इदं वित्तम्।

सेविका : यथाज्ञापयत्यार्यः। (पत्रेण सह निष्क्रमते)

हेल्मेरः (स्वपत्राणि सञ्चयन्) अथ, प्रतीपे तन्वि।

नोरा : (कृशप्राणा) टूर्वल, किंनाम तत्पत्रम्?

हेल्मेरः : क्रोग्स्टस्य अधिकारभ्रंशः।

नोरा : टूर्वल, निर्वर्तय ताम्। अद्याप्यवकाशः अस्ति। मदर्थम्, त्वदर्थं, अस्मदपत्यर्थं कुरु। कच्चित् शृणोषि माम्, टूर्वल। निर्वर्तय ताम्। तत्पत्रं किमापादयेदिति न जानासि।

हेल्मेरः : अतीतः कालः।

नोरा : अथ किम्। अतीतः कालः।

हेल्मेरः : प्रिये नोरे, तव मनोविप्लवं क्षमै। कुतोऽहं तस्मात् कृपणात् कायस्थात् बिभेमि? तथा चिन्तनेन त्वं मामवजानासि। परं तु तव चिन्तनं तवागाधप्रेमजनितमिति मत्वा त्वां क्षमे (तामात्मनःस्कन्धेन वेष्टयति) मम प्रिये नोरे, यत्किमप्यापद्येत, अहं धैर्येण बलेन च तदभिगच्छामि, निःशङ्का भव। अहं एकाकी सर्वं जेतुं शक्नोमि।

नोरा : (भयार्ता) तव कोऽर्थः?

हेल्मेरः : यद्यद्वदामि तदेव।

नोरा : (धैर्यमवलम्ब्य) त्वया तत् कदापि करणीयं न भविष्यति।

हेल्मेरः : तत्समीचीनम्। आवां दंपती धुरां धराव। (तां लालयन्) इदानीं तृप्ता अभवः किम्? नहि नहि, भयत्रस्तहरिणी मा भूः। सर्वं तव मनोकल्पितम्। इदानीम् गच्छ, नृत्यसङ्गीताभ्यासे प्रवृत्ता भव। अहं मम कोष्ठं गत्वा द्वारं पिदधामि। न किमपि मम श्रवणपथमागच्छति। त्वं यथेच्छं शब्दं कुरु। (द्वारि परिवृत्य) यदा रङ्कः आगच्छति तदा मम स्थानं तस्मै निर्देशय।

(शिरः कम्पयन् तां पश्यति, स्वपत्राणि गृहीत्वा स्वकोष्ठं गच्छन् द्वारं पिदधाति)

नोरा : (चिन्तया सम्भ्रान्ता रूढमूला इव तिष्ठति मन्दं व्याहरति) स तत्कर्मणि सक्षम आसीत्। स तत् करिष्यति। सर्वमनादृत्य स करिष्यति – न हि, न हि, न कदाचन, न कदाचन, तद्विहाय किञ्चिदप्यन्यं भूयात्, कोऽप्याश्रयः, कोऽप्यन्यमार्गः (द्वारघण्ठा ध्वनति) वैद्यः रङ्कः! तदन्यं किमपि भूयात्, किमपि (सा हस्तौ वदनस्योपरि निवेश्य धैर्यमवलम्ब्य द्वारं समीप्य विघट्टयति। रङ्कः बाह्यकञ्चुकं (कञ्चुकावलम्बके) अवलम्बयन् बहिः दृश्यते। अधस्तनसंभाषणसमये सायं सन्ध्या प्रवर्तते।)

नोरा : स्वागतम्, वैद्य रङ्क, तव रणितमवगच्छामि, टूर्वलमधुना न पश्येः, स कार्यनिमग्नोऽस्ति।

रङ्कः : अथ त्वम्?

नोरा : (तं कोष्ठस्यान्तः आनीय द्वारं पिदधाति) अहो, त्वदर्थं मम समयः सदा अस्तीति तव सुविदितमेव।

रङ्कः : धन्योऽस्मि। यथाशक्ति तं समयमुपयोक्तुं प्रयते।

नोरा : कुत एवं वदसि? यथाशक्तीति?

रङ्कः : तत्पदं त्वां सन्त्रासयति किम्?

नोरा : तत्पदेन  तव  मनोगतस्य  शंसनम्  असामान्यमिव भाति। कच्चित् किमप्यापद्यते?

रङ्कः : बहुकालेन यस्मै अहं सन्नद्धोऽस्मि तद्विना नान्यत्। परं तु तदियदाशु सम्पद्यत इति मया न प्रतीक्षितम्।

नोरा : (तं दृढं हस्ते गृहीत्वा) त्वया किमन्वेषितम्? मां निवेदय।

रङ्कः : (चुल्ल्याः समीपे उपविश्य)सर्वं मामकीनमेव। अन्यथा न भवेत्।

नोरा : (शान्तमनस्का निःश्वस्य) कच्चित्तावकीनमेव?

रङ्कः : कथमन्यथा? आत्मवञ्चनं न कस्मैचिदपि कार्याय। मम रुग्णेष्वहमेव जघन्यः। हेल्मेरगृहिणि, अचिरं स्वकीयधनस्थितिं प्रति चिन्तयामि। निर्धनोऽहम्। मासादर्वाक् क्रिस्तालयाङ्गणे निस्सत्त्वः संविशेयम्।

नोरा : शान्तं पापम्। अमङ्गलं वदसि।

रङ्कः : सर्वथा तदमङ्गलमेव। अहममङ्गलतरमपि प्राप्स्यामि। ततः प्रागपि सकृदहमन्तर्निरीक्षणं करिष्यामि। तदा विलयनरौद्रताया प्रारम्भः कदा भविष्यतीत्यवगमिष्यामि। त्वामिदं वक्तुमिच्छामि। सुसंस्कृतः हेल्मेरः अमङ्गलविषयैर्जुगुप्सितो भवति। मम रुग्णकोष्ठे तस्योपस्थितिं नेच्छामि।

नोरा : परं तु, वैद्य रङ्क ---

रङ्कः : सर्वथा तस्योपस्थितिं नेच्छामि। मम कोष्ठद्वारः तस्मै पिहित एव भविष्यति। यदा मम स्वास्थ्यमधस्तमं भविष्यति तदा तुभ्यमहं कृष्णस्वस्तिकचिह्नयुतपत्रं प्रेषये। तदा मह्यं जघन्यमापतितमिति त्वमवगमिष्यसि।

नोरा : अद्य त्वमसम्बद्धं प्रलपसि। त्वां स्मेरमुखं द्रष्टुमिच्छामि।

रङ्कः : मरणे सन्निहिते? अन्यः पापमाचरति अहं दण्ड्ये। कच्चिदत्र न्यायः अस्ति? प्रत्यैकस्मिन् कुटुम्बे येन केनापि प्रकारेण तथाविधप्रतीकारः क्रियमाणः दृश्यते।

नोरा : (कर्णौ हस्ताभ्यां पिधाय) असंगतम्। कृपया हर्षकरं किञ्चित्कथय।

रङ्कः : ओहो, सर्वः हास्यविषयः खलु! मम पितुः तारुण्यजनितविनोदहेतोः मम अमायः कशेरुः बाधामनुभवति।

नोरा : (वामपार्श्वस्थमञ्चकान्तिके उपविश्य) कच्चित् सः शतमूलीं पात-द-फ्वाग्रां[^28] च भूरि उपयुङ्क्ते स्म इति तव विवक्षा?

[^28]:
Pate d’foisgra


रङ्कः : बाढम्, शिलीन्ध्रं च।

नोरा : कच्चित् शुक्तिमपि?

रङ्कः बाढम्, समुचितमेव।

नोरा : विपुलपरिमाणाः द्राक्षासवाश्च। तादृशानि रुचिकरवस्तूनि अस्मदस्थिषु हानिं कुर्वन्तीति दुःखकरं खलु।

रङ्कः : विशेषेण ये न कदापि तान् भोगानन्वभवन् तेषामस्थीनि हानिमनुभवन्तीति यत् तदतीव दुःखकरम्।

नोरा : बाढम्, तत्तु दुःखतमम्।

रङ्कः : (ताम् अन्वेषयन्निव पश्यन्) हुम्।

नोरा : (क्षणकालमतीत्य) कुतस्त्वं स्मयसे।

रङ्कः : त्वमेव हससि।

नोरा : न, वैद्य रङ्क, त्वमेव स्मयसे।

रङ्कः : (उत्थाय) तव प्रतीपताया इयत्ता मम चिन्तनमतीता।

नोरा : इदानीमहं बालिशमतिरस्मि।

रङ्कः : तथा भाति।

नोरा : (स्वपाणी तस्य स्कन्धे निवेश्य) प्रिय वैद्य रङ्क, अन्तकस्त्वां मम टूर्वलस्य च सकाशान्मा नैषीत्।

रङ्कः : त्वं मां शीघ्रमेव विस्मरसि। मृता विस्मृता भवन्ति।

नोरा : (उद्विग्ना तं पश्यन्ती) कच्चित्तथा त्वं मनुषे?

नोरा : लोको नवबन्धानर्जति। तदा

नोरा : को नवबन्धानर्जति?

रङ्कः : मृते मयि त्वं हेल्मेरश्च नवबन्धानर्जतः। अधुनैव त्वं तत्पन्थानमाश्रितवती। ह्यः रात्रौ लिण्डगृहिण्या किमीप्सितमासीत्?

नोरा : ओहो, त्वं कृपणायास्तस्या मत्सरी किम्?

रङ्कः : बाढम्, गते मयि सा अस्मिन्गृहे मम स्थानमुपैति।

नोरा : तूष्णीं भव। उच्चैर्मा वदीः। सा तस्मिन् कोष्ठे तिष्ठति।

रङ्कः : अद्यापि सात्र? पश्य—

नोरा : मत्परिधानसीवनार्थमेव सा अद्य आगतवती। भद्रं भूयात्। कियत्तव विवेकराहित्यम्। (आसन्द्यामुपविशति) वैद्य रङ्क, इदानीं सौजन्येन वर्तस्व। श्वो मम नर्तनसौन्दर्यं द्रक्ष्यसि। इदमपि भावय। त्वदर्थं टूर्वलाय च अहं नर्तिष्यामि। (पेटिकायाः नैकवस्तूनि बहिरानयति) वैद्य रङ्क, अत्र आगत्य उपविश, तुभ्यं किञ्चिद्दर्शयामि।

रङ्कः : (उपविशन्) किं तत्?

नोरा : पश्यैते

रङ्कः : कौशेयपादावरणे[^29]

नोरा : मांसलोहिते, कच्चिन्न ते सुन्दरे? इदानीं सान्द्रं तमः अस्ति परंतु, श्वः- - न,न,न! पादावेव पश्य । भवतु, तुभ्यं जङ्घादर्शनमप्यनुज्ञातम्।

[^29]:
Silk-stockimgs


रङ्कः : हुम्।

नोरा : कुतस्तथा सूक्ष्मं पश्यसि? सुश्लिष्टे न भवतः किम्?

रङ्कः : मया तद्विषये अभिप्रेतुं न शक्यम्।

नोरा : (तं क्षणमवलोकते) त्वं दुर्वृत्तोऽसि। (तस्य कर्णं पादावरणाभ्यां लघु ताडयति) तत् तव दण्डनार्थम्। (पादावरणे कुञ्चयति)

रङ्कः : किमन्यं सुन्दरं द्रष्टुमनुज्ञातोऽहम्?

नोरा : न किञ्चिदपि तव दुर्वर्तनहेतोः। (गुञ्जन्ती तेषु वस्तुषु दृष्टिं चालयति)

रङ्कः : (क्षणं पश्चात्) त्वया सह सुपरिचित इव संलपन् क्षणमात्रमपि मनसा कल्पयितुं न शक्यं यत् किं वा मम प्राप्तिरभविष्यत् यद्यहमिदं गृहं न प्रावेक्ष्यम्।

नोरा : (मन्दं स्मयमाना) अत्र आवाभ्यां सह त्वं स्वगृहे इव वर्तसे इति मन्ये।

रङ्कः : (मन्दस्वरे सरलमवलोकयन्) मया तत्सर्वं उत्सर्जनीयमिति यत्—

नोरा : असंगतम्, त्वं नोत्सृजसि।

रङ्कः : (यथावत्) मयि गतवति न किमपि कृतज्ञताज्ञापकार्थमत्र वर्तिष्यते । किञ्च प्रथममागतः कश्चिदन्यो  वा रिक्तस्थानमल्ङ्करिष्यति इति यत्

नोरा : यद्यहमिदानीं प्रार्थयेयमेकम् --। न हि!

रङ्कः : किम्?

नोरा : तव मैत्र्याः बृहत्प्रमाणरूपम्

रङ्कः : बाढम्, बाढम्।

नोरा : अतिगुर्वनुग्रहमभिप्रैमि।

रङ्कः : सकृन्माममितहर्षं करिष्यसि कच्चित्?

नोरा : अधुना किंतदिति त्वं नावगच्छसि खलु।

रङ्कः : न,- परं तु कथय माम्।

नोरा : वैद्य रङ्क, वक्तुं न शक्यम्, तर्कातीतमवबोधनं, साहाय्यं, अनुग्रहश्च अपेक्षितानि।

रङ्कः : बृहत्तरमेव साधुतरम्। किं तदिति मया अनूह्यम्। कथय माम्। मयि न श्रद्धत्से?

नोरा : त्वं मम आप्ततममित्रमित्यवैमि। किंतदिति कथयामि। वैद्य रङ्क, कस्यापि कर्मणः निरोधाय त्वया मह्यं साहाय्यं देयम्। मयि टूर्वलस्य प्रेम कियदगाधं कियद्वचनातीतमिति त्वं जानासि। सः मत्कृते प्राणानपि त्यक्तुं सिद्धोऽस्ति।

रङ्कः : (तस्याः दिशि नम्रीभूत्वा) नोरे, स एक एव केवलमिति जानासि किम्?

नोरा : (ईषच्चकिता) केवलमेक एव?

रङ्कः : त्वत्कृते प्राणानपि परित्यक्तुं सिद्धः एक एव।

नोरा ; (सदुःखम्) तदेवं किम्?------

रङ्कः : इतः मम निर्गमनात्प्राक् त्वमिदं जानीयाः इति मया निश्चितमासीत् यतः इतः गरीयः समयः न कदापि भवेत्। मत्तः विश्वसनीयः न कोऽप्यन्यः स्यादिति इदानीं त्वमवगच्छसि।

नोरा : (शनैर्निःशब्दमुत्तिष्ठति) गच्छानि।

रङ्कः : (स्थानादविचलन् तस्याः गमनाय स्थलं रचयति) नोरे

नोरा : (प्रवेशकोष्ठस्य द्वारि) हेलने, दीपमानय। (चुल्लीमुपगच्छति) प्रिय वैद्य रङ्क, त्वया दारुणं व्याहृतम्।

रङ्कः : मम त्वयि अनुरागः अन्यस्य कस्यापि अनुरागेण समानः इति यत् तद्दारुणं किम्?

नोरा : न, तव निवेदनमेव। निवेदनमनवश्यमासीत्।

रङ्कः : कस्तवार्थः? त्वया अवगतं किम्? (सेविका दीपं गृहीत्वा प्रविशति, तं मञ्चके निवेश्य निष्क्रमते) नोरे, हेल्मेरगृहिणि, कच्चित्  त्वं  मम  मनोगतमबुध्यथाः?

नोरा : कथं जानानि यद्यहमबुध्ये वा न वा?  अहं त्वां वक्तुं न शक्तास्मि। कथं वा त्वं तथा अचतुरं वदसि? वैद्य रङ्क, आवां सुखेन वर्तेते स्म।

रङ्कः : इदानीं सर्वस्मिन् देशे काले अहं त्वया आज्ञाप्य इति त्वं वेत्सि ननु। न कथयसि किम्?

नोरा : (तमवलोकयन्ती) किम्, यदापन्नं ततःपश्चात्?

रङ्कः : अहं याचे। किं तदिति कथय।

नोरा : इदानीं किमपि त्वां वक्तुं न शक्नोमि।

रङ्कः : तथाहं त्वया न दण्ड्यः। पुंसा यत्किमपि कर्तव्यं तत्कर्तुं मामनुजानीहि।

नोरा : अधुना मह्यं न किमपि कर्तुं शक्नोषि। किञ्च, मया किमपि साहाय्यं नापेक्षितम्। तत्सर्वं मम कल्पनाजनितमेव। तथैव तत् (दोलकासने उपविश्य समन्दस्मितं तं पश्यति) त्वं सज्जनोऽसि। वैद्य रङ्क, दीपे आगते कच्चित्त्वं न जिह्रेषि?

रङ्कः : ईषदपि न जिह्रेमि। अधुना शश्वन्मया गन्तव्यमिति संभावयामि।

नोरा : सर्वथा न, त्वया न गन्तव्यम्। यथापूर्वं त्वयात्र आगन्तव्यम्। टूर्वलाय त्वया विना न किमपि रोचते।

रङ्कः : बाढम्। तुभ्यं तु?

नोरा : यदा त्वमागच्छसि तदाहं सुभृशं हृष्टा भवामि।

रङ्कः : तदेव मामुत्पथमनयत्। त्वं मे कूटप्रश्नसमाऽसि। यथा हेल्मेराय तथैव मह्यमपि स्पृहयसीति असकृच्चिन्तयामि।

नोरा : बाढम्। केचित्सन्ति येषु प्रेम जायते, अन्ये येषु मैत्री जायते।

रङ्कः : बाढम्। तत्र तव काचिद्विवक्षास्ति।

नोरा : यदाहं मम पितृगृहे आसम्, तदा मम पितरि मम गाढप्रेम आसीत्। परं तु यदा यदा अवकाशः लब्धः तदा उत्सुकतया अहं सेविकानां कोष्ठं गच्छति स्म यतः ताः सदाचारबोधकवार्ताः न कदापि कुर्वत्यः रोचकविषयान् संलपन्ति स्म।

रङ्कः : इदानीं जानामि। अहं तासां स्थाने अस्मीति।

नोरा : (उत्प्लवन्ती तस्य सकाशं गत्वा) न कदापि, प्रिय वैद्य रङ्क, न तद्विवक्षुरहम्। मम टूर्वलेन सह सङ्गः पित्रा सह सङ्ग इव भवतीति त्वमवगच्छसि खलु। (सेविका प्रवेशकोष्ठात् प्रविशति)

सेविका : आर्ये, क्षम्यताम्। (कर्णे कथयति पत्रमेकं प्रयच्छति च)

नोरा : (पत्रे दृष्टिं चालयन्ती) ओह्, (स्वपोतलिकायां पत्रं रक्षति)

रङ्कः किमप्यभद्रम्?

नोरा : सर्वथा न। मम नूत्नं परिधानम्।

रङ्कः : किम्? तव परिधानं तत्रास्ति खलु।

नोरा : बाढम्। परं तु इदमन्यत् मया कारितम्। टूर्वलः एतन्नजानीयात्।

रङ्कः : ओहो, तदेव गाढरहस्यम्?

नोरा : अथ किम्। अधुना टूर्वलेन सह मिल। सः अन्तःकोष्ठे तिष्ठति। यावत्साध्यं तावत् --।

रङ्कः : चिन्तां मा कुरु। यथा स न पलायति तथा करोमि।

नोरा : (सेविकां प्रति) कच्चित् स पाकगृहे समीक्षमाणस्तिष्ठति?

सेविका : बाढम्, सः पृष्ठसोपानमार्गेणागतवान्।

नोरा : कच्चिन्न गृहे कोऽपि नास्तीति त्वया कथितं?

सेविका : अथकिम्। तन्निष्परिणाममभवत्।

नोरा : स न निवर्तते किम्?

सेविका : आर्ये, स वदति यावन्नार्यां न पश्यामि तावन्नापसरामीति।

नोरा : भवतु। तमानाययितुमर्हसि परं तु रहस्येव। हेलने, त्वया न कस्मै अपि किमपि अस्मिन्विषये निवेदितव्यम्। मम भर्ता विस्मायितो भवेत्।

सेविका : यथाज्ञापयति। अहमवगच्छामि। (निष्क्रमते)

नोरा : इयं भयानका घटना सम्पित्सते। (हेल्मेरस्य कोष्ठस्य द्वारं पिदधाति। सेविका क्रोग्स्टाय प्रवेशकोष्ठद्वारम् उद्घाटयति, तस्मिन् प्रविष्टवति पिदधाति च। सः ऊर्णकञ्चुकं पादत्रे[^30] ऊर्णशिरस्त्रं च परिदधानः प्रविशति)

[^30]:
boots


नोरा : (तमभिचरन्ती) मन्दं वद। मम भर्ता गृहे वर्तते।

क्रोग्स्टः : तेन न किमपि।

नोरा : मया तुभ्यं किं कर्तव्यम्?

क्रोग्स्टः : कस्यचन विषयस्य विवरणम्।

नोरा: कः सः। शीघ्रं वद।

क्रोग्स्टः : अहमुद्योगान्निष्कासित इति त्वया अवगतं भवेत्।

नोरा : अहं तस्य निवारणे असमर्था अभवम्। त्वदर्थमहं भूरि प्रायते। परं त्वसफलाभवम्।

क्रोग्स्टः : त्वयि तव भर्तुरनुराग इयदल्पीयः कच्चित्। मया ते कियदपायः सम्भवेदिति सः जानाति। तथापि साहसं कर्तुं यतते।

नोरा : सः अवैतीति कथं त्वं मनुषे?

क्रोग्स्टः : नाहं तथा मन्वे। तथाविधं धैर्यं दर्शयितुमसमर्थः खलु अस्मत्प्रियः टूर्वलः हेल्मेरः।

नोरा : क्रोग्स्टवर्य, मम भर्त्रे किञ्चिद्गौरवं दर्शयितुमर्हसि।

क्रोग्स्टः : निःसंशयम्। तेन अर्हणीयं सकलगौरवं तस्मै दर्शयामि। परं तु स विषयः त्वयि निगूढः वर्तते। त्वया किं कृतमितिविषयस्य अद्यतनावगमः श्वस्तनावगमात् स्तोकं स्पष्टतरं भवेदिति भावयामि।

नोरा : त्वया यद्बोध्येत ततोऽप्यधिकं मयावगतम्।

क्रोग्स्टः : बाढम्। अहमदक्षः न्यायवादी खलु।

नोरा : त्वया मत्तः किमपेक्ष्यते।

क्रोग्स्टः : तव कुशलं प्रष्टुं केवलमहमागतोऽस्मि, हेल्मेरगृहिणि। त्वामुद्दिश्य आसायं चिन्तयन्नस्मि। अह् तु केवलं कायस्थः वित्तविभाजक[^31] एव। मत्समः पुमानपि संवेदनशीलो भवति।

[^31]:
cashier


नोरा : यदि त्वं तथाविधः, दर्शय तव संवेदनशीलताम्। मम अपत्यकान्युद्दिश्य चिन्तय।

क्रोग्स्टः : मदपत्यकानुद्दिश्य त्वया तव भर्त्रा वा कच्चिच्चिन्तितम्? तद्विस्मराव, इदमेव निवेदयितुमागतोऽस्मि यदयं विषयः त्वया गाढं न चिन्तनीयः। प्रथमतया मया नकोऽप्यपवादः क्रियते।

नोरा : तदुचितमेव। अहमपि तथा दृढं मन्ये।

क्रोग्स्टः : सर्वं मित्रभावेन समाप्येत। न किमपि कारणमस्त्यस्य यदयं विषयः अन्यैर्विदितं भवेत्। अस्मासु त्रिषु रहस्यं स्थीयते।

नोरा : मम भर्त्रा न कदापि किमपि विदितं भवेत्।

क्रोग्स्टः : तस्य अवगमः कथं निरुद्ध्यते। अधुना शेषं ऋणं दीयते कच्चित्?

नोरा : न, नाधुना।

क्रोग्स्टः : अवश्यधनस्य प्रापणाय कोऽप्युपायः वर्तते कच्चित्?

नोरा : न कोऽपि मदुपयोगयोग्यः।

क्रोग्स्टः : भवतु। न केनापि प्रकारेण स उपयुक्तो भवेत्। नाहं ऋणपत्रं निवर्तयेयं यदि त्वं मह्यं प्रभूतं धनं प्रदातुं सिद्धा स्या अपि।

नोरा : कथय माम्। त्वया तदृणपत्रं कथमुपयुज्यते।

क्रोग्स्टः : तदहं मम स्वमिव रक्षामि केवलम्। अस्मिन् विषये यः कोऽपि न सम्बद्धः सः न किमपि वेदिष्यति। अतः यदि नैराश्यचोदितव्यवसायं चिन्तयन्त्यसि- -

नोरा : चिन्तयन्त्येवाहम्।

क्रोग्स्टः : गृहात्पलायनं तव मनःपटले प्रादुरभूद्यदि

नोरा : तथैव।

क्रोग्स्टः : अथवा तस्मादपि घोरतरं चिन्तनं- -

नोरा : कथं त्वमवगच्छेः।

क्रोग्स्टः : त्यज तच्चिन्तनम्।

नोरा : मया यच्चिन्तितं तत्त्वया कथमवगतम्?

क्रोग्स्टः : आदौ सर्वे वयं तदेव चिन्तयामः। मयापि तथैव चिन्तितम्। परं तु अहमधीरोऽभवम्।

नोरा : (अस्फुटस्वरेण) अहमपि तथैवाभवम्।

क्रोग्स्टः : (निरस्तोद्वेगस्वरेण) न हि, तथा हि। त्वमधीराभवः खलु?

नोरा : अथ किम्।

क्रोग्स्टः : किञ्च, स महान् प्रमादो भवेत्। यदा गृहे प्रथमचण्डवातः उपशाम्यति - - इदानीं तवभर्त्रे उद्दिष्टम् मया लिखितं पत्रं मम कञ्चुकपोटलिका[^32]यामस्ति।

[^32]:
Coat pocket


नोरा : यत्र सर्वमनावृतम्?

क्रोग्स्टः : यावत्साध्यं तावदपरुषम्।

नोरा : (तूर्णम्) तत्पत्रं तस्य हस्तगतं न भवेत्। तत् शकलीकुरु। केनापि मार्गेण धनं लभे।

क्रोfस्टडः : क्षमस्व माम्। हेल्मेरगृहिणि, इदानीं मया कथितमेव।

नोरा : यदहं तुभ्यं धारयामि तत्प्रति न वदामि। कथय, मम भर्तुः कियद्धनमपेक्षसे। तन्मत्तः प्रतीच्छसि।

क्रोग्स्टः : नैकमपि पेन्नीं तव भर्तारं पृच्छामि।

नोरा : तदनु, किमपेक्ष्यते त्वया?

क्रोग्स्टः : कथयामि। मम जीवनस्य पुनरुद्धारं वाञ्छामि। हेल्मेरगृहिणि, जीवने पुनः प्रवृत्तिमिच्छामि।

तत्कार्ये तव भर्तुः साहाय्यं वान्छामि। गतसार्धैकवर्षं मया न किञ्चिदप्यनुचितमनुष्ठितम्। प्रयासेन नियन्त्रितदशास्वपि कालं यापितम्। सोपाने पदात्पदमारोढुं यते स्म। इदानीम् उद्योगान्निष्कासितः

केवलं तव भर्तुः कृपापोषणपात्रं भवितुं नेच्छामि। पुनः बाङ्के उन्नततरपदवीमधिरोढुमिच्छामि। तव भर्ता तादृक्पदवीं सृजेत्।

नोरा : स न कदापि तत् कुरुते।

क्रोग्स्टः : स करिष्यत्येव। अहं तं वेद्मि। स रोद्धुं न शक्नोति। यदाहं तेन सह भवितास्मि वर्षात्प्रागेव बाङ्कनिर्वाहकस्य आप्ताधिकारी भविष्यामि। बाङ्कस्य निर्वहणं मयैव क्रियते न तेन।

नोरा : तन्न कदापि भवेत्।

क्रोग्स्टः : कच्चिन्मन्यसे त्वं धैर्येण --?  \
नोरा : इदानीं धीरास्मि --

क्रोग्स्टः : तथा त्वया मां भीषयितुं न शक्यम्। त्वं सुकुमारी अतिलालिता रमणी।

नोरा : त्वं द्रक्ष्यसि, त्वं द्रक्ष्यसि।

क्रोग्स्टः : हिमसंहतेरधः भवेत्? शीते खनिजाङ्गारकृष्णे अगाधे जले? ततः वसन्ते जलतले प्लावनं अनभिज्ञेया अभिकिरत्केशपाशा

नोरा : त्वं मां भीषयितुं न समर्थः।

क्रोग्स्टः : न च त्वं माम्। हेल्मेरगृहिणि, लोकः तादृक्कर्मणि न प्रवर्तते। किञ्च, तदप्रयोजकं भवेत्। तथापि सः संपूर्णं मत्प्रभावाधीनः भवेत्।

नोरा : अनन्तरम्? यदा न भवेयम्?

क्रोग्स्टः : कच्चित् त्वं विस्मरसि यत् तव प्रथायाः रक्षकः अहमेव? (नोरा तमवलोकयन्ती निर्वचना स्तम्भीभवति) भवतु, इदानीं त्वां प्रबोधयामि। मौढ्यजनितं किमपि मा कार्षीः। यदा हेल्मेरः मम पत्रं प्रतीच्छति तदा तस्य प्रत्युत्तरं प्रतीक्षे। किञ्च त्वया न विस्मृतव्यं यत् तव भर्ता एव मम शिष्टाननुमतपथे चलनाय कारणम्। तदर्थमहं तं न कदापि क्षमै। हेल्मेरगृहिणि, भद्रं भवेद्यावत् पुनर्दर्शनम्। (प्रवेशकोष्ठमार्गेण निष्क्रमते)

नोरा : (बहिर्द्वारं गत्वा ईषदावृणोति आकर्णयति च)

सः गच्छत्येव। पत्रं पत्रपेटिकायां[^33] न विसर्जति। न हि न हि तन्न सम्भाव्यम्। (शनैः शनैः द्वारमावृणोति।) किमेतत्। स बहिस्तिष्ठति। स न गच्छति। अधस्तले कुतः स दोलायति? तेन शक्यं किम्? (पत्रं पेटिकायां पतति। क्रोग्स्टस्य पदाघातशब्दः तथा तथा क्षीयमाणः श्रूयते यथा यथा क्रोग्स्टः सोपानमवरोहति। नोरा नियन्त्रितं क्रन्दति, धावन्ती आसन्दीसमीपस्थमञ्चकं प्रति कोष्ठं क्रामति। अल्पविरामः)

[^33]:
Letter-box


नोरा : पत्रपेटिकायां (प्रवेशकोष्ठद्वारं प्रति चोर इव क्रामति) तत्र वर्तते-टूर्वल, टूर्वल, अस्माकं न काप्याशा।

(लिण्डगृहिणी परिधानं गृहीत्वा वामकोष्ठात्प्रविशति।)

लिण्डगृ : अहो, न किञ्चिदप्यस्ति शोधनीयम्। अधुना परिधातुमिच्छसि किम्?

नोरा : (कर्कशं उपांशु वदति) क्रिस्टीने, अत्रागच्छ।

लिण्डगृहिणी: (परिधानमासन्द्यां क्षिपन्ती) किमापतितम्? त्वं विह्वला दृश्यसे।

नोरा : अत्रागच्छ, त्वं तत्पत्रं पश्यसि किम्? तत्र पश्य, पत्रपेटिकायाः काचद्वारा दृश्यते।

लिण्डगृहिणी: बाढम्, पश्यामि।

नोरा : तत्पत्रं क्रोग्स्टात्।

लिण्डगृ : नोरे, क्रोग्स्टः खलु तुभ्यं धनं ऋणरूपेण ददौ।

नोरा : अथ किम्। टूर्वलः सर्वं ज्ञास्यति।

लिण्डगृ : शृणु माम्। युवयोः तदेव श्रेयस्करम्।

नोरा : त्वं सर्वं न जानासि। अहं कपटलेखेन नामलिखितमन्वकरम्।

लिण्डगृ : भद्रं ते!

नोरा : इदमेव त्वां वक्तुमिच्छामि, क्रिस्टीने, त्वं मम साक्षिणी भवेः।

लिण्डगृ : तव साक्षिणी? किं निवेदयितुमिच्छसि? मया किम्- -

नोरा : मां यदि मतिभ्रमः बाधेत। सः सुकरं सम्भवेत्।

लिण्डगृ : नोरे

नोरा : अथवा किमप्यन्यत् मम भविता। उदाहरणार्थं यदि केनापि कारणेन मया अत्र उपस्थितिः न साध्या।

लिण्डगृ : नोरे, त्वं मतिभ्रष्टा खलु।

नोरा : यदीदम् भविता यत् कश्चन प्रष्टव्यतां निन्दां च वोढुं यतेत- - त्वमवगच्छसि खलु?

लिण्डगृ : बाढम्,बाढम्-परंतु कथं त्वं भावयसि-?

नोरा : तदा त्वं मम साक्षिणी भवेः “नोरा  एव निन्दनीया, न कोऽप्यन्यः निन्दनीय” इति वक्तुम्। क्रिस्टीने, नाहं मतिभ्रष्टा, इदानीं स्तिमितचित्ताऽस्मि, नकोऽप्यन्यः अस्मिन् विषये किञ्चिदपि वेत्ति। मा विस्मर, मया एकाकिन्या एव सर्वं कृतम्।

लिण्डगृ : न विस्मरामि। परंतु इदं सर्वं मया नावगतम्।

नोरा : कथमिव त्वमिदमवगच्छसि? किमप्याश्चर्यकरं भविता।

लिण्डगृ : आश्चर्यकरम्?

नोरा : अथ किम्, आश्चर्यकरम्, परं तु तत् भीषणं, भवितुं नार्हति।

लिण्डगृ : सद्य एव गत्वा क्रोग्स्टं पश्यामि।

नोरा : तं माऽसदः। सः तव हानिं कुर्यात्।

लिण्डगृ : आसीत् कालः यदा स मह्यं किमपि सहर्षं कुर्यात्।

नोरा : सः?

लिण्डगृ : स कुत्र वसति?

नोरा : मया कथं ज्ञातव्यम्? (कञ्चुकपोटलिकां स्पृशन्ती) अत्रास्ति तस्यसङ्केतपत्रम्[^34]। परंतु पत्रम्, पत्रम्

[^34]:
Calling card


हेल्मेरः : (स्वकोष्ठादाह्वयन्, द्वारं प्रहरन्) नोरे!

नोरा : (सोद्वेगं क्रन्दति) किमेतत्? किं वा वाञ्छसि?

हेल्मेरः मा भैषीः। आवामन्तर्नागच्छावः। द्वारमर्गलितम्। नवपरिधानं परिदधाना किम्?

नोरा : अथ किम्। टूर्वल, अहं भृशं दर्शनीया भविष्यामि।

लिण्डगृ : (सङ्केतपत्रं पठित्वा) स समीपे एव वसति।

नोरा : बाढम्, परंतु कार्ये न युज्यते, निराशाजनकम्। पत्रं तत्र पत्रपेटिकायामेव वर्तते।

लिण्डगृ : अथ तव भर्ता कुञ्चिकां रक्षति कच्चित्?

नोरा : अथ किम्, सर्वदा।

लिण्डगृ : क्रोग्स्टः अपठितं पत्रं तव भर्तुराप्नुयात्। किमपि कारणं सृजेत्।

नोरा : सामान्यतः टूर्वलः दिनस्यास्यां वेलायामेव

लिण्डगृ : तमासाद्य कथमपि तं विलम्बय यावदहं पुनरागच्छामि।

(सा सत्वरं प्रवेशकोष्ठद्वारा निर्गच्छति)

नोरा : (हेल्मेरकोष्ठद्वारमासाद्य तद्विघट्टयति प्रच्छन्नं विलोकयति) टूर्वल!

हेल्मेरः : (अन्तःकोष्ठात्) आत्मनःकोष्ठमागन्तुं मे शक्यं भवति किम्? रङ्क,आगच्छ, अधुना द्रक्ष्यसि (द्वार्येव तिष्ठन्) परं तु, किमेतत्?

नोरा : प्रिय, किं किम्?

हेल्मेरः : रङ्कः उज्ज्वलपरिवर्तनं प्रतीक्षितुं मां प्राचोदयत्।

रङ्कः : (द्वारि तिष्ठन्) मया तथावगतम्, मम अवगमः सदोष अभवत्।

नोरा : बाढम्, श्वो यावत्, न कोऽपि नवपरिधानं परिदधानां मां श्लाघितुं प्रभवति।

हेल्मेरः : परं तु, मम प्रिये नोरे, त्वं क्लान्ता दृश्यसे। कच्चिदतिमात्रमभ्यस्यसि?

नोरा : न हि, अहं मनागपि नाभ्यस्यामि।

हेल्मेरः : परं तु, त्वया अभ्यसनीयम्।

नोरा : बाढम्, अहमभ्यस्यामि । परं तु त्वत्साहाय्येन विना न किमपि मया साध्यम्। मया सर्वं विस्मृतम्।

हेल्मेरः : अहो, पुनःअभ्यस्याव।

नोरा : बाढम्। मम सहायो भव। टूर्वल, सहायो भवामीति प्रतिश्रवं कुरु। कम्पनशीलाऽहम्। यूयं सर्वे मत्कार्ये नियुक्ता भवेयुः। प्रिय टूर्वल, पाणौ लेखनीमपि न गृह्णामीति प्रतिश्रवं कुरु।

हेल्मेरः : मम अनन्यशरण्ये तन्वि मर्त्ये, अद्य सायं मम समयः त्वत्सेवायामेव प्रयुज्यते इति प्रतिश्रवं करोमि। परंतु, इदानीं प्रथमतः अहं (प्रवेशकोष्ठद्वारस्य समीपं गच्छति)

नोरा : तत्र किं कुरुषे?

हेल्मेरः : यानि कान्यपि पत्राणि आगतानि किमिति द्रष्टुम्।

नोरा : न हि, न हि। तन्माकार्षीः, टूर्वल।

हेल्मेरः : कुतो न कुर्याम्।

नोरा : टूर्वल, कृपया मा कुरु। तत्र किमपि नास्ति।

हेल्मेरः : अथ पश्यानि (पत्रपेटिकां गन्तुं प्रतिनिवर्तते। नोरा पियानों गत्वा तरन्तेलानृत्यस्य प्रथमस्वराणि वादयति। हेल्मेरः द्वार्येव विरमति)आहा

नोरा : यद्यहं त्वया सह नाभ्यस्यामि तदा श्वः मया नर्तनमसाध्यं भविष्यति।

हेल्मेरः (तां समीप्य) प्रिये, त्वयि तत् तादृग्भयं जनयति किम्?

नोरा : बाढम्, अहं भृशं भीता। इदानीमेव अभ्यस्यामि। रात्र्यशनात्पूर्वं समयः अस्ति। उपविश्य मदर्थं वादय। प्रिय टूर्वल, छिद्राण्यन्विष यथा यथा वादयामि तथा तथा समाधत्स्व।

हेल्मेरः सहर्षम् यदि वाञ्छसि। (पियानोसमीपे उपविशति)

नोरा : (पेटिकायाः पटहकमेकं दीर्घमूर्णाच्छादनं च बहिरानयति। सा आत्मानमूर्णाच्छादने आच्छाद्य रङ्गमञ्चाग्रं प्रति द्रुतं प्लवति, व्याहरति च) इदानीं मदर्थं वादय. अहं नृत्यामि। (हेल्मेरः वादयति, नोरा नृत्यति च। रङ्कः पियानोसमीपे हेल्मेरस्य पृष्ठे तिष्ठन्नवलोकते)

हेल्मेरः : (वादयन्) मन्दम्,मन्दम्।

नोरा : मया अन्यथा न साध्यम्।

हेल्मेरः: न तथा तीव्रम्, नोरे।

नोरा : इत्थमेव।

हेल्मेरः: (वादनाद्विरमति) न,न, नेषदपि साधु।

नोरा : (हसन्ती पटहकं दोलयन्ती) तथा मया पूर्वमेव उक्तं खलु?

रङ्कः : तस्यै अहं वादयानि।

हेल्मेरः : (उत्थाय) बाढम्, तथा कुरु, तदा साधुतरं समादधामि।

(रङ्कः पियानोवाद्यस्य अभिमुखमुपविश्य वादयति। नोरा अनियन्त्रितं नृत्यति। हेल्मेरः चुल्ल्याः समीपे तिष्ठति, तस्यां नृत्यन्त्यां असकृत् तामुपदिशति च। तस्योपदेशाः तया न श्रुता इति भाति। तस्याः पतत्केशपाशः भुजावलम्बी भवति। नोरा तं न गणयन्ती नृत्यन्ती वर्तते। लिण्डगृहिणी प्रविशति।)

लिण्डगृ : (दिङ्मूढा द्वारि तिष्ठन्ती) अहो!

नोरा : (नृत्यन्ती) विनोदमयमिदम्, क्रिस्टीने।

हेल्मेरः : मम प्रिये नोरे! तव जीवितमेव तदधीनमिव नृत्यसि।

नोरा : तथ्यम्, तदधीनमेव।

हेल्मेरः : विरम, रङ्क, अयमुन्माद एव केवलम्, विरम। (रङ्कः वादनाद्विरमति. नोरा सद्यः निश्चला तिष्ठति. हेल्मेरः तामासीदति) मया विश्वसितुमशक्यं भवेत्। नोरे, मया उपदिष्टं सर्वं त्वया विस्मृतम्।

नोरा : (पटहकं विक्षिपन्ती) तथैव खलु।

हेल्मेरः : तव भूरि शिक्षणमवश्यं भवति।

नोरा : अथ किम्। मम शिक्षणावश्यकता इदानीं ते अवगता। अन्त्यक्षणावधि त्वं मामध्यापयेः। त्वं प्रतिज्ञां कुरु, टूर्वल।

हेल्मेरः : मयि विश्वसिहि।

नोरा : न किमपि मदन्यं त्वं चिन्तयेः अद्य वा श्वो वा। त्वया न किमपि पत्रं पठनीयम्, पत्रपेटिकापि न उद्घाट्यते।

हेल्मेरः : अम्हो, त्वमद्यापि तस्मात् भीता?

नोरा : अथ किम्।

हेल्मेरः : नोरे, तव दृष्टिर्मां कथयति यत्तेन प्रेषितं पत्रं तस्यां पत्रपेटिकायां वर्तते।

नोरा : न जाने। तत्रास्तीति चिन्तयामि। इदानीं त्वया तादृक्किञ्चिदपि न पठनीयम्। यावदिदं सर्वं अन्तमेति तावदावयोर्मध्ये न किमपि दारुणमागच्छेत्।

रङ्कः (हेल्मेरस्य कर्णान्तिकम्) तां मा रुधः।

हेल्मेरः : (तां हस्ते गृहीत्वा) यथाज्ञापयति बाला। परं तु श्वः रात्रौ तव नर्तनानन्तरं

नोरा : तदा त्वं स्वतन्त्रः। (सेविका दक्षिणद्वारे दृश्यते)

सेविका : आर्ये, रात्र्यशनं सिद्धम्।

नोरा : हेलने, द्राक्षासवमपि सिद्धं भवतु।

सेविका: यथाज्ञापयति भवती, आर्ये (निष्क्रमते)।

हेल्मेरः : अहो, भोजनमहः किम्?

नोरा : अथ किम्। द्राक्षासवोत्सवः आप्रत्यूषम्। (उच्चैर्घोषयति) हेलने, कानिचन मकरूनानि च, न, बहूनि मकरूनानि सकृदेव।

हेल्मेरः :, कुतस्तथाविधकातरता? यथापूर्वं मम तन्वी कोकिला वर्तस्व।

नोरा : बाढं, प्रिय, तथैव वर्तिष्ये। इदानीं गृहान्तः गच्छ, वैद्य रङ्क त्वमपि। क्रिस्टीने, त्वया मम केशप्रसाधने साहाय्यं कार्यम्।

रङ्कः (बहिर्गच्छतोः तयोः हेल्मेरस्य कर्णान्तिकम्) न किञ्चिदस्तीति चिन्तयामि। तया न किमपि आशंसितम्?

रङ्कः : मम प्रिय वयस्य, मया कथितपूर्वं बालिशकातरत्वमेव, नान्यत् किञ्चित्। (तौ दक्षिणपार्श्वस्थ कोष्ठं प्रविशतः)

नोरा : अथ

लिण्डगृ : स नगराद्बहिर्गतः।

नोरा : तव वदनमेव कथयतीव।

लिण्डगृ : श्वो सायं स्वगृहमागमिष्यति। तस्मै पत्रकमेकमलेखिषम्।

नोरा : भव्यं भवतु। न किञ्चिदपि रुन्द्धि। भविष्यदाश्चर्यकरप्रतीक्षणं सुखावहं ननु।

लिण्डगृ : किं तत् यत्त्वं प्रतीक्षसे?

नोरा : अहो, तत्त्वया नावगम्यम्। गच्छ, ताभ्यां सह मिल। क्षणार्धे आगच्छामि। (लिण्डगृहिणी भोजनगृहं गच्छति। क्षणानि नोरा आत्मानं संस्तम्भयितुमिव अचला तिष्ठति, पश्चात् स्वमणिबन्धघटी[^35]मवलोकते)

[^35]:
Wrist-watch


इदानीं पञ्चघटिकाः, आमध्यरात्रि सप्त घटिकाः। तदनन्तरं चतुर्विंशतिः घटिकाः आगामिमध्यरात्रिपर्यन्तम्। तदा तरन्तेलानृत्यम्। सप्ताधिकचतुर्विंशतिः घटिकाः, अर्थात् एकत्रिंशद्घटिकाः जीवितुम्।

हेल्मेरः (दक्षिणद्वारात्) कुत्र मम तन्वी कोकिला?

नोरा : (भुजौ प्रसार्य तमुपसर्पन्ती) इहैव सा। - -

## ३
तृतीयोऽङ्कः

(तदेव दृश्यम्। मञ्चकः रंगस्य मध्ये स्थापितः। तस्य अभितः आसन्द्यः स्थापिताः। मञ्चकस्योपरि दीपो ज्वलति। प्रवेशकोष्ठद्वारमपावृतं दृश्यते। उपरि कोष्ठात् नृत्यगीतं श्रूयते। लिण्डगृहिणी कस्यचन पुस्तकस्य पृष्ठानि चालयन्ती पठनं यतमाना चलचित्ता दृश्यते। सा वारं वारं प्रवेशद्वारस्य दिशि कमपि शब्दमाशंसन्ती आकर्णयन्ती दृश्यते।)

लिण्डगृ : (स्वमणिबन्धघटिकामवलोकयन्ती) अधुनापि न। वेला अत्येत्यैव। यदि केवलं सः- - (पुनः आकर्णयति) आहा, आगतः (प्रवेशकोष्ठं गत्वा द्वारं मन्दमुद्घट्टयति। सोपाने लघुपादाघाताः श्रूयन्ते। मन्दस्वरेण वदति।) आगच्छ, न कोऽप्यत्रास्ति।

क्रोग्स्टः : (द्वार्येव) तव पत्रकमद्राक्षम्। तस्य कोऽर्थः।

लिण्डगृ : मम त्वया सह सम्भाषणमत्यवश्यम्।

क्रोग्स्टः : परमार्थतः? इदमप्यवश्यं किम् यत् सम्भाषणं अत्रैव सम्पद्येत?

लिण्डगृ : यत्राहं निवसामि तत्र असाध्यम्। नैजप्रवेशद्वारं नास्ति। अन्तरागच्छ। नकोऽप्यत्रास्ति। सेविका स्वपिति। हेल्मेरदम्पती उपरिकोष्ठे नृत्ये निरतौ।

क्रोग्स्टः : (कोष्ठं प्रविशन्) तत्त्वतः हेल्मेरदम्पती नृत्ये प्रवृत्तौ किम्?

लिण्डगृ : बाढम्। कुतो न?

क्रोग्स्टः : असंशयम्, कुतो न?

लिण्डगृ : नील्स, इदानीं सम्भाषावहै।

क्रोग्स्टः : किमप्यस्ति यदुद्दिश्य आवां सम्भाषावहे।

लिण्डगृ : सम्भाषणीयं भूर्यस्ति।

क्रोग्स्टः : अहं तथा न भावयामि।

लिण्डगृ : वस्तुतः मां त्वं न जानासि।

क्रोग्स्टः : लोकस्य स्पष्टं यद्विदितं तद्विहाय किमन्यदासीत् ज्ञातुम्। निर्दया स्त्री समुपस्थिते अधिकलाभकरप्रसङ्गे पुमांसं धिक्करोतीति केवलम्।

लिण्डगृ : कच्चिदहं तथा निर्दया इति मनुषे? मया यत्कृतं तस्य कारणं मम कठोरहृदयमिति कच्चिन्मनुषे?

क्रोग्स्टः : अन्यत् किं?

लिण्दे : नील्स, त्वं वस्तुतः तथाचिन्तयः किम्?

क्रोग्स्टः : यद्यन्यथा आसीत् तर्हि त्वं कुतो वा तथा मां प्रति अलिखः?

लिण्डगृ : मम अन्यः मार्गः नासीत्। यदा आवयोरन्योन्यसंसर्गच्छेदनमवश्यमभवत् तदा तव मयि बद्धस्य अनुरागस्य ध्वंसनं मम कर्तव्यमभवत्।

क्रोग्स्टः : (हस्तं हस्तेन निष्पिषन्) अतस्तथा चरितं खलु। तत्सर्वं काञ्चनार्थमेव केवलम्।

लिण्डगृ : मा विस्मर। मम असहाया माता अनुजौ च आसन्। नील्स, तदानीं तव भविष्यं निराशाजनकमासीत्। अस्माकं प्रतीक्षणसामर्थ्यं नासीत्।

क्रोग्स्टः : तत् सम्भाव्यं भवेत्। कस्यचिदन्यस्य कृते मम धिक्करणे तव नासीदधिकारः।

लिण्डगृ : न जाने। असकृदहमात्मानमपृच्छम् यत्तथा कर्तुं मम अधिकारः कच्चिदस्ति।

क्रोग्स्टः : (मृदुतरम्) यदाहं त्वया विना कृतः तदा मम पादौ आधारभूतभूतलाद्वियुक्ताविव अभासताम्। इदानीं पश्य, भग्नपोतः पोतशकलमवलम्बमान इवास्मि।

लिण्डगृ : परं तु साहाय्यं सन्निहितं भवेत्।

क्रोग्स्टः : सन्निहितमासीत्। त्वमागम्य मार्गे मामरुणः।

लिण्डगृ : अनुद्दिष्टं खलु। नील्स, अद्यैव मया विदितमभवत् यदहं तव उद्योगपदे नियुक्ता भविष्यामीति।

क्रोग्स्टः : यदि त्वं तथा वदसि तर्ह्यहं त्वयि विश्वसिमि। विदितवृत्तान्ता त्वमधुना मत्कृते तमुद्योगं निराकुरुषे कच्चित्?

लिण्डगृ : न, मम निराकरणात् तुभ्यं न कोऽपि लाभो भविता।

क्रोग्स्टः : अहो, लाभः लाभः, – लाभो भविता वा न वा मया निराकृतं स्यात्।

लिण्डगृ : दूरदर्शितया जीवनं मया अवगतम्। जीवनं तथा कठोरतिक्तावश्यकता मां बोधयतः।

क्रोग्स्टः : जीवितं ललितभाषणानि न विश्वसनीयानीति मामबोधयत्।

नोरा : जीवितं त्वां न्याय्यमेव अबोधयत्। परंतु कर्माणि विश्वसनीयानि खलु।

क्रोग्स्टः : तव वचसा किमवगमनीयम्?

नोरा : त्वमवदः खलु “भग्नपोतः पोतशकलमवलम्बमान इवास्मि” इति।

क्रोग्स्टः : मम तथाभाषणस्य कारणमासीत्।

लिण्डगृ : अहमपि भग्नपोता पोतशकलमवलम्बमाना इवास्मि। न कोऽप्यस्ति परिदेवकः, न वा रक्षकः।

क्रोग्स्टः : तत्तव वरणमेव।

लिण्डगृ : मम नासीद्विकल्पः।

क्रोग्स्टः : अथ किमद्य?

लिण्डगृ : नील्स, यद्यावां भग्नपोतौ संभूय करवाव।

क्रोग्स्टः : का तव विवक्षा?

लिण्डगृ : पोतशकलमेकमवलम्बमानौ द्वौ प्रत्येकपोतशकलमवलम्बमानाभ्यां द्वाभ्यां जीवितरक्षणे सफलतरौ भवेतां खलु?

क्रोग्स्टः : क्रिस्टीने,

लिण्डगृ : येन उद्देशेन अहं नगरमागता स कः स्यादिति कच्चिन्मनुषे?

क्रोग्स्टः : तव मनः मामस्मरदिति कच्चित्?

लिण्डगृ : उद्योगं विना मया जीवितधारणमसाध्यम्। मम स्मरणं यावत् कालं गच्छति आतावत्कालं अहमुद्योगे निरताऽस्मि। उद्योग एव केवलं मह्यं भूयिष्ठं सुखं ददाति। परं तु इदानीमहमेकाकिनी भवामि। मम जीवनं शून्यताव्याप्तम्। अहं लोकपरित्यक्ता उद्योगे ईषदपि सुखं न विन्दामि। नील्स, देहि मे किञ्चन लक्ष्यं यदर्थमहमुद्योगनिरता भविष्यामि।

क्रोग्स्टः : अहं न विश्वसिमि। तत् स्त्रियः विस्तृतवदान्यता एव केवलं यत् त्वयि आत्मसमर्पणं चोदयति।

लिण्डगृ : कदापि त्वया मयि तादृशी भावना समीक्षिता कच्चित्?

क्रोग्स्टः : यस्मिन् चिकीर्षा अस्ति तत्कर्तुं समर्थासि कच्चित्? वद, त्वं मम गतजीवितं जानासि कच्चित्?

लिण्डगृ : बाढम्।

क्रोग्स्टः : अत्र जनः मां कीदृशमामनन्तीति त्वयावगतं किम्?

लिण्डगृ : यद्यहं तावकीनाभविष्यं तदा त्वमन्यःकोऽपि अभविष्यः इति मनुषे कच्चित्?

क्रोग्स्टः : तथैव निस्संशयम्।

लिण्डगृ : अद्य समयः अतीतः किम्?

क्रोग्स्टः : क्रिस्टीने! विमृश्य वदसि कच्चित्? आम्, निःसंशयम्, तव वदनं वदति। तव धृतिरस्ति किम्?

लिण्डगृ : कस्यापि माता भवितुमिच्छामि। तव अपत्यानि मातरं वाञ्छन्ति। आवां परस्परं वाञ्छावः। नील्स, तव नैजशीले श्रद्दधामि। त्वया सह किमपि कर्तुं शक्नोमि।

क्रोग्स्टः : (तस्याः पाणी गृह्णाति) धन्योऽस्मि, धन्योऽस्मि, क्रिस्टीने। अधुना लोकस्य दृष्ट्या मामुद्धारयितुं यते। अहो, विस्मरामि।

लिण्डगृ : (आकर्णयन्ती) तूष्णीं भव, तरान्तेला, गच्छ, गच्छ।

क्रोग्स्टः : कुतः? तत्किम्?

लिण्डगृ : तत्र उपरि तान् शृणोषि कच्चित्? यदा शब्दः विरमति तदा तौ पुनरागच्छतः।

क्रोग्स्टः : बाढम्,बाढम्, अहं गच्छामि, परंतु तेन न किमपि प्रयोजनम्। हेल्मेरदंपतीसम्बद्धविषये मया यदनुष्ठितं तत्त्वं न जानासि।

लिण्डगृ : सर्वमहं जानामि।

क्रोग्स्टः : तथापि त्वं धैर्येण - -

लिण्डगृ : त्वादृशः नैराश्येन कियत्पर्यन्तं प्रचोदितो भवतीत्यहमवगच्छामि।

क्रोग्स्टः : यन्मया कृतं तदन्यथाकर्तुं यद्यहं समर्थः अभविष्यम् - -

लिण्डगृ : न समर्थोऽसि। तव पत्रं पत्रपेटिकायां इदानीं वर्तते।

क्रोग्स्टः : दृढं मन्यसे कच्चित्?

लिण्डगृ : दृढं मन्ये। परं तु - -

क्रोग्स्टः : (तां परिशीलयन्निव पश्यन्) तत्सर्वस्य अर्थः अयमेव किम्? कच्चित् त्वं तव वयस्यां कथञ्चिदपि रक्षितुं यतसे? निर्व्याजं वद माम्।

लिण्डगृ : नील्स, न कापि स्त्री सकृत् परार्थे आत्मविक्रयणं कृतवती पुनः तत्कर्मणि प्रवर्तते।

क्रोग्स्टः : मम पत्रस्य निर्यातनाय पृच्छामि।

लिण्डगृ : न हि, न हि

क्रोग्स्टः : बाढम्, पृच्छाम्येव। अत्र हेल्मेरं प्रतीक्षे। “मम पत्रं मम उद्योगान्निष्कासनमुद्दिश्य लिखितम्। तत् त्वया न पठनीयम्। तन्निवर्तय” इति प्रार्थये।

लिण्डगृ : मैवम्, नील्स, पत्रनिर्यातनं मा भूत्।

क्रोग्स्टः : परं तु कथय माम्। तदर्थमेव त्वमत्र मम आगमनमैच्छः।

लिण्डगृ : बाढम्, भीताहं प्रथमक्षणे तव आगमनमैच्छम्। तत्प्रभृति घटिकानां चतुर्विंशतिर्याता। अस्मिन् समये अस्मिन् गृहे मया प्रत्ययातीतविषया दृष्टाः। हेल्मेरः तत्सर्वं ज्ञातुमर्हति। असन्तोषकररहस्यस्य अपावरणं भवेत्। यावदिमानि कैतवानि गूहनानिच वर्तन्ते तावत् तयोः अवश्यः अन्योन्यसद्भावः न जायते।

क्रोग्स्टः : तथैव भवतु यदि प्रष्टव्यता तावकीना भवेत्। मया शक्यं कार्यम् एकमस्ति। तदधुनैव करोमि।

लिण्डगृ : (आकर्णयन्ती) त्वर, द्राक् गच्छ। नर्तनं समाप्तम्। क्षणमात्रेण अरक्षितौ भवाव।

क्रोग्स्टः : अधस्त्वां प्रतीक्षे।

लिण्डगृ : बाढम्, तथैव कुरु। मद्गृहद्वारपर्यन्तं मत्सहायो भवन् त्वमागच्छेः।

क्रोग्स्टः : मम जीविते तादृशसौभाग्यं मया नानुभूतम्। (बाह्यद्वारा निष्क्रमते। प्रवेशकोष्ठद्वारमपावृतं वर्तते)

लिण्डगृ : (कोष्ठं शुद्धीकुर्वती स्वशिरस्त्रं बाह्यकञ्चुकं च सज्जीकुर्वती) आः, कियत्सुखावहमिदं पार्थक्यम्। कस्यापि कृते कर्म जीवितं च। निर्वृत्यानयनाय स्वगृहमेकम्। मया तत् क्रियते ननु। सद्य एव आगच्छन्तौ तौ काङ्क्षामि। (आकर्णयति) आम्, आगतौ। इदानीं सज्जामि। (स्वशिरस्त्रं बाह्यकञ्चुकं च गृह्णाति। नोराहेल्मेरयोः कण्ठध्वनिः श्रूयते। कुञ्चिकाघूर्णनशब्दः। हेल्मेरः बलादिव नोरां कोष्ठमानयति। सा इटलीदेशीयपरिधानधारिणी कृष्णवर्णोर्णपरिच्छ्दावृता दृश्यते। सः सन्ध्यापरिधानधरः गलितबन्धकृष्णप्रच्छादनधरश्च[^36])

[^36]:
Black domino which is flying open


नोरा : (बलाद्द्वारमवलम्बमाना हेल्मेरेण सह चेष्टमाना) न हि न हि नहि, मा नय माम्। सोपानमारुह्य पुनः उपरिकोष्ठं गन्तुमिच्छामि। नियतकालात्पूर्वमेव नर्तनान्निर्वर्तयितुं नेच्छामि।

हेल्मेरः : परं तु, मम प्रियतमे नोरे,

नोरा : कृपया, प्रिय टूर्वल, कृपया अतःपरं एकघटिकामात्रमेव।

हेल्मेरः : न निमेषाधिकमपि। मधुरे नोरे, आवयोः संवित्तथैवाभूत्। कोष्ठमागच्छ, तत्र तिष्ठन्ती शैत्येन क्लाम्यसि। (तां शनैः तस्याः निरुन्धत्याः कोष्ठमानयति।)

लिण्डगृ : शोभना सायं सन्ध्या।

नोरा : क्रिस्टीने।

हेल्मेरः : त्वमत्र, परिणतसमये, लिण्डगृहिणि।

लिण्डगृ : अथ किम्। क्षमां याचे। नोरां नृत्यपरिधानं दधानां द्रष्टुमुत्सुकाहम्।

नोरा : मां प्रतीक्षमाणा तिष्ठन्ती वर्तसे किम्?

लिण्डगृ : बाढम्, मन्दभाग्या विलम्बेन आगताहम्। त्वमुपरितनकोष्ठं गतवती आसीः। त्वामदृष्ट्वा गमनं मह्यं न रोचते स्म।

हेल्मेरः : (नोरायाः ऊर्ध्वपरिच्छदमपावृत्य) तां दीर्घमवलोकय। अवलोकनार्हा खलु सा। सा मनोहरा ननु?

लिण्डगृ : बाढम्, सा मनोज्ञा दृश्यते।

हेल्मेरः : सा अपूर्वसुन्दरी दृश्यते ननु। नर्तने सर्वे तां तथैव अमनिषत। परंतु इयं मधुरा तन्वी भूयिष्ठा स्वच्छन्दवर्तिनी। वयमनयासह किं कर्तुं शक्नुमः? त्वं तस्मिन् श्रद्दधासि किं यन्मया बलादेव अत्र आनीता।

नोरा : टूर्वल, घटिकार्धं केवलं नर्तनकोष्ठे स्थातुं मां त्वं नानुमनुषे यदि पश्चादनुतापं गमिष्यसि।

हेल्मेरः : लिण्डगृहिणि, शृणु ताम्, इयमात्मनः तरन्तेलानृत्यमनृत्यत् यत् सर्वथा अर्हणीयं साफल्यमविन्दत्। परंतु निर्वर्तने यथार्थता अतीतकलापरिमितिः समधिका स्यात्। परं तु इदमेव मुख्यं यत् तस्याः नर्तनम् अनर्घसाफल्यमविन्दत्। ततः परं तत्र तस्याः उपस्थितिः न प्रशस्या इत्यमनिषि। मद्भुजावलम्बिनी सपदि अभितः अवलोकयन्ती बद्धाञ्जलिः सभ्यान् नमस्कृत्य कथासु देवता इव तिरोहिताभवत्। निष्क्रमणं सदा फलवद्भवेत्। परं तु, लिण्डगृहिणि, नोरामिदमवगमयितुं न शक्नोमि। अयं कोष्ठः तपति। (प्रच्छादनं आसन्द्यां क्षिपति, स्वकोष्ठस्य द्वारं विघट्टयति।) अहो! अत्र तमः, क्षमां याचे। (अन्तः प्रविश्य दीपपादपान्[^37] दीपयति)

[^37]:
candle


नोरा : (ससाध्वसं मन्दस्वरेण) किमभूत्?

लिण्डगृ : (मन्दस्वरेण) तमवादिशम्।

नोरा : अथ

लिण्डगृ : नोरे, तव भर्त्रे सर्वमपि निवेदितव्यम्।

नोरा : (अव्यञ्जककण्ठे) मया विज्ञातमेव।

लिण्डगृ : क्रोग्स्टात् भयं नास्ति। सर्वं तव भर्त्रे निवेदय।

नोरा : अहं तं न वक्ष्यामि।

लिण्डगृ : परंतु पत्रं वक्ष्यति।

नोरा : उपकृतास्मि। इदानीं मया यत् करणीयं तज्जानामि। तूष्णीं भव।

हेल्मेरः : (पुनः प्रविश्य) लिण्डगृहिणि, सा त्वया प्रशस्ता कच्चित्?

लिण्डगृ : अथ किम्। इदानीं व्याहरामि, “शुभा रात्रिर्भूयात्”।

हेल्मेरः : किम्? अधुनैव? कच्चित् तवेदं सूत्रग्रथनम्?

लिण्डगृ : (तद्गृहीत्वा) बाढम्, उपकृतास्मि, विस्मृतप्रायमेव आसीत्।

हेल्मेरः : त्वया ग्रथ्यते?

लिण्डगृ : अथ किम्।

हेल्मेरः : जानासि कच्चित्? त्वया वस्त्रशिल्पं[^38] करणीयम्।

[^38]:
embroidery


लिण्डगृ : वस्तुतः? कुतः?

हेल्मेरः : बाढम्, तत् गौरवतरम्। इदानीं प्रदर्शयामि। वस्त्रं वामे हस्ते गृह्णासि। सूची दक्षिणहस्तादुपयुज्यते। -इत्थम्- दीर्घसुकरप्रसरैः। पश्यसि कच्चित्?

लिण्डगृ : बाढम्, संभाव्यम्।

हेल्मेरः : ग्रथनकर्म तु कथमपि न चारु। अत्र पश्य। भुजौ परस्परमाश्लिष्टौ, ग्रथनसूच्यः उर्ध्वमधः गच्छन्ति। चीनाप्रभाव इव। तैर्दत्तं द्राक्षासवं महत्तमम्।

लिण्डगृ : अथ, -शुभा रात्रिर्भूयात्- नोरे, अद्यप्रभृति न स्वच्छन्दवर्तिनी भूयाः।

हेल्मेरः : तत्समुचितम्, लिण्डगृहिणि।

लिण्डगृ : शुभा रात्रिः, हेल्मेरवर्य।

हेल्मेरः : (आद्वारं तया सह गच्छन्) शुभा रात्रिः, शुभा रात्रिः, त्वं तव गृहं समासीदसीत्याशासे। त्वया सह अहमपि- परं तु तव गृहं नातिदूरम्। शुभा रात्रिः, शुभा रात्रिः, (सा बहिर्गच्छति, द्वारं संघट्टयति पुनः आगच्छति च) आह्, अन्ते तस्या विमोचनं विन्दावः। सा स्त्री निस्सारवाचाला।

नोरा : टूर्वल, कच्चित् क्लान्तोऽसि?

हेल्मेरः : नहि, सर्वथा न।

नोरा : सुषुप्ससि कच्चित्?

हेल्मेरः : ईषदपि न। प्रत्युत अहम् अतितरामुल्लसितोऽस्मि। त्वं तु क्लान्ता स्वापाक्रान्ता दृश्यसे।

नोरा : अथ किम्। अहमतितमां क्लान्ता सद्य एव स्वपितुमिच्छामि।

हेल्मेरः : मया तत्र इतः परं तव उपस्थितेरवरोधनं समीचीनमेव।

नोरा : टूर्वल, यत्किमप्याचरसि तत् समीचीनमेव।

हेल्मेरः (तां ललाटे चुम्बन्) इदानीं मम कोकिला सविवेकं वदति। सायं रङ्कः कथं समुल्लसितमना आसीदिति त्वमवालोकयः किम्?

नोरा : वस्तुतः? स तथासीत्? अहं तेन सह न समभाषिषि।

हेल्मेरः : अहमपि स्तोकमेव। बहुकालात् तं तथाविधसमुल्लासं दर्शयमानं नापश्यम्। (तां कतिपयक्षणानवलोकयति तामुपसर्पति च) आवयोः स्वगृहे मिथः स्थितिः आनन्दप्रदा। इदानीं मोहिन्या मम प्रियतन्व्या सह मिथ उपस्थानेन मम मनस्तुष्यति।

नोरा : तथा मां मा द्राक्षीः, टूर्वल।

हेल्मेरः : मम अनन्यः श्रेष्ठनिधिः कुतो वा मया नावलोकनीयः?

नोरा : (मञ्चकस्य अपरपार्श्वं गच्छन्ती) अस्यां रात्रौ मां तथाविधवचोभिः मा वादीः।

हेल्मेरः : (तामनुसरन्) तव शोणिते अधुनापि तरान्तेलानृत्यं सञ्चरति। अत एव त्वं मोहनतरा दृश्यसे। अतिथयः जिगमिषन्ति। (मन्दस्वरेण) नोरे, सर्वः निलयः नीरवो भवति।

नोरा : बाढम्, तदेव अहमाशासे।

हेल्मेरः : बाढम्, मम निजप्रिये नोरे, यदाहं त्वया सह ईदृशभोजनोत्सवे उपस्थितो भवामि तदा त्वां स्तोकमेव वदामि, त्वत्तः दूरे भवामि, कदापि त्वां मुषितकटाक्षैर्वीक्षे। कुत इत्थं करोमीति जानासि किम्? तस्य कारणमिदम्। आवां रहस्यनुरक्तौ, त्वं मम रहसि प्रतिश्रुता वधूः, अस्मदनुरागः न केनाप्यन्येन शङ्कितः इति मनस्यैव कल्पयामि।

नोरा : बाढं, बाढम्। त्वं सदा मामेव चिन्तयसीति जानामि।

हेल्मेरः : किञ्च, प्रतिनिवर्तनसमये यदा तव सुन्दरबाहू मोहनकण्ठं च राङ्कवेन आच्छादयामि, तदा त्वां प्रथमं अस्मद्गृहमानयामि, प्रथमं लज्जावनम्रप्रियया त्वया सह मिथः अस्मि इत्येव मनसा कल्पयामि। अस्यां सन्ध्यायां तव समागममेव काङ्क्षामि। तरन्तेलायाः प्रलोभकमूर्तीः पश्यतः मम शोणितं तपति स्म। मम तितिक्षा हता। अत एव अचिरमेव मया अधः त्वमानीता।

नोरा : टूर्वल, आत्मानमपनायय। नाहम् - -

हेल्मेरः : किमिदम्? मम तन्वि, नोरे, विनोदयसि किम्? तव भर्ता नाहं कच्चित्?

(बाह्यद्वारे प्रहारशब्दः) नोरा : (जिगमिषन्ती) कच्चित् त्वया श्रुतम्?

हेल्मेरः : (बाह्यकोष्ठं गच्छन्) कोऽस्ति?

रङ्कः : (बहिरेव) अहमस्मि। क्षणमात्रमन्तरागच्छानि किम्?

हेल्मेरः: (क्लेशसूचककण्ठे मन्दम्) अहो, सः किमिदानीं वाञ्छति? (उच्चैः) क्षणं प्रतीक्षस्व। (द्वारमपावृणोति) आगच्छ, हृष्टोऽस्मि तवागमनेन।

रङ्कः : तव वाणी श्रुता इव। अतः अन्तरागम्य पृच्छानि इत्यागतः। (परितः दृष्टिं प्रचाल्य) अहो, एतेषु कोष्ठेषु युवां ससुखं रमेथे।

हेल्मेरः : त्वमुपरिकोष्ठे स्वसुखसन्तर्पणे निरत आसीरिति भाति।

रङ्कः : निःसंशयम्। तत्र को दोषः? लोकेऽस्मिन् मर्त्यः यथाशक्ति यथासमयं सुखमनुभवेन्ननु। द्राक्षापानं श्रेष्ठमासीत्।

हेल्मेरः : विशेषतः षाम्पानम्[^39] अत्युत्तममासीत्।

[^39]:
champaigne


रङ्कः : त्वया तदपि संवीक्षितम्? प्रत्ययातीतप्रमाणं पानं मया पीतम्।

नोरा : अद्य रात्रौ टूर्वलः अपि प्रभूतं षांपानमपात्।

रङ्कः : सः अपात् कच्चित्?

नोरा : अथ किम्, सर्वदा पश्चात् सः प्रफुल्लवदनः दृश्यते।

रङ्कः : भवतु, दिनस्य सद्विनियोगं कृत्वा दिनात्यये विलासपूर्णसमयान् कुतः न क्षपयेत्?

हेल्मेरः : दिनस्य सद्विनियोगः? अस्मिन् प्रशंसां नार्हामि।

रङ्कः : (हेल्मेरस्य वक्षःपृष्ठं[^40] लघु ताडयन्) अर्हाम्यहम्।

[^40]:
back


नोरा : अद्य कस्मिंश्चित् विज्ञानपरिशीलने निरतः स्याः कच्चित्।

रङ्कः : तथैव।

हेल्मेरः : आकर्णय, तन्वी नोरा विज्ञानपरिशीलनमुद्दिश्य वदति!

नोरा : तव परिशीलनमन्तमगमदिति त्वां श्लाघितुं अर्हामि किम्?

रङ्कः : अर्हसि ननु।

नोरा : परिशीलनफलमनुकूलमभवत् किम्?

रङ्कः : बाढम्, निःसंशयम्, वैद्यरुग्णयोश्च।

नोरा : (तूर्णं मार्गयन्तीव) निःसंशयम्?

रङ्कः : अथ किम्। निःसंशयम्, तत्पश्चात् मम सायंविलासः समुचितः खलु?

नोरा : अथ किम्। निःसंशयं वैद्य रङ्क।

हेल्मेरः : यावत् प्रातः त्वया न किमपि देयं भवेत् तर्हि अहमपि तथैव भावयामि।

रङ्कः : जीविते न किमपि त्वया प्राप्यते यत्प्राप्तये न किमपि देयं भवति।

नोरा : वैद्य रङ्क, तव चित्रपरिधानोत्सवे[^41] आसक्तिरस्ति किम्?

[^41]:
Fancydressball


रङ्कः : बाढम्। यदि बहूनि मनोज्ञानि परिधानानि सन्ति चेत्।

नोरा : वद माम्। आगामिन्युत्सवे आवां किं परिधानं परिधत्तः?

हेल्मेरः: मूढे, आगाम्युत्सवं प्रति चिन्तयसि किम्?

रङ्कः : आवाम्? बाढम्, त्वं मङ्गलकरदेवतावत् दृश्यसे।

हेल्मेरः : तत्पात्रे किमुचितं परिधानं भवेत्?

रङ्कः : तव भार्या सामान्यदिनपरिधानमेव परिदधती गच्छतु।

हेल्मेरः : तव सूचना समुचितैव। कथयसि कच्चित्तव वेषः किंविधः भवेदिति?

रङ्कः : बाढम्, मम प्रियमित्र, तस्मिन् विषये मया निर्धारितमेव।

हेल्मेरः : वद।

रङ्कः : आगामिनि चित्रवेषोत्सवे अहमदृश्यो भविष्यामि।

हेल्मेरः : सः समीचीनः विनोदः।

रङ्कः : पृथु कृष्णशिरस्त्रमेकं वर्तते। यदा तत् परिदधासि तदा न कोऽपि त्वां द्रष्टुं शक्नोति।

हेल्मेरः : (मन्दहासं रुन्धन्) बाढम्, त्वं सत्यं वदसि।

रङ्कः : यत्कृते अहमत्र आगतवान् तदेव विस्मरामि। हेल्मेर, कृष्णहवाना[^42]भिधां तमाखुनाली[^43]मेकां देहि।

[^42]:
Black havana


[^43]:
cigar


हेल्मेरः : सहर्षं ददामि।

(तमाखुनालीपेटिकां तस्मै दर्शयति)

रङ्कः : (तमाखुपेटिकायाः नालीमेकां उद्धरति, अन्तं छिनत्ति) उपकृतोऽस्मि।

नोरा (अग्नियष्टिं[^44] दीपयन्ती) ज्वालां दर्शयामि।

[^44]:
match


रङ्कः : (नोरा ज्वालया नालीं दीपयति) शुभमस्तु यावत् पुनर्मिलाम।

हेल्मेरः : शुभमस्तु, शुभमस्तु प्रिय वृद्ध।

नोरा : वैद्य रङ्क, सुखं स्वपिहि।

रङ्कः : अनुगृहीतोऽस्मि तव आशंसाभिः।

नोरा : मामपि तथैव आशास्स्व।

(रङ्कः ताभ्यां शिरः आनम्य निष्क्रमते)

हेल्मेरः : (नमितकण्ठे) स उचितपरिमाणमतीत्य पीतवान्।

नोरा : (शून्यमानसा) भवेत्। (हेल्मेरः स्वकञ्चुककोषात् कुञ्चिकागुच्छं[^45] ग्रहीत्वा प्रवेशकोष्ठं प्रति सरति) टूर्वल, तत्र किं कुरुषे?

[^45]:
Bunch of keys


हेल्मेरः : पत्रपेटिकां रिक्तीकरोमि। सा पर्याप्ता। प्रातः दिनपत्रिकाया अपि अवकाशो नास्ति।

नोरा : अद्य रात्रौ उद्योगनिरतो भवसि किम्?

हेल्मेरः : त्वं जानास्येव। नाहम् - - किमेतत्? कोऽपि तालं छेत्तुं - -

नोरा : छेत्तुम् - -?

हेल्मेरः : अथ किम्। कोऽपि। अस्य कोऽवगमः? मम चिन्तनातीतम्, सेविका - - अत्र भिन्ना केशसूची वर्तते। सा तवैव एका।

नोरा : (सत्वरम्) अपत्यानां कार्यं भवेत्।

हेल्मेरः : तानि सम्यक् शिक्षितुमर्हसि। अन्ततः अहं पत्रपेटिकामुद्घाटयितुं शक्नोमि। (पेटिकायाः पत्राणि उद्धृत्य महानसदिशि वदति) हेलने, हेलने, प्रवेशद्वारदीपं निर्वापय। (कोष्ठं प्रविश्य, प्रवेशकोष्ठस्य द्वारं पिदधाति। पत्रपूर्णं हस्तं प्रसार्य) पश्य, पत्रराशिरेव। (पत्राणि चालयित्वा) किमिदम्?

नोरा : (वातायने) पत्रम्। न! टूर्वल, न!

हेल्मेरः : द्वे दर्शनपत्रे[^46] रङ्कस्य।

[^46]:
Visiting card


नोरा : वैद्यस्य रङ्कस्य?

हेल्मेरः : (ते अवलोकयन्) नाम्नः उपरि कृष्णचतुष्पथचिह्नम्[^47]। तत्र अवलोकय। असुखकरी भावना। आत्मनः मृतिं सूचयतीव।

[^47]:
Black cross


नोरा : तथैव।

हेल्मेरः : किम्? त्वं किमपि वेत्सि कच्चित्? तुभ्यं किमपि न्यवेदयत्?

नोरा : बाढम्, तयोः पत्रयोः प्राप्तिः मम आप्रच्छनं सूचयत इति सः मामवादीत्। सः आत्मानं सन्निरुद्ध्य असून् त्यक्तुं निश्चिनोति।

हेल्मेरः : मम प्रियबाल्यमित्रम्। सः अस्माभिः सह बहुकालं न वर्तते इति विदितमासीत्। परं तु इयत् तूर्णम्! व्रणितपशुरिव प्रच्छन्नस्तिष्ठति।

नोरा : यदीदं भवितव्यं तर्हि वाचं विना भवेदिति हि समीचीनम्। त्वं तथा भावयसि न कच्चित्, टूर्वल।

हेल्मेरः : (अत इतः चलन्) अस्मज्जीविते तथा रूढ इव आसीत् यथाहं ततः निरगादिति चिन्तयितुं न शक्नुयाम्। एकाकी दुःखभाक्च सः अस्मद्भास्वरसुखजीविते मेघावृतपश्चाद्भूमिरिव आसीत्। यदापन्नम् तद् तस्य भूत्यै एव इति मन्ये। (स्थिरं तिष्ठन्) नोरे, आवामिदानीं अन्योन्यं बद्धावभवाव (बाहुभ्यां तामालिङ्ग्य) मम प्रिये भार्ये, यथा यथा त्वां गाढमालिङ्गामि तथा तथा गाढतरमालिङ्गितुमिच्छामि। नोरे, त्वया अवगतं यत् त्वय्यापदि पतितायां अहं मम सर्वस्वं प्राणान्श्च त्वदर्थं त्यक्तुं सिद्धो भवेयमित्यसकृच्चिन्तयामि।

नोरा : (आत्मानं तस्य बन्धात् मोचयन्ती तं दृढं वदति) इदानीं त्वं तव पत्राणि पठ, टूर्वल।

हेल्मेरः : न हि, न हि, नाद्य रात्रौ, त्वया सह स्थातुमिच्छामि, मम प्रियभार्ये।

नोरा : तव मित्रस्य मृतिं चिन्तयन् - -

हेल्मेरः : तव वचनं साधु। आवां तेन प्रभाविताः। आवयोर्मध्ये किमपि विकृताकारं समागतम्। मरणरौद्रताचिन्तनानि मनसः निष्कासितव्यानि। तावत्पर्यन्तमावां निजकोष्ठे गच्छाव।

नोरा : (तस्य कण्ठे अवलम्बमाना) शुभा रात्रिः, टूर्वल, शुभा रात्रिः

हेल्मेरः : (तां ललाटे चुम्बन्) शुभा रात्रिः, मम तन्वि कोकिले, सुखं स्वपिहि, नोरे, इदानीं मम पत्राणि पठामि। (पत्राणि गृहीत्वा स्वकोष्ठं प्रविशति, कोष्ठद्वारं पिदधाति च)

नोरा : (संक्षुब्धमानसा अत इतः परामृशन्ती हेल्मेरस्य प्रच्छादनेन आत्मानमाच्छाद्य आक्षेपकमन्द्रस्वरेण सत्वरं जल्पति) न कदापि तं द्रक्ष्यामि, न कदापि, मम अपत्यानि च न कदापि द्रक्ष्यामि, न कदापि, शीतलकृष्णजलं, अगाधम्, यदि तदन्तं गच्छेत्, इदानीं तत् तस्य हस्तगतम्, पठन् अस्ति। शुभं भूयात्, टूर्वल, मदपत्यानि! (यावत् सा सत्वरं प्रवेशकोष्ठद्वारा बहिर्गन्तुमुद्यता तावदेव हेल्मेरः तूर्णं स्वकोष्ठद्वारमपावृत्य अपावृतपत्रं हस्ते गृहीत्वा तिष्ठति)

हेल्मेरः : नोरे!

नोरा : आह्!

हेल्मेरः : किमिदम्? अस्मिन् पत्रे किं लिखितमिति त्वं वेत्सि कच्चित्?

नोरा : अथ किम्। अहं वेद्मि। गच्छान्यहम्, बहिर्गच्छान्यहम्।

हेल्मेरः (तां निरुन्धन्) कुत्र गच्छसि?

नोरा : मां न रक्षेः टूर्वल।

हेल्मेरः (भ्रान्तः) तथ्यं किम्? यदत्र पठामि तत् तथ्यं किम्? भयानकम्, न हि, न हि, तन्न तथ्यम्, असाध्यम्।

नोरा : तत् तथ्यमेव। लोके अनन्यपरा त्वयि अहमनुरक्ता।

हेल्मेरः : अहो, ईदृशतुच्छहेतुभिरलम्।

नोरा : (तमनु पदमेकं चलन्ती) टूर्वल!

हेल्मेरः : तुच्छजन्तो! किमकार्षीः।

नोरा : मम गमनमनुजानीहि। मदर्थं तव क्लेशं मा भूत्। मम धुरावहनं तव मा भूत्।

हेल्मेरः : दुरन्तनटनैरलम्। (प्रवेशद्वारमर्गलयति) अत्र स्थित्वा मां सर्वमवगमयसि। त्वया यत्कृतं तदवगच्छसि कच्चित्? प्रतिवद माम्। त्वया यत्कृतं तदवगच्छसि किम्?

नोरा : (स्थिरदृशा तमवलोकयति, तस्या वदने वर्धमानायां विरक्ततायां वदति) बाढम्, इदानीमेव मम आमूलमवगमः जायमानः अस्ति।

हेल्मेरः : (कोष्ठे इतस्ततः चलन्) कियद्भयानकः ज्ञानोदयः! आ वर्षेभ्यः अष्टभ्यः या मम सुखदा आत्मविश्वासदा च आसीत् सा दाम्भिकी अनृतभाषिणी संवृत्ता- तस्या अपि जघन्या,जघन्या-घोरपातकिनी। अहो संवृत्तस्य सर्वस्य अवाच्यता, दुष्कीर्तिः। (नोरा मौनमाश्रित्य तं धीरं विलोकयति। स तस्याः संमुखमागच्छति) एवंविधघटनं संभवनीयमिति मया शङ्कनीयमासीत्। अनागतस्य दर्शनं मया कार्यमासीत्। तव पितुर्नयविहीनता त्वयि दृश्यते। न धर्मः, न नीतिः, न कर्मपरता। तदा तस्य दुष्कर्माण्यविगणय्य इदानीं दण्डनमनुभवामि। त्वदर्थे तन्मया कृतम्। एवं त्वया प्रत्युपकृतोऽस्मि।

नोरा : अथ किम्। त्वया सम्यगुक्तम्।

हेल्मेरः : अधुना त्वया मम सर्वः आनन्दः विनाशितः। मम भविष्यं विध्वंसितम्। इदमचिन्तनीयं भयानकम्। अस्य दुर्जनस्य अधीनो भवामि। सः स्वच्छन्दं मयि वर्तेत। मया तस्य इच्छा अनुसरणीया। मया तस्य आज्ञापालकः भवितव्यम्। अस्याः अविवेकिन्याः कृते अहं अगाधदुःखे मज्जामि।

नोरा : मयि तव मार्गाद्दूरं गतायां त्वं स्वतन्त्रो भविष्यसि।

हेल्मेरः : अलं चारुभाषणैः। तव पितुरपि तादृशभाषणानि बहून्यासन्। यदि त्वं दूरं गच्छसि चेत् तेन मम किम्? न किमपि। स इमं प्रसंगं सर्वत्र विदितं कुर्यात्। तदा तव दण्ड्यकर्मणि अहमपि सहायः अभवमिति लोकश्चिन्तयेत्। इदमपि सम्भाव्यं यत् लोकः अहमेव एतत्कर्मणि सूत्रधारः अभवम् इति चिन्तयेत्। सर्वः अयं या आविवाहान्मया आराध्या आसीः तस्यास्तव अनुग्रह एव। त्वया मदर्थं किं कृतमित्यधुना अवगच्छसि कच्चित्?

नोरा : (भावशून्यशान्तस्वरेण) बाढम्।

हेल्मेरः : इदमविश्वसनीयम् असह्यम्। परं तु अस्मिन्विषये आवाभ्यां ऐकमत्येन करणीयमस्ति। तव ऊर्णाच्छादनमवतारय, शृणु, अवतारय। कथमपि सः मया प्रीणनीयः। प्रसङ्गः कथमपि गूहनीयः। आवयोः मिथः सम्बन्धस्तु लोकस्य दृष्ट्या यथातथं दृश्येत। त्वं मद्गृहे एव निवससि। परं तु अपत्यानां योगक्षेमं त्वं न कुर्याः। त्वां तत्कर्मण्यहं न विश्वसिमि। या मया एवं निर्दिश्यते सा मम उत्कटप्रेमभाजनमासीत्, अद्यापि -- न हि - तत्सर्वमन्तमगमत्। अद्यप्रभृति आनन्दस्य प्रश्न एव नोदेति। अवशेषस्य, छिन्नस्य बाह्यरूपस्य एव रक्षणं कार्यम्। (प्रवेशद्वारे द्वारघण्टा ध्वनति)

हेल्मेरः (चकितः)) कोऽयम्? परिणतरात्रौ? स किम्? नोरे अन्तरिता भव, अस्वस्थाहमिति वद।

(नोरा निश्चला उपतिष्ठति, हेल्मेरः प्रवेशद्वारं गत्वा निरर्गलयति)

सेविका (अपूर्णपरिधाना द्वारमागच्छति) आर्यायै पत्रम्।

हेल्मेरः : देहि मे। (पत्रं गृहीत्वा द्वारं पिदधाति) आम्, तस्मादागतम्। त्वं न प्रतीच्छसि, अहमेव पठामि।

नोरा : बाढम्, त्वमेव पठ।

हेल्मेरः : (दीपस्य समीपे उपतिष्ठन्) गलितधैर्योऽहम्। आवयोः पलायनमेव शरणं भवेत्। नहि, मया ज्ञेयमेव। (पत्रकोशं विदलयन्, पत्रस्य प्रथमपङ्क्तिषु दृष्टिं चालयन्, संलग्न पत्रमेकं विलोक्य सानन्दमुच्चैः स्वनति)

नोरा : (प्रश्नमुखी तं विलोकयति)

हेल्मेरः : नोरे, न, अप्यैकवारं पठानि, बाढम्, सत्यमेव, अहं रक्षितोऽस्मि, नोरे, अहं रक्षितोऽस्मि।

नोरा : अहमपि?

हेल्मेरः : त्वमपि। सुनिश्चितम्। आवाम् रक्षितौ। सः तव ऋणपत्रं तुभ्यं प्रेषते। “दुःखितोऽस्मि, क्षमां याचे” इति वदति। तस्य जीविते सुखमयपरिवर्तनम्। तस्य कत्थनेन आवयोः किम्। आवां सुरक्षितौ। नोरे, न कोऽपि तव हानिं कुरुते। अहो, नोरे, नोरे – न, प्रथममिमानि दूष्यानि मया ध्वंसितव्यानि। (ऋणपत्रमवलोकते) न, न, नाहमवलोकये। सर्वः दुःस्वप्न इव भवेत्। (ऋणपत्रं पत्रं च छिनत्ति, तत्सर्वं चुल्ल्यां प्रहरति च, दह्यमाने ते विलोकयति) अहो, अधुना तन्नास्ति। “आक्रिस्तोत्सवादेते त्रयो दिवसास्तव भयानका भवेयु”रिति वदति।

नोरा : एतान् त्रयो दिवसान् अहं घोरं युद्धमयुत्सि।

हेल्मेरः : असह्यवेदनाः अनन्यमार्गा अन्वभूः। इदानीं ताः न स्मराव। सानन्दमुच्चैः स्वनाव। इदमेव वारं वारं व्याहराव, “सर्वं तदन्तमगमत्, सर्वं तदन्तमगमत्”। नोरे, शृणु माम्। सर्वं समाप्तमिति नावगच्छसि किम्? कथमेवम्? भावशून्यवदना असि? मम अमाये तन्वि नोरे, अहमवैमि, अहं त्वां क्षमे इति त्वं न श्रद्धत्से। परंतु इदं सत्यम्। अहं प्रतिजाने त्वया कृतं सर्वमहं क्षमे। यत्त्वया कृतं तत्सर्वं मयि तव प्रेम एव प्राचोदयत्।

नोरा : तत् सत्यम्।

हेल्मेरः : यथा भार्या भर्तर्यनुरक्ता भवेत्तथैव त्वं मय्यनुरक्तासि। परं तु त्वया उपयुक्तस्य करणस्य समीचीनतायाः निर्णये तव संप्राप्तं ज्ञानं नासीत्। त्वं स्वयमेव कार्यधुरां वोढुं असमर्था अभवः इति यत् तेन कारणेन त्वयि मम अनुरागः क्षीयते इति चिन्तयसि किम्? न हि, न हि, मामवलम्बस्व, अहं त्वामुपदिशामि निर्दिशामि. यदि मम दृष्ट्या तव स्त्रैणी असहायता तव मनोज्ञतां न द्विगुणीकरोति तर्हि अहं पुमान् न भवेयम्। मम प्रथमसन्त्रस्तक्षणे यदा सर्वं मामाक्राम्यतीत्यचिन्तयं तदा मया कठोरवचनानि प्रोक्तानि। तानि त्वया न चिन्तितव्यानि। अहं त्वां क्षमै। अहं प्रतिजाने। अहं त्वां क्षमे।

नोरा : तव क्षमया अहमुपकृतोऽस्मि।

(सा दक्षिणद्वारेण बहिर्गच्छति)

हेल्मेरः : न, मा गा। (अन्तःकोष्ठे दृष्टिं चालयन्) तत्र किं कुरुषे?

नोरा : (कोष्ठोदरात्) मम चित्रवेषं अवतारयन्ती।

हेल्मेरः : (अपावृतद्वारि उपतिष्ठन्) बाढम्, शान्तचित्ता भव। भीते, तन्वि, कोकिले। शान्ता भव। निर्भयतामनुभव। मम विशालपक्षौ त्वां रक्षतः। (उपद्वारं इतस्ततः चरति)। अस्मद्गृहः कियत्शाखप्रदः कियत् सुखदः। अत्रैव तव शरणम्। अत्र त्वां श्येनानुसृतकपोतिकामिव रक्षामि। तवकम्पमानहृदे शान्ति दास्यामि। शनैः शनैरागमिष्यति। नोरे, मयि विश्वसिहि, शर्वर्यां प्रभातायां त्वमन्यप्रकारेण सर्वमवलोकयसि, तूर्णं सर्वं यथातथं भविष्यति। “द्रुतमहं त्वां क्षमे” इति मया दृढीकरणमनवश्यं भविष्यति। त्वमात्मन्येव मम क्षमां प्रति निश्चिता भविष्यसि। कदापि मया त्वं प्रत्याख्याता निन्दिता वा भविष्यसीति भावयसि किम्? सत्त्ववतः पुंसः हृदयं कथंविधमिति त्वं न जानासि। अहं स्वतन्त्रतया मनःपूर्वकं मम भार्यां क्षमे इत्यवगमः पुरुषस्य अनिर्वचनीयमधुरतायाः सफलतायाः कारणं भवति। तस्यां पुंसः स्वता द्विगुणीभवति। सः तस्यै नूत्नं जीवितं ददातीव। सा तस्य न केवलं भार्या तस्य दुहितापि भवतीव। तथैव मम त्वमपि भवेः। भीते, अनन्यसहाये, मम प्रिये, कस्मिन्श्चिदपि विषये उद्विग्ना भवितुं नार्हसि। नोरे, मयि निर्व्याजतया सरलतया वर्तस्व। अहं तव इच्छाशक्तिरूपेण मानसशुद्धिरूपेण च वर्ते।

किमिदम्? शय्यां न गता? परिधानपरिवर्तनं कृतं किम्?

नोरा : (दैनिकपरिधाना) अथ किम्। परिवर्तनं संवृत्तम्।

हेल्मेरः : कुत एवम्? परिणते रात्रौ?

नोरा : अद्य रात्रौ अहं न स्वपिमि।

हेल्मेरः : परं तु मम प्रिये नोरे।

नोरा : (स्वमणिबन्धघटिकामवलोकयन्ती) इदानीं रात्रिः न परिणता। अत्र उपविश। टूर्वल, आवयोः परस्परं कथनं बहु वर्तते।

(सा मञ्चकस्य एकपार्श्वे उपविशति)

हेल्मेरः : किमिदम्? तव वदनं भावशून्यम्?

नोरा : उपविश, मया तुभ्यं कथनं भूर्यस्ति।

हेल्मेरः : (मञ्चकस्य विरुद्धपार्श्वे उपतिष्ठति) नोरे, त्वं मां भीषयसि। त्वामहं नावगच्छामि।

नोरा : न, तत्तथैव, त्वं मां नावगच्छसि। अद्यपर्यन्तं अहमपि त्वां नावगच्छम्। न, मा मामन्तरा प्रतिबधान। टूर्वल, यद्वदामि तत् त्वया श्रोतव्यमेव। इदं मिथः गणनाव्यवस्थापनम्।

हेल्मेरः : तस्य कोऽर्थः?

नोरा : (क्षणं विरम्य) अत्र आवयोः एवमुपवेशने विचित्रमेकमस्तीति तव भाति किम्?

हेल्मेरः : किम् तत्?

नोरा : आविवाहादद्यपर्यन्तं अष्टौ वर्षा याताः।  इदमेवप्रथमं यदा आवां दम्पती गभीरसंलापे प्रवृत्तौ इति न भाति कच्चित्?

हेल्मेरः : गभीर इत्यस्य का विवक्षा?

नोरा : इमौ अष्टौ वर्षान्- ततोऽपि द्राघीयः- आप्रथमपरिचयात् गभीरविषयमुद्दिश्य न कदाप्यावयोः मिथः संलापः कृतः।

हेल्मेरः : येषां धुरावाहने त्वं सहाया भवितुमशक्तासि तान् विषयानुद्दिश्य सततं त्वां पीडयानीति संभाव्यं किम्?

नोरा : अहं तव उद्योगविषयमुद्दिश्य न वदामि। आवां न कदापि कञ्चिदपि विषयमुद्दिश्य आमूलं संलापं कृतवन्तौ।

हेल्मेरः : परंतु, प्रियतमे नोरे, तथासंलापेन तव को वा पुरुषार्थः साधितः स्यात्?

नोरा : तत् तथैव। त्वं मां कदापि न अबुद्ध्यथाः। मयि अपराधः आचरितः आदौ मम पित्रा ततः त्वया।

हेल्मेरः : अहो! त्वं यथा आवयोः प्रिया तथा कस्याप्यन्यस्य न भवसि।

नोरा : (शिरः कम्पयन्ती) मयि त्वं कदापि नानुरक्तः। मयि अनुरागभावः हितकर इति केवलं भावयसि।

हेल्मेरः : नोरे, किं श्रावयसि माम्?

नोरा : तत् तथ्यमेव। टूर्वल, यदा अहं मम पितुर्गृहे आसं तदा सः सर्वविषयेषु आत्मनः अभिप्रायान् मह्यं निवेदयति स्म। अतः मम अभिप्रायाः त एव आसन्। यदि मम अभिप्रायः तस्य अभिप्रायाद्भिन्नः अभवत् तदाप्यहं तद्भिन्नतां प्रच्छादयामि स्म। यतः तादृशभिन्नाभिप्रायः तस्मै न रोचते स्म। सः पुत्रिका-बाला इति मां समाह्वयति स्म। यथाहं मम पुत्रिकाभिः सह अखेलयम् तथैव सः मया सह अखेलयत्। यदा अहं त्वया सह निवसितुम् आगच्छं - -

हेल्मेरः : अस्मद्विवाहं प्रति तव किंविधं निरूपणम्?

नोरा : (अनुद्विग्ना) मम पितुः हस्ताभ्यां तव हस्तयोः अहं केवलं हस्तान्तरं नीता। सर्वं तव रुच्यनुसारमेव संपादितम्। कदापि तव रुचिरेव ममाभवत्। अन्यदा छद्मना तव रुचिरेव मम इति प्राकटयम्। पूर्वं वीक्षे यदि अत्र कयाचन दुर्गतया दीनस्त्रिया इव मया कालः व्यतीत इति भावना उदेति। त्वदर्थे खेलननिर्वर्तनमेव मम जीवितार्थः अभवत्। टूर्वल, तदेव तव इष्टमभवत्। अतः मम पित्रा त्वया च मयि पापमाचरितम्। मम जीवितस्य शून्यतायाः कारणं त्वमेव।

हेल्मेरः : त्वं कियती औचित्यापेता कियती कृतघ्ना खलु। नोरे, अत्र त्वं न सुखिता आसीः?।

नोरा : अथ किम्। न कदापि सुखिता। सुखिताहमिति मन्ये स्म। परं तु न कदाचिदपि सुखिता।

हेल्मेरः : न सुखिता।

नोरा : अथ किम्। केवलं विनोदशीला। त्वं सर्वदा मयि कृपापूर्णः असि। अस्मद्गृहं खेलागृहं केवलम्। अहं तव दयितपुत्रिका यथा मम पितुर्बालपुत्रिका आसम्। मम अपत्यानि मम पुत्रिका अभवन्। यदा त्वं मया सह खेलान्यखेलयः तदाहं तानि विनोदभरितानीति मन्ये स्म, यथा यदा अहं मम अपत्यैः सह अखेलयम् ते मन्यन्ते स्म। तदेव अस्माकं विवाहजीवितम्।

हेल्मेरः : तव वचसि किञ्चित् सत्यमस्ति। अत्युक्तिः कलुषितदृष्टिश्च स्तः। भविष्ये तत् पृथग्भविष्यति। पाठकालः प्रारभेत।

नोरा : कस्य पाठाः? मम वा अपत्यानाम्?

हेल्मेरः :मम प्रिये नोरे, तव अपत्यानां च।

नोरा : हन्त, टूर्वल, मां त्वद्योग्यभार्यां कर्तुं पाठनं त्वया न शक्यम्।

हेल्मेरः : तथा त्वं वक्तुमर्हसि।

नोरा : अपत्यवर्धने कथमहं योग्या?

हेल्मेरः : नोरे।

नोरा : अपत्यवर्धनकार्ये मां नियोजयितुं मयि तव विश्वासः नास्तीति त्वया एव उक्तं खलु क्षणेभ्यः पूर्वम्?

हेल्मेरः : क्रुद्धः आसम्। कुतः तद्गणयसि?

नोरा : त्वं सत्यमेव अवादीः। तत्कार्ये नाहं योग्या। प्रथमं मया अन्यत् कार्यमस्ति। मया विद्यार्जनं यतनीयम्। तत्कार्ये त्वं मम सहायः पुमान् न भवसि। अत एव इदानीं त्वां परित्यक्तुं प्रवृत्ताहम्।

हेल्मेरः : (द्रागुत्थाय) किं वदसि?

नोरा : इतः सद्य एव गच्छामि। क्रिस्तीना तस्याः गृहे इमां रात्रिमुषितुं नियतं मामनुजानीते।

हेल्मेरः : मतिभ्रष्टा त्वम्। अहं त्वां नानुजाने। मया निरुद्धासि।

नोरा : अद्यप्रभृति त्वया मम निरोधनं न कस्मैचिदपि कार्याय। यन्ममस्वं तदेव नयिष्यामि। सद्यः न कदाचिदपि तव स्वं न नयामि।

हेल्मेरः : कीदृशमिदं भ्रान्तचित्तम्!

नोरा : श्वः मद्गृहं गमिष्यामि। मम पुरातनगृहम्। तत्र कस्मिन्श्चिदपि उद्योगे प्रवृत्तिः सुकरतमा।

हेल्मेरः : अन्धा मन्दबुद्धिः स्त्री खलु त्वम्।

नोरा : टूर्वल, मया मम मार्गः अन्वेषितव्यः।

हेल्मेरः : स्वगृहं स्वभर्तारं, स्वापत्यानि च त्यजसि किम्? लोकः किं वदतीति न विचारयसि?

नोरा : तन्मया न विचार्यते। मम गृहत्यागः अवश्य इत्येव जानामि।

हेल्मेरः : आघातोऽयम्। कथमित्थं तव पवित्रतमकर्तव्यानि त्यजसि?

नोरा : मम पवित्रतमकर्तव्यानि कानीति त्वं भावयसि?

हेल्मेरः : तानि कानीति मया वक्तव्यं किम्? तानि कच्चिन्न तव भर्त्रे तव अपत्येभ्यश्च कर्तव्यानि?

नोरा : पावित्र्ये तत्समानानि मम अन्यानि कर्तव्यानि च सन्ति।

हेल्मेरः : न सन्ति। तानि अन्यानि कर्तव्यानि कानि भवेयुः?

नोरा : आत्मने कर्तव्यानि।

हेल्मेरः : तव पत्नीत्वं जननीत्वं प्राथम्यं लभेते खलु।

नोरा : इतः परं तयोः प्राथम्ये मम विश्वासः नास्ति। प्रथमं त्वमिव अहमपि विवेकशीलमनुष्यजातिः। यदि तथा न भवेयं तर्हि तथा भवितुं मया यतनीयमिति मे विश्वासः। प्रायेण लोकस्तव चिन्तनमेव पुरस्करोति। ग्रन्थेषु तादृशचिन्तनानि दृश्यन्ते। इतः परं यल्लोकः पुरस्करोति यद्ग्रन्थेषु दृश्यते वा तत् पुरस्कर्तुं न शक्नोमि। यन्मया कर्तव्यं तन्मयैव चिन्त्यं मयैव अवगम्यम्।

हेल्मेरः : तवैव गृहे तव स्थानं त्वं नावगन्तुं शक्नोषि कच्चित्? तादृशविषयेषु न कोऽप्यस्ति विश्वासार्हः मार्गदर्शी कच्चित्? कमपि धर्मं नानुयासि किम्?

नोरा : टूर्वल, क्षमस्व माम्, धर्मः किंविध इति नावगच्छामि।

हेल्मेरः : किं वा वदसि?

नोरा : धर्मप्रवेशकर्म[^48]णि यत् पुरोहितः[^49] अवोचत् तद्विहाय अन्यत् किमपि न जानामि। धर्म एवं भवति, इत्थं भवतीत्यवोचत्। यदा एभ्यः विषयेभ्यः दूरं गतास्मि तदा एकाकिनी तान् प्रति चिन्तयिष्यामि। यदि यदुक्तं पुरोहितेन तत् तथ्यं वा न वा, यदि तत् सर्वदा मद्विषये तथ्यं वा न वा इति।

[^48]:
confirmation


[^49]:
clergyman


हेल्मेरः : त्वद्वयसः बाला इत्थं वदतीति यत् तदश्रुतपूर्वम्। यदि धर्मः त्वामुचितमार्गे न नयति चेत्, तव नीतिशीलतां जागरयामि। नीतिबद्धतायां तव कश्चिद्विश्वासः अस्तीति संभावयामि। उत्तरं वद- तादृशविश्वासः तव नास्तीति मया संभाव्यं किम्?

नोरा : टूर्वल, तस्य प्रश्नस्य उत्तरं वचः न सुकरमिति निश्चयेन कथयामि। तत्त्वतः अहं न जानामि। प्रश्नः मयि भ्रान्तिं जनयति। आवयोः दृष्टिकोणौ पृथक् भवतः इति जानामि। शासनं[^50] मम शासनस्य कल्पनायाः भिन्नमिति अधुनैव अवैमि। शासनं समीचीनमिति निश्चयेन आत्मानं प्रत्याययितुं मया असाध्यमिति मे भाति। शासनानुसारेण स्त्री जरितपरिणतपितुः क्लेशं न्यूनीकर्तुं, भर्तुः जीवरक्षणं वा कर्तुं न अधिकृता। तस्मिन् न मे विश्वासः।

[^50]:
law



हेल्मेरः : त्वं शिशुवद्भाषसे। यस्मिन् जगति त्वं जीवसि तस्य अवस्थाः त्वं न जानासि।

नोरा : बाढम्, न जानामि। परंत्वधुना ताः ज्ञातुं प्रयते। कस्य सत्पथः लोकस्य उत मम इति ज्ञातुं यते।

हेल्मेरः : त्वमस्वस्थासि। नोरे, त्वं भ्रान्तचित्तासि। त्वं मतिभ्रमपीडिता किमु इति शङ्के।

नोरा : न कदापि मे मनस्तथा स्फुटं स्पष्टं च आसीद्यथास्यां रजन्यामस्ति।

हेल्मेरः : स्पष्टस्फुटमनसा त्वं भर्तारमपत्यानि च त्यजसि कच्चित्?

नोरा : बाढम्। तत्तथैव।

हेल्मेरः : यद्येवं तदा तस्य कारणमेकमेव।

नोरा : किं तत्?

हेल्मेरः : अद्यप्रभृति त्वं मयि नानुरक्ता।

नोरा : अथ किम्। तत्तथैव।

हेल्मेरः : नोरे, - त्वं तथा वदसि?

नोरा : टूर्वल, त्वं सर्वदा मयि करुणाशीलः आसीः। एवं कथनं मां दूयते। न मेऽन्यः पन्था। अद्यप्रभृति अहं त्वयि नानुरक्ता।

हेल्मेरः : (स्थैर्यं पुनः प्राप्य) सः स्पष्टः स्फुटः निश्चयः किम्?

नोरा : अथ किम्। निःसंशयं स्पष्टः स्फुटः निर्णयः। अत एव अद्यप्रभृति, अहमत्र न निवसिष्ये।

हेल्मेरः : मां वद, मया किमाचरितं यत्कारणादहं तव प्रेमभाजनं न भविष्यामि।

नोरा : बाढम्। मया वक्तव्यमेव। अस्यां रजन्यां यदा आश्चर्यजनकः प्रसङ्गः न समभूत् तदा त्वं मया संभावितः पुरुषः नासीरिति अहमद्राक्षम्।

हेल्मेरः : त्वां नावगच्छामि। स्पष्टं विवृणोषि किम्?

नोरा : अहमष्टौ वर्षान् तितिक्षया प्रतीक्षमाणा अस्मि। आश्चर्यकरप्रसङ्गाः प्रतिदिनं न सम्पद्यन्ते इति मया सम्यगवगतमासीत्। तदनु अयं भयानकः दुरदृष्टः समापद्यत। तदा आश्चर्यकरप्रसङ्गः असंशयं सम्पद्यत एव इत्यहं मन्ये स्म। यदा क्रोग्स्टस्य पत्रं तत्र वर्तते स्म तदा त्वमस्य पुंसः नियमानङ्गीकुरुषे इति क्षणमेकमप्यहं नाचिन्तयम्। अहमसंशयं मन्ये स्म यत् “त्वं सर्वस्मिन् जगति तं विषयं प्रकटीकुरु” इति त्वं तं वदिष्यसि। किञ्च, यदा तत्कृतं –

हेल्मेरः : बाढम्, ततः किम्? – यदा मम भार्यां कलङ्कितामपमानिताम् पश्यन्

नोरा : ततः, अहं निःसंशयं मनसि निश्चिता आसं यत् त्वं “मयैव अपराधः कृतः” इति वदन् दोषधुरां आत्मन्यैव न्यस्यसि।

हेल्मेरः : नोरे।

नोरा : त्वत्कृततथाविधत्यागं न कदाप्यहमनुजाने इति मन्यसे खलु? बाढम्, तत्तथैव। परं तु क्व तव वचनानि क्व मम? तमाश्चर्यकरप्रसङ्गमेव आशासे स्म सभयं प्रतीक्षे स्म च। तं रोद्धुमेव आत्महनने न्यस्तचित्ता आसम्।

हेल्मेरः : त्वदर्थमहोरात्रं कर्म कुर्यां, नोरे, दुःखं कृच्छ्रं च सहमानः। परं तु न कोऽपि पुमान् स्वप्रियार्थमात्मगौरवं त्यजेत्।

नोरा : तादृशत्यागं सहस्राणां शतं स्त्रियः कृतवत्यः।

हेल्मेरः : अहो, त्वं प्रमत्तशिशुरिव चिन्तयसि वदसि च।

नोरा : तथैव भवेत्। परं तु त्वमपि मत्शरण्यः पुमानिव न चिन्तयसि वदसि च। यावत्तव भीतिः – सा भीतिः मत्स्थितेः न, परं तु तव संभाव्यस्थितेरेव आसीत्-नष्टाभूत् तावदेव त्वं सर्वं यथास्थितमिव न किमपि संपन्नमिव वर्तसे स्म। यथागतमहं तव तन्वी कोकिला, तव पुत्रिका यां भङ्गुरां कोमलां भविष्यति द्विगुणितावधानं त्वं रक्षेः, अभवम्। (उत्थाय) टूर्वल, तदा एव मम ज्ञानोदय अभवद्यदष्टौ वर्षाण्यहं विचित्रपुरुषेण सह जीवितं क्षपयामि। तेन मयि त्रीण्यपत्यानि जातानि च। अहो! तेषां चिन्तनं मम मनः दुनोति। यद्यहमात्मानं विदलयानि - -

हेल्मेरः : (सदुःखम्) आवयोर्मध्ये गभीरगर्त अनावृतः। तदवितथम्। कच्चित् तद्गर्तं पूरयितुं न शक्यम्?

नोरा : इदानीं तव भार्या नास्मि।

हेल्मेरः : अन्यपुरुषः भवितुं शक्नोमि।

नोरा : यदि तव पुत्रिकया विरहितस्तदा भवेः।

हेल्मेरः : विरहितः! विरहितः न हि, न हि। नोरे, तच्चिन्तनमेव मम मानसाद्दूरम्।

नोरा : (दक्षिणपार्श्वं गच्छन्ती) अत एव तदवश्यमेव कार्यम्।

(स्वबाह्यकञ्चुकं शिरस्त्रं स्यूतकमेकंच गृहीत्वा निवर्तते, तानि मञ्चकपार्श्वस्थ-आसन्द्याम् निवेशयति च)

हेल्मेरः : नोरे, नोरे. नेदानीम्, प्रभातं प्रतीक्षस्व।

नोरा : (बाह्यकञ्चुकं परिदधाना) मया अपरिचितपुरुषस्य कोष्ठे रात्रिः न क्षपयितव्या।

हेल्मेरः : आवाभ्यां सहोदरसहोदरीवत् अत्र जीवितुं न शक्यं कच्चित्?

नोरा : (शिरस्त्रं परिदधाना) तथा जीवनमल्पकालिकमिति त्वं सम्यगवगच्छसि। (राङ्कवेन आत्मानमाच्छादयति) त्वामापृच्छामि, टूर्वल, शुभं भूयात्। शिशून् न पश्यामि। मया यथा रक्ष्येरन् ततोऽप्यतिशयं रक्ष्यन्ते इति जानामि। यथाहमस्मि, तेभ्यः मया न किमपि कार्यम्।

हेल्मेरः : परं कस्मिन्श्चिद्दिने, नोरे-कस्मिन्श्चिद्दिने।

नोरा : कथं मया उच्यते? काहं भविष्यामीति न मे बोधः।

हेल्मेरः : परं तु, किमपि तव सम्पद्यतां त्वं मम भार्या एव भविष्यसि।

नोरा : शृणु, टूर्वल, यदा पत्नी पतिगृहं मद्वत् रहयति, तदा पतिना शासनानुसारं पत्नीं प्रति न किमपि कर्तव्यं वर्तते इति मया श्रुतम्। शासनं यदपि भवेत्, त्वया मां प्रति कर्तव्यैः कर्मभिरहं त्वां मोचयामि। यथाहं त्वां प्रति सर्वकर्तव्यविमुक्ता तथैव त्वमपि मां प्रति सर्वकर्तव्यविमुक्तो भवसि। उभयतः स्वतन्त्रौ भवाव। इदं तवाङ्गुलीयकम्। मामकीनं मह्यं देहि।

हेल्मेरः : तदपि?

नोरा : तदपि।

हेल्मेरः : इदमिह।

नोरा : तत् समीचीनम्। सांप्रतं सर्वं समाप्तम्। अत्रास्ति कुञ्चिकागुच्छः। सेविकाः गृहे सर्वं मत्तोऽपि सम्यक् जानन्ति। श्वः मयि गतायां क्रिस्टीना अत्र आगत्य मम मद्गृहादानीतानि वस्तूनि पिण्डीकरोति। अहं तानि नाययामि।

हेल्मेरः : सर्वं समाप्तम्, सर्वं समाप्तम्। नोरे, त्वं न कदाचिदपि मां स्मरिष्यसि कच्चित्?

नोरा : असकृत् त्वामपत्यानि एतद्गृहं च स्मरिष्यामीत्यहं जानामि।

हेल्मेरः : कच्चिदहं तुभ्यं पत्रं लिखानि?

नोरा : न- न कदापि तत् त्वया कार्यम्।

हेल्मेरः : कनिष्ठतः तुभ्यं प्रहिणवानि - -

नोरा : न किञ्चिदपि।

हेल्मेरः : यदा तव धनाभावः सम्भवेत् तदाहं सहायो भवानि कच्चित्?

नोरा : न हि, अपरिचितात् किमप्यहं न गृह्णामि।

हेल्मेरः : नोरे, अपरिचितान्नेदीयो न भवामि कदापि कच्चित्?

नोरा : (स्वस्यूतं गृहीत्वा) आहा, टूर्वल, यदि सर्वाधिक-आश्चर्यवत् किमपि संपद्यते चेत्।

हेल्मेरः वद माम्, तत् किंविधं भवेत्।

नोरा : आवां उभौ तथा परिवर्तितौ भवेव - - ओह्, टूर्वल, तादृश-आश्चर्यकरप्रसंगानां भवितव्यतायां न मेऽस्ति विश्वासः।

हेल्मेरः : ममास्ति विश्वासः। कथय माम्। कथं परिवर्तितौ भवेव?

नोरा : यथा अस्मद्दाम्पत्यमकृत्रिमं भवेत्। आपृच्छामि। शुभं भूयात्।

(नोरा बाह्यकोष्ठद्वारा निष्क्रमते। हेल्मेरः स्वहस्तयोः मुखं संक्षिप्य द्वारस्थासन्द्यां विषीदति) नोरे, नोरे, (अभितः अवलोकयति, उत्तिष्ठति) शून्यं, सा गता। सर्वाधिक-आश्चर्यवत्?

(अधस्तात् द्वारपिधानशब्दः श्रूयते)

## कविपरिचयः

स्फटिकस्वच्छसलिला नदी हेमवती शुभा ।

कर्णाटके प्रवहति क्षेत्राजीवाश्रया सती ॥१ ॥

न्यग्रोधाम्रवणोपेते तीरे यस्या विहङ्गमाः ।

रटन्तो निर्भयं नित्यमुत्पतन्ति सहस्रशः ॥ २ ॥

गावश्च ग्रामवृषभा यस्याः शीतलवारिणा ।

सिक्ता यस्यां निमज्जन्ति हृष्टाः पुष्टाः पदे पदे ॥ ३ ॥

ग्रामकन्या वृथालापाः कुचकुम्भभरानताः ।

वहन्ति लीलया यस्या वारि कुम्भैः शिरःस्थितैः ॥ ४ ॥

यां सूर्यतापसन्तप्ताः पोगण्डा ग्रीष्मवासरे ।

सलीलमवगाहन्ते दर्शयन्तः स्वपौरुषम् ॥ ५ ॥

यां शुभजलां विप्राः सेवन्ते  व्रतिनो नदीम् ।

सन्ध्याकालेऽर्घ्यदानार्थं स्नानार्थं च विशेषतः ॥ ६ ॥

तस्याः स्रवन्त्याः पूर्वाभिमुखं वामे मनोहरः ।

नृसिंहो योगमुद्रायामासीनः कमलासनः ॥ ७ ॥

प्रतीच्यभिमुखः भक्तैः सेव्यतेऽहर्निशं मुदा ।

भक्तानामाश्रयस्तेषामार्तिनाशव्रते स्थितः ॥ ८ ॥

अयं नृसिंहसेवार्थं निर्मितः किं जनैरिति ।

सन्देहं जनयन्नास्ते ग्रामः शिष्टजनाश्रितः ॥ ९ ॥

गोरूरुनाम्ना प्रथितः स्थितो हासनमण्डले ।

यत्र विप्राः कर्षकाश्च वणिजः कर्मकारिणः ॥ १० ॥

हिन्दवश्च तुरुष्काश्च सौहार्देन परस्परम् ।

स्वकर्मसु रता नित्यं वर्तन्ते स्मेरभूषिताः ॥ ११ ॥

उत्सवेषु नृसिंहस्य वहन्तो भागमुत्सुकाः।

दर्शयन्तोऽहमहमिकां भगवन्तमुपासते ॥ १२ ॥

अस्मिन् ग्रामे जनिं लब्ध्वा नैके देशे सुशिक्षिताः ।

स्वप्रागल्भ्यबलादेव ख्याता देशान्तरेषु च ॥ १३ ॥

तत्र श्रीवैष्णवो धीमान् पण्डितः शास्त्रपारगः।

सम्पत्कुमाराचार्याह्वो गोत्रमात्रेयमाश्रितः ॥ १४ ॥

वेङ्कटाम्बाह्वया सत्या न्यवसद्भार्यया सह ।

स्वयमाचार्यतां प्राप्तः शिष्यवर्गेण पूजितः ॥ १५ ॥

मूर्त्युपाह्वः श्रीनिवासः तस्य पुत्रोऽभवत् सुधीः ।

लौकिकव्यवहारेषु प्रगल्भो मितवाक् घृणी ॥ १६ ॥

द्रव्यार्जनरतो भूत्वा शालाशिक्षणवञ्चितः ।

क्षेत्रस्वामीति कथितो रंहसा सोऽभवद्धनी ॥ १७ ॥

गङ्गाम्बायां धर्मपत्न्यां तस्य पुत्रोऽभवत्प्रियः।

शेल्वपिल्लै इति ख्यातः सर्वसद्गुणसन्निधिः ॥ १८ ॥

आर्जयत्ससुखं योऽसौ पदवीं स्नातकोत्तराम् ।

सस्यशास्त्रे महापुर्यां चेन्नैनाम्न्यां प्रचण्डधीः ॥ १९ ॥

तथैव पदवीं चापि न्यायशास्त्रे श्रमं विना ।

मुम्बईनाम्नि नगरे यदा विधिहतोऽभवत् ॥ २० ॥

पिता दिवमगात् त्यक्त्वा कुटुम्बं बालकैर्युतम् ।

कुटुम्बभारः सहसा ज्येष्ठपुत्रेऽपतत्तदा ॥ २१ ॥

तदारभ्य निजग्रामे न्यवसत् कर्मठो वशी ।

पितृस्वयोगक्षेमार्थं भ्रातॄणां पालनाय च ॥ २२ ॥

सीताम्बा तस्य भार्यासीत् साध्वी वाधूलगोत्रजा ।

नृसिंहय्यङ्गार्यपुत्री भर्तुर्बहुमता सदा ॥ २३ ॥

तस्यां जातस्तृतीयोऽहं कनिष्ठश्च सुतः प्रियः।

ग्रहाङ्गुलीवसुशशीसंख्याते शकवत्सरे ॥ २४ ॥

अमायां मास्याश्वयुजे प्रीणयन् पितरौ मम ।

मूर्त्युपाह्वः श्रीनिवासः स्मारयन् मत्पितामहम् ॥ २५ ॥

लब्ध्वा प्राथमिकीं शिक्षां ग्रामे शिक्षणतत्परः ।

हासने मण्डलपुरे बेङ्गळूरौ तथैव च ॥ २६ ॥

उच्चशिक्षणमालभ्य पदवीं स्नातकोत्तरां ।

विज्ञाने दूरसम्पर्कशास्त्रे परिणतिं गतः ॥ २७ ॥

स्पर्धात्मकपरीक्षायां सलीलं सफलो ऽभवम् ।

विभागे सर्वकारस्य दूरसम्पर्कनामके ॥ २८ ॥

प्राप्योद्योगं त्रयस्त्रिंशद् वर्षाण्युत्सुकमानसः ।

सेवामकरवं नैके स्थले नैके पदे स्थितः ॥ २९ ॥

अन्ते दिल्ल्यां विभागस्य मन्त्रदातृपदे स्थितः।

निवृत्तिं प्राप्य निवसामीदानीं भार्यया सह ॥ ३० ॥

मैथिल्या बेङ्गळूरौ मत्कालं संस्कृतसेवया ।

यापयामि विना दैन्यं विनाहङ्कारमादृतः ॥ ३१ ॥

उषसि स्मरणीयो मे पिता संस्कृतशिक्षणात् ।

स्वबाल्ये वञ्चितो भूत्वा मध्यमे वयसि स्थितः ॥ ३२ ॥

संस्कृताध्ययनं कर्तुं पण्डितान् शरणं गतः ।

प्राचोदयच्च मां बालं संस्कृताध्ययनाय सः ॥ ३३ ॥

दिष्ट्या ममापि गुरवस्त एवासन् स्मरामि तान् ।

सप्रश्रयं तानाचार्यान्नमामि च पुनः पुनः ॥ ३४ ॥

नारायणं शास्त्र्युपाह्वं नृसिंहाचार्यमेव च ।

अय्यङ्गार्योपाह्वमार्यं रामस्वामिनमेव च ॥ ३५ ॥

मम संस्कृतसाहित्ययात्रायां ये पदे पदे ।

दत्त्वा करावलम्बं मे मार्गं संदर्शयन्त्यहो ॥ ३६ ॥

महामहोपाध्यायान्स्तान् पद्मश्रीभूषितानहम् ।

शुक्लोपाह्वान् रमाकान्तान् प्रणमामि पुनः पुनः ॥ ३७ ॥

तैरेव चन्द्रिकानामा पद्यानां मम सञ्चयः

देववाणीपरिषदः सन्निधाने  प्रकाशितः ॥ ३८ ॥

सन्धिसम्बद्धतन्त्रांशः तन्त्रांशो वृत्तसूचकः।

जावागणकभाषायां मया विरचितौ पुरा ॥ ३९ ॥

छन्दःशास्त्रस्य विषये प्रबन्धौ द्वौ कृतौ मया।

भण्डार्कर् संस्थया नूनं ख्यातया संप्रकाशितौ ॥ ४० ॥

सुभाषितानां नीवीति श्लेषालङ्कारभूषिता।

वेदान्ताचार्यवर्याणां कृतिः ख्याता मनोहरा ॥ ४१ ॥

कृता कन्नडभाषायां मेलुकोटेस्थसंसदा

नीता प्रकाशं विधिवत्वेदान्ताचार्यसन्निधौ॥ ४२ ॥

वर्षद्वयात्प्राक् संपन्ने वाङ्कुवर्नगरे मया

छन्दःप्रबन्धः पठितो विश्वसंस्कृतसंसदि ॥ ४३ ॥

धन्योऽस्म्यनुगृहीतोऽस्मि प्रथितं रूपकं कवेः

ईब्सनस्य प्रसिद्धस्य संस्कृतेऽनूदितं मया ॥ ४४ ॥

देववाणीपरिषदेदानीं तत् पुत्रिकागृहम्

प्रकाशं नीयत इति प्रह्वः शृण्वन् शमस्तु भोः॥ ४५ ॥

