+++
title = "करुणावज्रायुधम्"
author = "बालचन्द्रसूरिः"
publisher = "गांधीवल्लभदासत्रिभुवनदासः"
"publish year" = "1916"
domain = "काव्यानि"
sub-domain = "नाटकम्"
pages = "55"
language = "संस्कृतम्"
editor = "चतुरविजयः"
printer = "आर्यसुधाकर-मुद्रणालयः"
"serial no." = "Ebharati-5631"
source_url = "https://www.ebharatisampat.in/readbook3.php?bookid=MjgyODcwMTQ4NDU1MDQ1&pageno=MjI0MjQyNjk5NTk="

+++
[[करुणावज्रायुधम्	Source: [EB](https://www.ebharatisampat.in/readbook3.php?bookid=MjgyODcwMTQ4NDU1MDQ1&pageno=MjI0MjQyNjk5NTk=)]]

\[

[TABLE]

[TABLE]

[TABLE]

**॥ प्रास्ताविकनिवेदनम् ॥**

**<MISSING_FIG href="../books_images/U-IMG-1724836216Screenshot2024-08-25193415.png"/>**

 अस्य सुललितवाक्यरचनाचातुर्येण जनमनोरञ्जकस्य सुप्रसिद्धपरोपकृतिसारभूतक रुणाप्राधान्यस्य करुणावज्रायुधाभिधेयस्य नाटकस्य के कविकोटिकोटीराः प्रणेतार इत्येतद्विषयस्य निर्णयस्तु प्रस्तुतप्रबन्धप्रान्तगतस्य—

**“भद्रश्रीहरिभद्रसूरिसुगुरोः षट्तर्कविद्याविदः **  
**शिष्यः श्रीश्रुतदेवतासुत इति ख्यातः प्रबन्धं व्यधात् ।**  
**श्रीवज्रायुधचक्रवर्तिचरितव्याहारवैतालिकं**  
**विद्वत्कर्णरसारसायनममुं श्रीबालचन्द्रः कविः ॥"**

 इत्येतत्पद्यस्यावलोकनेन श्रीहरिभद्रसूरिशिष्या बालचन्द्रकवय इति स्फुटमेव। एते कविचूडामणयः कदांऽभूवन्निति विचारे जायमाने एतन्नाटकप्रस्तावनागतस्य—

**" प्रस्तुतवृत्त्या तु समादिष्टोऽस्मि तेनाष्टमीचन्द्रविशालभालेन श्रीमता वस्तुपालेन । "**

 इत्येतद्वाक्यस्य निर्वर्णनेन मन्त्रिवस्तुपालसाहाय्येन प्राप्तसूरिपदानां चैषां सत्तासमयो विक्रमीयायास्त्रयोदशशताब्द्याःप्रान्तवर्त्त्येवेत्याविष्करणं न सर्वथाप्यसमीचीनम्।

 एतद्व्यतिरिक्ता एभिरेव कविभिः कृता उपदेशकन्दलीवृत्तिविवेकमञ्जरीवृत्तिवसन्त-विलासमहाकाव्याद्या ग्रन्था अद्यापि रञ्जयन्ते सुजनजनमनांसि।

 एतत्संशोधनसमये प्रवर्तकश्रीमत्कान्तिविजयपूज्यश्रीमद्हंसविजययोः सकाशादेकैकं पुस्तकं संप्राप्तम्। एतत्पुस्तकद्वितयाधारेण महता प्रयासेन संशोधितेऽप्यत्र निबन्धे मतिविभ्रमेणाक्षरयोजकदोषेण वा क्वाप्यशुद्धिर्वाचकानां दृष्टिपथमवतरेत् तदा संशोध्य वाचनीयं धीधनैरित्याशासे—

प्रवर्त्तकश्रीमत्कान्तिविजयचरणचञ्चरीकः

**चतुरविजयो मुनिः ।**  

**पात्राणि ।**

**<MISSING_FIG href="../books_images/U-IMG-1724836216Screenshot2024-08-25193415.png"/>**

कलहंसः ..............................................................................नृत्यकारौ

     कलकण्ठः

वज्रायुधः ...............................................महाविदेहस्थरत्नसंचयानगरीनृपतिः

पुरुषोत्तमः
...........................................................................राज्ञो मन्त्री

नारङ्गकः ........................................................................ नृपत्यङ्गरक्षकः

विदूषकः ......................................................... नमर्मोक्तिभिर्हास्यकारकः

मञ्जीरकः
.............................................................................. .वेत्रधारी

    पारापतः

श्येनः.........................................................पक्षिरूपेण परावर्तितरूपौदेवौ

स्थूलपादः .................................................................................... सूदः

पुरुषः .............................................................................. राज्ञोऽनुचरः

देवी. .................................................................पट्टराज्ञी लक्ष्मीवतीनाम्नी

प्रियंवदा ................................................................................... दासी

धारिणी
.................................................................................प्रतिहारी

     प्रथमदेवः

द्वितीयदेवः ............................................................... ईशानेन्द्रसंसत्सभ्यौ

    प्रथमवैतालिकः

द्वितीयवैतालिकः ......................................................................
मागधौ

**\_\_\_\_\_\_\_\_\_\_\_\_\_\_\_\_\_**

**॥ अर्हम् ॥**

॥ न्यायाम्भोनिधिश्रीमद्विजयानन्दसूरिभ्यो नमः ॥

**<MISSING_FIG href="../books_images/U-IMG-1724836216Screenshot2024-08-25193415.png"/>**

**श्रीबालचन्द्रसूरिविरचितं**

**करुणावज्रायुधनाटकम् ।**

**<MISSING_FIG href="../books_images/U-IMG-1724836216Screenshot2024-08-25193415.png"/>**

**देवः पायादपायात्प्रथमजिनपतिः सर्वगीर्वाणसेव्यः**

**शैवेयो वः शिवानि प्रथयतु करुणाकन्दलीमूलकन्दः ।**

**वामेयः किञ्च वामं शमयतु शमितापारसंसारतान्तिः**

**शान्तिः शान्तिप्रदः स्तात्प्रकटितजगदाभोगरक्षाभियोगः ॥१॥**

( नान्द्यन्ते )

 **सूत्रधारः**—(सप्रमोदमभितो निरूप्य ) अये ! विभातारम्भ इव वेभासते। तथाहि—

**परोपकृतिशालिना भुवनमेतदुद्गच्छताऽ-**

**धुना कमलबन्धुना भगवतापदोषं कृतम् ।**

**अतो गगनमण्डलाह्रजति पात्रमङ्कच्छला **

**दुपानहमिवानने दधदपास्तकान्तिः शशी ॥ २ ॥**  

 अपि च—

**उदयमयमखण्डश्चण्डभानुस्त्रिलोकी- **

**नयनतिमिरखेदच्छेदपुण्यादवाप। **

**अहह ! विहितचक्रद्वन्द्वविश्लेषपापा- **

**दिव गलितकुरोऽयं मान्द्यमिन्दुः प्रपेदे ॥ ३ ॥**

 अपि च—

**आर्ता इवास्तमयति प्रियवन्मृगाङ्के**

**स्वं स्वं पिधाय मुखमेकतमः पटेन। **

**दिक्कामिनीर्विरुदतीर्बहुभिर्विलापैः**

**संबोधयन्नयमुदेति करैर्विवस्वान् ॥ ४ ॥**

 अपि च—

**तुलयतितमामर्कस्ताम्रीमयं नवझल्लरी-**

**मयमपि शशी जीर्यड्ढक्कापुटाकृतिमश्नुते।**

**इयमपि मही देहिच्छायामिषाज्जलमानुषै-**

**रिव कवचिताशेषैः शोषंगतस्य तमोऽम्बुधैः ॥ ५ ॥**

( इति परिक्रम्य सविनयमञ्जलिंबद्ध्वा सामाजिकान् प्रति ) भो भोः सभासदः ! श्रूयतामवधान-माधाय मामकीनं वचः। तथा च—

**प्राग्वाटान्वयसिन्धुपार्वणविधुः श्रीचण्डकोऽभूत्पुरा **

**तस्मान्मण्डितभूरभूच्च तनुभूश्चण्डप्रसादाभिधः।**

**सोमः किञ्च तदात्मजः समभवद्विश्वप्रियो भावुक- **

**स्तस्यापि प्रथितः सुतोऽजनि जने नाम्नाश्वराजः कृती ॥ ६ ॥**

 अपि च—

**तत्पुत्रः समभूद्विभूतिवसतिः श्रीमल्लदेवाख्यया**

**ज्येष्ठः श्रेष्ठगुणैकभूस्तदनुभूः श्रीवस्तुपालोऽभवत् ।**

**तेजःपाल इति प्रसिद्धमहिमा जज्ञे कनिष्ठोऽनयोः **

**कल्पानोकहकन्दलप्रतिकृतिर्यस्योपकारी करः ॥ ७ ॥**

 किञ्च—

**शास्त्राम्भोधिमतीवपीवरधिया नावेव यस्तीर्णवान् **

**मग्नस्तु प्रतिवासरं जितमधौ साधौ तदीये रसे । **

**नष्टः पापमलिम्लुचाच्च कुरुते धर्मे गुणारोपणं **

**तत्कस्यात्र न वस्तुपालसचिवश्चित्रीयते चेतसि ॥ ८ ॥**

 अपि च—

**ऐन्द्रो मण्डप एष चण्डपकुलश्वेतांशुना निर्ममे**

**येनानल्पगुणापणेन तरणेर्वीहारविष्कम्भकः ।**

**तत्तत्पूर्वजमूर्त्तिभिस्तिलकितः शैवेयवामेययो- **

**श्चैत्यद्वन्द्वमिदं च संचितयशस्संदोहसंदेहकृत् ॥ ९ ॥**

 अथवा गूर्जरधराधिराजश्रीवीरधवलसचिवावतंसस्याविश्राऽन्तमेव कनकधाराधोरणीवर्ष-प्रीणिताशेषवनीपकस्य निजदोर्मण्डलचण्डिमकुण्डलितवैरिविक्रमस्य निरवद्यधर्माचरणचातुरी-विस्तारितकृतयुगावतारस्य स्थानस्थाननिष्पाद्यमानसुरसदनशिलासंघातटङ्कणटणत्कारैरभि-चारठकारोच्चारैरिव निर्वासितकलिपिशाचस्य विवेकवाचस्पतेरमुष्य कतिशः सुचरितानि समुद्गीर्यन्ते। प्रस्तुतवृत्त्या तु समादिष्टोऽस्मि तेनाष्टमीचन्द्रविशालभालेन श्रीमता वस्तुपालेन। यदत्र तत्रभगवतः  

शत्रुञ्जयशिखरिशिखामणेर्विमलकेवलज्ञानमुकुरसंक्रान्तत्रिभुवनोदरविवर्तमानपदार्थसार्थस्य पुरुषोत्तमनाभिसूतेर्देवाधिदेवस्य युगादिव्यवहारवेधसः सेवाहेवाकिदेवासुरविसरशरोमणिमुकुट-विटङ्कशाणानिशातचरणतामरसनखचन्द्रमसोऽपारसंसारपारावारनिमज्जज्जन्तुसं–तानसेतुभूतस्य स्मरविजयकृतः प्रथमतीर्थकृतः सुरसद्मनि जिनमतप्रसिद्धः करुणारसानुविद्धः कोऽपि प्रबन्धस्त्वयाभिनेतव्यः। किञ्च, लोको हि परिचितगुणद्वेषित्वात् नूतननूतनवस्तुनि स्वमनो रमयति। ततो नूतनः कोऽप्यस्ति सुधाकरकरनिकरशुद्धः सुश्लिष्टललितबन्धः प्रबन्धः। येन समल‌ङ्कृतसंसदां सभासदां मनो विनोदयामि। (इति मीलितदृक् चिन्तां नाटयति ) ।

(प्रविश्य)

 **नटः**—(सविस्मयं ) मारिष ! किमिति चिन्ताचान्तस्वान्त इव विलोक्यसे।

 **सूत्रधारः**—( उन्मील्य चक्षुषी सहर्षस्मितम् ) भाव ! साधु समागतोऽसि। कथय तावत् कमपि जिनमतप्रसिद्धं करुणारसानुविद्धं नूतनप्रबन्धं येनामून् सभासदः प्रसादमासादयामि।

 **नटः**—मारिष ! श्रीदेवेन्द्रगुरुस्वहस्तस्वपदनिवेशितस्य भुवनभद्रङ्करस्य श्रीभद्रेश्वरसूरिगुरोः पट्टनभस्तलालङ्करणकिरणमालिना प्रतिबादिदितितनयदमनसौरिणा श्रीमदभयदेवसूरिणा निजकरतामरसप्रतिष्ठितानप्रतिमप्रतिभाभरसौरभदुर्भगीकृतत्रिदशसूरीन् श्रीहरिभद्रसूरीनभिजानासि ? ।

 **सूत्रधारः**—( साक्षेपम्)

**साहित्याम्बुधिबन्धुरामतितरां षट्तर्कखण्डान्वितां**  

**नानालक्षणदुर्गदुर्गमतमां विद्यामनन्तामपि।**

**सच्चक्रेण समाश्रिताः सुकृतिनो ये साधयन्ति स्म ता-**

**नेकः को मुनिचक्रवर्तिन इह क्षोणितले वेद न ॥ १० ॥**

 अपरं च—

**विलसदमृतद्वेषा येषां वचःप्रचयं पपुः**

**सपुलकवपुःस्तम्भा जम्भान्तकादिसुराः पुरा।**

**तदपलपने ते वर्तेरन्नथापरथा कथं**

**न विधुरधुना तत्पिण्याकः स चेद् भुवने भवेत् ॥ ११ ॥**

 अपि च—

**यत्कीर्त्तिगौर्येण मिथोऽप्यलक्ष्यौ**

**गौरीगिरीशौ दिवि गौरकान्ती।**

**करप्रपञ्चैर्मिलितौ वियोग- **

**भीत्यार्द्धनारीश्वरतां प्रपन्नौ ॥ १२ ॥**

 **नटः**—तत्पदपङ्कजमधुव्रतेन कविकर्मकरणनिस्तन्द्रेण श्रीमदाचार्यबालचन्द्रेण विहितः सर्वजनहितः समस्ति त्रिजगतामपि कृतपुण्यसंबन्धः करुणावज्रायुध इति प्रबन्धः।

 **सूत्रधारः**—(सप्रमोदम् )

**क्षोणीभर्तुश्चरितमतुलं तस्य वज्रायुधस्य**

**श्रीमानस्मिन् बपुरिगणभृद्बालचन्द्रः कवीन्द्रः।**

**सान्द्रप्रीतिर्गुणगणवती संसदेषाप्यशेषा **

**दक्षाः साक्षादपि वयमिमे स्पष्टनाट्यक्रियासु ॥ १३॥**  

 अपि च—

**बुध्नादेवायमह्नाय तस्मादस्माकमुच्चकैः ।**

**प्राचीनः पुण्यकल्पद्रुः फलेग्रहिरजायत ॥ १४ ॥**

 **नटः**—मारिष ! अतीतक्षितिपतिचरितप्रबन्धकरणकष्टकवलिताशयानां कवीनां कथय का नाम स्वार्थसंपत्तिः। स्वार्थभ्रंशो हि पुंसां परमपाण्डित्यम्।

 **सूत्रधारः**—भाव! नैतदुच्यते। यतः—

**सर्वः परार्थमारम्भः संरम्भः शुभकर्मणाम् ।**

**उदेति प्रत्यहं पश्य स्वकार्याय किमर्यमा ॥ १५ ॥**

 अपि च—

**परोपकारकरणात्पुण्यमुज्जृम्भते सताम् । **

**पुण्यं हि सर्वसंपत्तिवशीकरणकार्मणम् ॥ १६ ॥**

(नेपथ्ये)

 साधु साधु हृदयङ्गममभिहितवानसि। यतः—

**का कामधेनुरिह कश्चिन्तामणिरपि च कल्पशाखी कः।**

**सर्वाण्यमूनि भुवने पर्यायवचांसि पुण्यस्य ॥ १७ ॥**

 **सूत्रधारः**—(श्रुतिमभिधा \[नी\] य) अये! प्रारब्धमेव नर्तकैः। तदेहि भाव ! आवामपि अनन्तरकरणाय सज्जीभवावः।

( इति निष्कान्तौ )

**॥ प्रस्तावना ॥**

**<MISSING_FIG href="../books_images/U-IMG-1728921643ooooo.png"/>**

( ततः प्रविशति "का कामधेनुः " (१७) इति पठन्कलहंसः कलकण्ठश्च)

 **कलकण्ठः**—सखे कलहंस ! एवमेवैतत्। तथाहि—

**कल्प्यते किमिति कार्मणचिन्ता- **

**खेदमेदुरमिदं निजचेतः । **

**वश्यतां नयति पूर्वभवात्तं**

**पुण्यमेव भुवनानि किमन्यत् ॥ १८ ॥**

 **कलहंसः**—सखे कलकण्ठ ! विश्वस्यापि हृदयसंवादि तावकं वचः। स एष प्राचीनपुण्यस्यैव परिपाकप्रकर्षः, यदयं मङ्गलावतीविजयवसुमतीयुवतीवदनतिलकायमानरत्नसञ्चयापुरी-परमेश्वरक्षेमङ्करक्षितिपालकुलकमलदिनेश्वरश्चतुरशीतिलक्षप्रमितकरितुरगरथवरूथिनीभिराक्रान्तदिक्चक्रः स्वामी श्रीवज्रायुधनामा महीशक्रः,

**विजित्य जगतीमेतां द्विस्त्रिखण्डमयीमपि ।**

**अखण्डितभुजावीर्यः स्वपुर्यां पुनराययौ ॥ १९ ॥**

 यतः—

**विना तेजोऽन्तरं चक्षुर्निर्णयोऽपि हि निर्नयः ।**

**यथा तथा विना पुण्यं विक्रमोऽपि हि विक्रमः ॥ २० ॥**

 **कलकण्ठः**—इदमित्थमेव। अपरं च सखे कलहंस ! स क्षेमङ्करक्षितिपतिरमुष्यनृपतेः पिता यः किल सकलभुवनभास्करस्तीर्थकरः। संप्रति समस्तसुरपतिनिकुरम्बपरिचर्यमाणः समस्ति विहरमाणः।

 **कलहंसः**—अथ किं ?।

 **कलकण्ठः**—(सोल्लासम्) तर्हि,

**जगत्पिता यस्य पिता जिनाधिपः**

**स्वयं तु वास्तोष्पतितुल्यवैभवः ।**

**अगोचराणामपि पुण्यसंपदा- **

**मसौ न पात्रं कथमुर्वरावरः ॥ २१ ॥**

 अपि च—

**शेषदण्डजुषः क्षोणीछत्रस्य कलशायते ।**

**अयं वलयिताम्भोधिदुकूलस्योपरि स्थितः ॥ २२ ॥**

 **कलहंसः**—सखे ! किमेकुमुच्यते ?

**उत्कृष्टमूपगणनासु विधाय रेखा- **

**मस्यादितः सुरसरिन्मिषतो विरञ्चिः।**

**तत्तुल्यमन्यमवनावनवेक्ष्य पाणे-**

**श्चन्द्रं खटीमिव मुमोच नभःकटत्रे ॥ २३ ॥**

 अपि च—

**प्रतिच्छन्दः कुन्दस्तुहिनरुचिरुचैरुपकथा**

**समस्यावश्यायः स्फटिकशिखरी च प्रतिकृतिः ।**

**अखण्डं पाखण्डं कुमुदवनखण्डं सुरसरि-**

**त्पयः पौनःपुन्यं विशदमहसामस्य यशसाम् ॥ २४॥**

 **कलकण्ठः**—सखे ! साधूदितं भवता।

**क्षितीशा बहवोऽभूवन् भविष्यन्ति च सन्ति च ।**

**परम्परोपकारित्वत्याद्वैतमिह वर्त्तते ॥ २५ ॥**

 **कलहंसः**—(सशिरःकम्पम् )

**निष्कारणोपकर्तृणामयं सीमा महीपतिः । **

**किमन्यदर्थितः प्राणानपिदत्तेयदर्थिनाम् ॥ २६॥**

 (क्षणमिव स्थित्वा साकूतम्) सखे कलकण्ठ ! तदद्य परोपकारव्यसनिनोऽमुष्य स्वामिनोऽशुभारम्भं शुभावसानं कमपि व्यवसायमहं वितर्कयामि यदिदानीं वामेन दक्षिणेन च चक्षुषा परिस्फुरितम्। तदधुनावामपि तस्य चतुर्दशीनिशागृहीतपारितदुरितौषधपौषधव्रतस्य पौषधशालाप्राङ्गणे सिंहासनमलङ्कृत्य पुरुषोत्तमेन सह मन्त्रिणा धर्मगोष्ठीपरायणस्य प्रत्यक्षधर्ममूर्त्तेर्नाथस्य सविधीभवावः।

( इति त्वरिततरं निष्क्रान्तावुभौ )

**(विष्कम्मकः)**

 ( ततः प्रविशति सुरगिरिशिखरस्थ इव दिवस्पतिः काञ्चनसिंहासनाधिगतमूर्तिश्चक्रीवज्रायुधः अमात्यपुरुषोत्तमश्चकलहंसः कलकण्ठश्च)

 **राजा**—

**भजत भजत धर्म्यं कर्म दुष्कर्मधर्म- **

**क्षपणनिपुणलीलावारिसब्रह्मचारि । **

**कुगतियुवतिलास्यस्थानमालस्यमस्मि-**

**न्नवगणयत लोकाः ! सर्वशोकाधिकारि ॥ २७ ॥**

 **मत्री**—देव ! धर्मस्य किं विस्फूर्जितम् ? ।

 **राजा**—अमात्य !

**यद्द्वारे हृदयं हृदा ननु सदा निर्दल्यते सेवकै-**

**रुद्वल्गन्ति हया यदङ्गणभुवि क्रीडन्ति यद्दन्तिनः । **

**प्रातर्बन्दिगिरा सुधारसकिरा गीतेन यन्मुच्यते **

**निद्रा सान्द्रमतन्द्रमेव तदिदं धर्मस्य विस्फुर्जितम् ॥ २८॥**

(नेपथ्ये)

 **वैतालिकः**—जय जय नयनलिनविकासनैकमार्त्तण्ड ! चण्ड-

 प्रतापसंपद्विशोषिताशेषरिपुनृपतियशःप्रसरकासार ! सारसर्वस्वपराजिताहितराज ! राजन् ! विभातेयं विभावरी। तथाहि— 

**अयमुदयति मिथ्यातत्त्ववद् ध्वान्तजातं**

**विपुलमपि विलुम्पन् विष्टपस्यापि गोभिः । **

**भविकजनमिवोच्चैर्बोधयन् पद्मखण्डं**

**जिनपतिरिव देवः पद्मिनीप्राणनाथः ॥ २९ ॥**

 इतश्च—

**संवर्मिता दधुरिमास्तव दन्तिदन्त- **

**पर्यङ्किका नवविकर्त्तनभाभिराभिः ।**

**लीलाब्जकूर्परशयालुजयश्रियोऽङ्ग- **

**रागैकसङ्गमवशादिव शोणिमानम् ॥ ३० ॥**

 इह हि—

**रिपुक्षितिपभूधरप्रकरवज्र ! वज्रायुध ! **

**क्षितीश्वरशिरोमणे ! प्रणयिचक्रचिन्तामणे ! । **

**जिनाधिपचतुष्टयी दिशतु शाश्वती शाश्वती-**

**मियं तव सुखश्रियं सुकृतचिह्नमह्नोमुखे ॥ ३१ ॥**

 **राजा**—(समाकर्ण्य सप्रसादम्) कोऽत्र भोः ! ।

(प्रविश्य )

 **पुरुषः**—(योजितपाणिः) आदिशतु देवः।

 **राजा**—अरे नारङ्गक ! अस्मदाज्ञया ब्रूहि भाण्डागारिणं जिनदासं यत्त्वयामुष्मै वैतालिकाय सुवर्णकोटिदशकं देयमिति।

 **पुरुषः**—यदादिशति देवः (इत्यभिधाय निष्कान्तः)

(पुनर्नेपथ्ये)

**(क)[^1] एसऽक्कोगयणंगणिक्कनलिनीपत्तंमि जुण्हादहि-**

[^1]: "एषोऽर्को गगनाङ्गणैकनलिनीपत्रे ज्योत्स्नादधि- पृष्ठं तारकशालिकूरनिकरं भुङ्क्तेस्वर्गस्थितः । चन्द्रो वायसपिण्डक इव पुरतो दृश्यतेऽस्तयन् यस्मिन् वायसवाहिनीव चलिता ध्वान्तावली शोभते ॥"

**प्पिट्ठंतारगसालिकूरनिअरं भुंजेइ सग्गट्ठिओ । **

**चन्दो वायसपिंडगु व्व पुरदो दीसेइ अत्थंतओ **

**जस्सिं वायसवाहणि व्व चलिआ धंतावली सोहए ॥ ३२ ॥**

(सर्वे समाकर्ण्य स्मयन्ते )

 **राजा**—नियतमेताभिर्वचनरचनाभिः क्रमेलकमुखेन भाव्यम्।

(ततः प्रविशति विदूषकः )

 **कलकण्ठः**—( विदूषकमालोक्य सोपहासं कलहंसं प्रति जनान्तिकम्)

वयस्य !

**पादौ वक्रौ धनुरिव कटी वज्रमध्यानुकारा**

**निन्द्याकारा जठरपीठरी मुष्टिमेयं च वक्षः ।**

**बाहू स्कन्धोपचयरहितावास्यमुष्ट्रास्यबन्धु**

**ग्रीवा नीचा लघुरवयवः कोऽपि नास्य प्रशस्यः ॥ ३३ ॥**

 **कलहंसः**—(स्मितं नाटयति)।

 **विदूषकः**—(दक्षिणकरमुदस्य) (ख)[^2] भो ! एयं सत्थि भोदु भवदे।

[^2]: "भो एतत्स्वस्ति भवतु भवते ।"

 **राजा**—(विहस्य) स्वागतं वयस्याय।

 **विदूषकः**—(प्रहस्य) (क)[^3] अणवरयमेव सुरयचउराए निअयबंभणीए समं विसयसुहमणुहवंतस्स एदस्सिं मे रम्मे मणुअजम्मे सागदमेव। पुणो धम्ममहाभूअच्छलिअस्स पव्वरयणीसु बंभचेरकलिअस्स गुत्तिहरे विव पोसहहरे लुलियस्स (इत्यर्धोक्ते)

[^3]: "अनवरतमेव सुरतचतुरया निजकब्राह्मण्या समं विषयसुखमनुभवत एतस्मिन् मे रम्ये मनुजजन्मनि स्वागतमेव। पुनर्धर्ममहाभूतच्छलितस्य पर्वरजनीषु ब्रह्मचर्यकलितस्य गुप्तिगृहे इव पौषधगृहे लुलितस्य।"

 **राजा**—(विहस्य) वयस्य ! संकील्य निजपुराणपुस्तकं वाचंयमो भव।

 **विदूषकः**—(ख)[^4] एवं भोदु। ( इत्यभिधाय विनयादिव नम्रीभूय पुरस्तादुपविशति। सर्वे पटान्तेन मुखं पिधाय प्रहसन्ति।)

[^4]: "एवं भवतु।"

 **मन्त्री**—(राजानं प्रति) इदमादिशन्ति स्म देवपादाः। “भजत भजत धर्म्यं” (२७) इति। तदिह निजमनसि सर्व एव धर्मकर्मठः, न कश्चित्पापकापालिकमठः। तथाहि—

**एकतो वेदविदुरः सौनिकः पुनरन्यतः । **

**पापीति व्याहृतः कोपाज्जायते लोहितेक्षणः ॥ ३४ ॥**

 **राजा**—मन्त्रिन् ! गड्डरिकाप्रवाहोऽयम्। धर्मकर्मसु लोकस्य न काचित्तत्त्वविचारणा। यतः—

**अज्ञाः केचिद्विदधति मुधा धर्मदम्भादधर्मं**

**कोऽयं धर्मः स्वहृदि नयने मीलयित्वा मृशन्तु । **

**दीयन्ते यद्वनभुवि दवाः प्राणिनस्त्राणहीना **

**हन्यन्ते यत्पिशितबलये देवतानां पुरस्तात् ॥ ३५ ॥**

 अपि च किंबहुना भाषितेन—

**यो जन्तुहिंसार्जितधर्मकर्मणा**

**गन्तुं दिवस्तुङ्गपदं समीहते । **

**स भस्मसोपानपथेन निश्चितं**

**समुच्चमारोढुमगेन्द्रमिच्छति ॥ ३६ ॥**

 अपि च—

**हिंसामयः शिशुक्रीडाधूलीदेवकुलोपमः ।**

**स किं धर्मोऽपि धर्मान्तर्बालिशेनापि पठ्यते ॥ ३७ ॥**

 किश्च—

**अभेद्यो वादिभिर्जैनः कुञ्जरैरिव मन्दरः । **

**जीवरक्षामयः साक्षादेष धर्मः सनातनः ॥ ३८ ॥**

 अपि च—

**स्वर्गापवर्गसंपत्तिकारणं करुणामयः ।**

**जैन एव सतां धर्मः कर्मघर्मघनाघनः ॥ ३९ ॥**

 अन्यच्च—

**एनं जैनं विना धर्ममन्ये धर्माः कुधीमताम् ।**

**संवृता एव शोभन्ते पटच्चरपटा इव ॥ ४० ॥**

 **कलकण्ठः**—(अपवार्य) वयस्य कलहंस ! पश्य पश्य।

**आकर्णयन्नुभाकर्णिसकर्णः सचिवोत्तमः । **

**रोमाञ्चितवपुर्यष्टिरेष माषफलीयति ॥ ४१ ॥**

 **कलहंसः**—(मन्त्रिणमालोक्य शिरो धुनीते)

 **मन्त्री**—देव ! खलूक्त्वाऽन्यधर्मसंकथाम्,

**दयैव सर्वभूतेषु यदि धर्मस्तदा सदा । **

**किमीड्यःपीड्यतेखात्मा राजन्ननशनादिभिः ॥ ४२ ॥**

 **राजा**—मन्त्रिन् ! नैतदुच्यते। यतः—

**रसकर्मज्वरौ दत्तदरौ हन्त ! सहोदरौ ।**

**देहाद्देहवतां नेह नश्यतोऽनशनं विना ॥ ४३ ॥**

 **अन्यच्च**—

**प्रलीयन्ते न कर्माणि तपःकर्म विना ननु ।**

**सकर्मा शिवशर्माणि शाश्वतानि लभेत न ॥ ४४ ॥**

 **विदूषकः**—(सहासं विनिश्चित्य) (क)[^5] भो रायं ! धम्ममहाभूअग्गहिअस्स एदं दे पलविदं अम्ह सिरोवेयणमुप्पाडेइ। जओ—

[^5]: "भो राजन् । धर्ममहाभूतगृहीतस्य एतत्ते प्रलपितं अस्माकं शिरोवेदनामुत्पादयति।"

**(ख)[^6] खंता पिअंता इह जे मरंति पुणोऽवि ते खंति पिअंति रायं ! ।**

[^6]: "खादन्तः पिवन्तः इह ये म्रियन्ते पुनरपि ते खादन्ति पिबन्ति राजन् !।    क्षुधा तप्ता पुनर्ये म्रियन्ते पुनरपि तप्यन्ते क्षुधा ते तु ॥"

**   खुहाइ तत्ता पुण जे मरंति पुणोऽवि तप्पंति खुहाइ ते उ ॥४५**

 **राजा**—(विहस्य) वयस्य !

**अपालयित्वा सहकारपादपं **

**फलर्द्धिमुद्यानपतिर्लभेत न । **

**काले यथा चारुतपस्तथा जनो **

**ऽप्यपालयित्वा लभते न तत्फलम् ॥ ४६ ॥**

**विदूषकः**—(क)[^7] भो रायं ! सव्वजणहियं तए अभिहिअं। पुणो जणच्छायापयाणविंझस्स तवसाहिणो काउ फलसंपयाओ।

[^7]: "भो राजन् ! सर्वजनहितं त्वयाभिहितं, पुनर्जनच्छायाप्रदानवन्ध्यस्य तपःशाखिनः काः फलसंपदः ? ।"

 **राजा**—निरर्गला एव स्वर्गापवर्गसुखसंपत्तयः तपःकल्पशाखिनः फलसंपदः।

 **विदूषकः**—(सहासं संस्कृतमाश्रित्य) हंहो राजन् ! मुर्खशिखामणिरसि। यतः—

**पूर्वाभ्यासवशाद्वशीकृतरिपुक्ष्माकान्त ! सान्तःपुरं **

**राज्यं प्राज्यविभूतिसंभृतमदः प्राप्यापि संतप्यसे । **

**यन्नूनं ननु धर्मकर्मभिरिति खर्गापवर्गाय य- **

**त्कर्कन्धूः फलितास्ति तत्र किमिति क्ष्मापाल ! किञ्चाम्लिका ॥४७॥**

(सर्वे हास्यं नाटयन्ति )

 **राजा**—(विहस्य) वयस्य ! क्रमेलकमुख इति नामसदृशी ते भणितिसरसी। अयोग्योऽसि धर्मरहस्यस्य। परं वयस्य इति लेशोद्देशेन किञ्चिदुपादश्यते। आस्तां तावदवाङ्मनस-गोचरापवर्गसुखवर्गवरूथिनी।

**यथा प्रातः कश्चित्कुशतृणमुखस्थेन कुमति-**

**स्तुषारस्यावश्यं तुलयति तुषारेण जलधिम् । **

**तथा स्वर्गोदग्रप्रचुरसुखसंदोहममुना**

**भुवः सौराज्येन त्वमपि गतबुद्धे ! तुलयसि ॥ ४८ ॥**

 **विदूषकः**—(क)[^8]") ही ही रायं !

[^8]: "हीही राजन् (हीही निपातो विदूषकाणां हर्षे

**(ख)[^9] इमे कामाः कालिकाः (अनिश्चिताः) येऽनागताः। केन दृष्टः परो लोकः अस्ति वा नास्ति वा पुनः ॥") हत्थागया इमे कामा कालिआ जे अणागया ।**

[^9]: "हस्तागता (स्वाधीना वर्तन्ते

**    
केण[^10]दिट्ठेपरे लोए अत्थि वा नत्थि वा पुणो ॥४९॥**

[^10]: "' को जाणई परे लोए' इति पाठानुसारेण तु 'को जानाति परो लोकः'।"

 **राजा**— (विहस्य )

**करस्थमप्येवममी कृषीवलाः **

**क्षिपन्ति बीजं पृथुपङ्कसङ्कटे ।**

**वयस्य ! केनापि कथं विलोकितः**

**समस्ति नास्तीत्यथवा फलोदयः ॥ ५० ॥**

 **विदूषकः**—(निरुत्तरीभूय) (ग)[^11] भो रायं ! निअमंतिणा समं चेव घम्मविआरं करेह। अम्हे उण निअबंभणीए मुहकमलझाणं कारिस्सामो। (इति मीलितदृकः कृतपर्यङ्कासनबन्धविधिर्ध्यानं नाटयति। सर्वे इसन्ति )

[^11]: "भो राजन् ! निजमन्त्रिणा समं चैव धर्मविचारं कुरु। वयं पुनर्निजब्राह्मण्या मुखकमलध्यानं करिष्यामः ॥"

(नेपथ्ये)

**एते बन्धुरगन्धसिन्धुरघटादानोर्मिभिः पङ्किले**

**सिंहद्वारि निपेतुषः सरभसं सेवार्थिनः पार्थिवान् ।**

**निध्यायन्ति सहासमाकृतिकृतः पौरा गरीयःपरा- **

**भूतिम्लानमुखत्विषः परिलसल्लज्जानमत्कन्धरान् ॥ ५१ ॥**   

 **विदूषकः**—( समाकर्ण्य सकौतुकम्) (क)[^12] भो रायं ! रायसमूहं सीहदुवारे पउरेहिं उवहसिज्जंतं गदुय जोएमि।

[^12]: "भो राजन् ! राजसमूहं सिंहद्वारे पौरैरुपहस्यमानं गत्वा पश्यामि।"

 **राजा**—वयस्य ! एवं कुरु।

 **विदूषकः**—(ससंभ्रममुत्थाय निष्कान्तः)

 **मन्त्री**—(स्वगतम्) अहो ! क्षेमेण प्रदीपनमुपशान्तम्।

( नेपथ्ये उच्चैः स्वरम् )

 (ख)[^13] परित्तायध परित्तायध।

[^13]: "परित्रायध्वं परित्रायध्वम् ।"

 **राजा**—(सविस्मयम्) किमयं वराकः क्रमेलकमुखः प्रलपति।

(प्रविश्य संभ्रान्तः)

 **क्रमेलकमुखः**—(ग)[^14] महाराय ! परित्ताहि परित्ताहि मं।

[^14]: "महाराज ! परित्रायस्व परित्रायस्व माम्।"

 **राजा**—वयस्य ! मा भैषीः । किमिदम्।

**विदूषकः**—(घ)[^15] जावअहं तुरिअतुरिअं वच्चामि ताव करकलिअदत्तदंडो कोऽवि जमपयंडो सिंहदाराउ सम्मुहं जेव वलिअ मह मारणत्थमेव मणुपयमागच्छइ। (सर्वे नेपथ्यावलोकनेन संभ्रमं नाटयन्ति )

[^15]: "यावदहं त्वरितत्वरितं व्रजामि तावत्करकलिकादत्तदण्डः कोऽपि यमप्रचण्डः सिंहद्वारात्सम्मुखं एव वलित्वा मम मारणार्थमेवानुपदमागच्छति।"

(ततः प्रविशति वामप्रकोष्ठार्पितकनकदण्डो दण्डी )

 **राजा**—(सहासम्) वयस्य ! अयं ते यमः।

 **विदूषकः**—(विलोक्य भीत इव पृथ्वीपतेः पादयोर्निलीयते )

 **राजा**—(विहस्य) वयस्य ! नायं यमः प्रतिहारोऽयम्।

 **विदूषकः**—(विलोक्य सवैलक्षस्मितमिव ) (क)[^16] उपलक्षितः एष प्रतिहारो न यमः ।") हूं, उवलक्खिदो एस पडिहारो न जमो। (सर्वे हसन्ति )

[^16]: "हुं (स्वीकारे

 **प्रतीहारः**—( प्रणम्य) देव ! सुबाहुयुगबाहुप्रभृतयः सेवाहेवाकिनः पार्थिवा द्वारि वर्त्तन्ते। कः आदेशः !।

 **राजा**—अरे मञ्जीरक ! तिष्ठन्तु द्वार एव तावद् यावद्वयं सभामलंकुर्मः।

 **प्रतीहारः**—आदेशः प्रमाणम्। (इत्यभिधाय निष्क्रान्तः)

(पुनर्नेपथ्ये)

**असमय इति बुद्ध्वा द्वारपालैर्निषिद्धाः **

**प्रतिफलनमिषेण स्फाटिकप्राङ्गणेषु ।**

**ददृशुररिनरेन्द्राः खं निषण्णा रसान्त- **

**र्गतमतनुह्रियेवाऽन्योन्यमानम्रवक्राः ॥ ५२ ॥**

 **राजा**—(अनाकर्णितेन) मन्त्रिन् ! पुनर्विज्ञपयसि किञ्चित् ? ।

 **मन्त्री**—यदादिशन्ति देवपादास्तत्तथैव नान्यथा। परं देव ! नीतिराह। यत्—

**चलत्येकेन पादेन तिष्ठत्येकेन पण्डितः ।**

**नासमीक्ष्य परं स्थानं पूर्वमायतनं त्यजेत् ॥ ५३ ॥**

 इतिन्यायात्।

**प्रत्यक्षमनवेक्ष्यापि किञ्चित्तत्फलमुज्ज्वलम् । **

**हित्वा विषयजं शर्म तपः कर्म करोति कः ॥ ५४ ॥**  

 **अपि च**—

**दर्श्यतां देव ! तत्किञ्चित्प्रत्यक्षं तपसः फलम्।**

 **राजा**—

**प्रत्यक्षमपि हे दक्ष ! श्रूयतां यदि संशयः ॥ ५५ ॥**

 **तथाहि**—

**मृगाक्षीणां नामाप्यसहत न यः सोऽपि तपसा**

**वशीभूतः शश्वद्विमलयति दासेरक इव ।**

**नमन्नीशः क्षोणीधरदुहितुरंह्रिद्वयमहो ! **

**जटाजूटत्रुट्यत्रिदशतटिनीतोयततिभिः ॥ ५६ ॥**

**अपि च, मन्त्रिन् ! आस्तां तावज्जीवस्याजीवस्यापि ।**

**कष्टकारस्करः स्पष्टमिहैव फलदायकः । **

**स्त्रैणपाणिग्रहं हेम विधत्ते साधितानलम् ॥ ५७ ॥**

 **अतो मन्त्रिन्** !—

**असारस्य शरीरस्य सारमेतद्गुणद्वयम् । **

**तपः प्राणैरपि प्रीतिविधानमपरे जने ॥ ५८ ॥**

(नेपथ्ये)

अन्योन्यसंवलितपलाशपलाशवननिकुञ्जान्तरप्रसरत्प्रावृषेण्यपुण्यजलधरासारताररवगर्वसर्वस्वसर्वंकषः पुरा गोत्रभिन्निर्मुक्तदम्भोलिदण्डवित्रस्तमैनाकपक्षविक्षेपघोरनिर्घोषसख उत्पादित-सकलजनकर्णजाड्यजनिः कोऽप्यमूर्त्तोध्वनिः समजनि। (सर्वे समाकर्ण्य संभ्रमं नाटयन्ति)

(पुनर्नेपथ्ये महान् हाहाकारः )

 **राजा**—(सवितर्कम् )  

**पुरेऽस्मिन्नावासान् दहति दहनः केलिगहनः**

**करी वा प्रासादान् दलयति मदान्धः किमु किमु । **

**हहाहाहाकारः किशलयति चित्ते भ्रममसा- **

**वकस्मादस्माकं प्रमदरहितः पौरविहितः ॥ ५९ ॥**

(पुनर्नेपथ्ये)

 गृह्णीत भोः ! गृह्णीत भोः ! एनमसमञ्जसकारिणं पृष्ठचारिणम्। अयं गृहीत इव गृहीत इव। अमुना मारित इव मारित इव वराकः पुरश्चारी।

 **राजा**— ( समाकर्ण्य कोपाटोपादाविर्भूतभृकुटिभङ्गतरङ्गितललाटतटः )

**उदधिकूलदुकूलवतीमिमां**

**वसुमतीयुवतीं मयि शासति । **

**पुरि क एष करोत्यसमञ्जसं**

**क इह भोः ! करवालमुपानय ॥ ६० ॥**

 **मन्त्री**— (स्वगतम्)

**शमोपष्टम्भितः पौरतुमुलच्छलवात्यया ।**

**शौर्यवायुसखः साक्षादुत्तस्थौ स्वामिनः किमु ॥ ६१ ॥**

(प्रविश्य)

 **पुरुषः**—(पृथ्वीपतेः करवालं समर्पयति।)

 **राजा**— (कल्पान्तकालानलज्वालासहचरमिव कोशान्मण्डलाग्रमाकृष्य करे करोति )

 **विदूषकः**—(सभयमिव वेपमानवपुः) **(क) बीहेमि बीहेमि।[^17]**

[^17]: "बिभेमि बिभेमि"

( इति ब्रुवन् सत्वरमुत्थाय सिंहासनाधः प्रविशति। सर्वे हसन्ति )  

 **कलहंसः**—(अपवार्य) वयस्य कलकण्ठ ! पश्य पश्य,

**शत्रूणां कालरात्रिर्मृगमदतिलकः प्राज्यसाम्राज्यलक्ष्म्याः **

**शाखा रोषद्रुमस्य प्रबलतरमहःखङ्गिनः शृङ्गयष्टिः । **

**स्फूर्जच्छौर्यप्रदीपाञ्जनमनणुयशःपुण्डरीकस्य नालं**

**पाथोधिः पुष्कराणामसिरसितरुचिर्भाति देवस्य हस्ते ॥६२॥**

 **कलकण्ठः**—वयस्य कलहंस !,

**वैकुण्ठनाकाध्वनि पश्य भान्ति **

**कृपाणपट्टे पृथुपुष्कराणि । **

**हता हितक्षोणिभृतां प्रयाता- **

**मस्मिन् पदानीव करम्बितानि ॥ ६३ ॥**

 **कलहंसः**—साधु साधु वयस्य कलकण्ठ ! साधु गदितवान् भवान्।

 **राजा**— (कान्तिकलापकरालं करवालं विधूनयति )

 **मन्त्री**—(स्वगतम्)

**सीमालक्षितिपालकालभुजगः संग्रामसीमाश्रमः **

**श्रीसीमन्तपथः प्रतापहुतभुग् धूमः क्रुधां कन्दलः । **

**कुल्या कीर्त्तिलतावनस्य कबरी निस्सीमराज्यश्रियः **

**शौर्यश्रीकरिणीकरः करतले देवस्य वल्गत्यसिः ॥ ६४ ॥**

( पुनर्नेपथ्ये )

**वज्रायुधो मे शरणं शरण्य**

**इत्युच्चकैर्दीनगिरा लपन्तम् ।**

**धावन्तु धावन्तु वराकमेनं **

**रक्षन्तु रक्षन्तु जगन्त्यमुष्मात् ॥ ६५ ॥**  

 **राजा**—(समाकर्ण्य ससंभ्रमं करवालकरालपाणिः सिंहासनाद्यावदुत्थानं नाटयति तावद्वेगविजितधनुर्मुक्तवाणः पक्षसूत्कारध्वनिभिर्वाचालं दिक्चक्रवालं कुर्वाणः 'शरण्यचूडामणे राजन् ! रक्ष रक्ष मां' इति ब्रुवाणः प्रतिपक्षपृष्ठपातभयसंकोचितनिजप्राणः कम्पमानवपुः तरलनयनयुगलः प्रसरदमन्दश्वासनिःश्वासवातोच्चावचीभवद्गलः दीनः परित्राणहीनः संलीनश्चरणमूलमेकः पारापतः पतङ्गः। ततश्च चमरेन्द्रानुधावितदम्भोलिदण्डमनुहरन् अलमलमसिदण्डाडम्बरेण। 'राजन् ! मम भक्ष्यं मुञ्च मुञ्च' इति व्याहरन् जातप्रलयपवनवेगसङ्गमः कृतान्तइव जङ्गमः कृततन्मार्गानुगमः प्रविशति श्येनविहङ्गमः।)

 **पारापतः**—(सदैन्यं राजानं प्रति) अनयदहननीर ! नयाम्रवनकीर ! गुणसहस्रकिर्मीर ! गम्भीर ! परोपकारशरीर ! धीर ! प्राप्तप्रतिज्ञार्णवतीर ! वीर ! रक्ष रक्ष माममुष्माद्विहङ्गमाधमात् शरणागतोऽस्मि तव।

 **राजा**—(असिकलहंसायोपनीय पारापतं प्रति सप्रतिज्ञम्) अरे कान्दिशीक ! भव निर्भीकः। ननु समस्तजन्तुयातनाऽश्रान्तकृतान्तवदनविवरादपि त्वां कर्षामि।

 **पारापतः**—महाप्रसादः। ( इति वदन् इलातलमिलन्मौलिः प्रणमति)

**श्येनः**—( साक्षेपं राजानं प्रति) राजन् ! ममैनमुपनय भक्ष्यपक्षिणं येन बुभुक्षाक्षामनिःस्थामतनोरात्मनस्तृप्तिमादधामि।  
 **राजा**—(सनिश्चयम्) अयि श्येनपक्षिन् !,

**तवार्पयिष्येनहि भक्ष्यपक्षिणं**

**क्षणं निमील्येक्षणमन्तरा मृश ।**

**किं क्षत्रियाणां कुलधर्म एष य-**

**त्प्रत्यर्प्यते जीवितमङ्कमागतम् ॥ ६६ ॥**

 **यदुक्तम्**—

**लोभाद् द्वेषाद्भयाद्वापि यस्त्यजेच्छरणागतम् । **

**ब्रह्महत्याफलं तस्य पापमाहुर्मनीषिणः ॥ ६७ ॥**

 **श्येनः**—राजन् !,

**मार्गणान् सफलीकृत्य कामं विसृजतः सतः ।**

**शात्रवाणीव पापानि धर्मिणस्तव बिभ्यति ॥ ६८ ॥**

 **राजा**—श्येनपक्षिन् ! श्रुतीनां बहिष्पथीना ते मतिः। यतः—

**चतुःसागरपर्यन्तां यो दद्यात्पृथिवीमिमाम् । **

**एकश्च जीवितं दद्यात्तयोरभयदोऽधिकः ॥ ६९ ॥**

 **अपिच**—

**हुतमिष्टं च तप्तं च तीर्थसेवाफलं श्रुतम् । **

**सर्वाण्यभयदानस्य कलां नार्हन्ति षोडशीम् ॥ ७० ॥**

 **किञ्च**—

**उत्खन्यमाने तव पुच्छपिच्छेऽ- **

**प्याविर्भवत्येव यथा व्यथान्तः । **

**तथा व्यथाऽस्यापि भवेदवश्यं **

**भीतिश्च मृत्योः प्रियजीवितस्य ॥ ७१ ॥**

 **तद्भोः** ! बुध्यस्व बुध्यस्व विमुञ्चेमं दुराग्रहपरिग्रहम्। यतः—

**अपि कण्ठगतैः प्राणैरकृत्यं न विधीयते ।  
भविष्यतेऽत्र कृत्वा किमकृत्यमजरामरैः ॥ ७२ ॥**

**श्येनः**—महाराज ! सर्वमिदमनुभवसिद्धमविरुद्धं भवता हितं दोषरहितं महापुरुषविहितमभिहितम्। परमवनिवधूहार ! यः पर-

प्राणापहारः स्वप्राणसाधारोऽस्माकं स कुलाचारः। तदिदं ममाकृत्यं कृत्यमेव। यतः—

**स्वीयः स्वीयः कुलाचारः कृत्यमाहुर्मनीषिणः ।**

**अकृत्यं च विदुस्तत्त्ववेदिनस्तद्विपर्ययः ॥ ७३ ॥**

 **राजा**—(सहासम्) कुलाचार इति न परित्यजसि कुलक्रमागतमपि दुःखदौर्गत्यदारिद्र्यादि किं न परित्यजसि ! ।

 **श्येनः**—(सव्यथम्) राजन् ! सांप्रतमनुभवविरुद्धमिवाभिदधासि। यतः—

**धर्माधर्मविमर्शनमिह सुस्थितसुखितचेतसामेव ।**

**धर्मप्रियोऽपि कुरुते क्षुत्क्षामः किन्तु नाकृत्यम् ? ॥७४॥**

 तदिदानीं पर्याप्तं धर्मविवेकेन, समर्पयैनं भक्ष्यपक्षिणम्। बाधते मां बुभुक्षाराक्षसी (इति ब्रुवाणः किश्चिदग्रतः परिक्रामति)

 **पारापतः**—(सभयं राज्ञः सिंहासनाधः प्रविशति)

 **विदूषकः**—( मार्जारस्वरेण भापयति )

 **पारापातः**—केयमुत्पातपरम्परा मम (इति वदन् कम्पमानः समुड्डीय राज्ञः सिंहासनोपरि भवति)

 **राजा**—(सोपहासम्) वयस्य वीरावतंस ! मैनं भापय तपवखिनम्। (सर्वेऽपि हसन्ति )

 **पारापतः**—(श्येनमभिवीक्ष्य भयवेपमानवपुः पृथ्वीपतेः पटान्तरे प्रविश्यात्मानं गोपयति)

 **राजा**—(पारापतं स्वपाकरूपमिव वक्षसा समादाय कीरपुच्छमिव पुच्छगुच्छं परामृशन्)

**मा भैषीर्वत्स ! मा भैषीः सांप्रतं भव निर्भयः । **

**आक्रामति न शक्रोऽपि विक्रमी त्वामिहस्थितम् ॥ ७५ ॥**

 **श्येनः**—(सेर्ष्यम्)

**किमयं सोदरस्तेऽहं सापत्नेयः कथं नृप ! । **

**यदेनं त्रायसे मां तु म्रियमाणमुपेक्षसे ॥ ७६ ॥**

 ( पुनः सोपशमम् )

**पातः ! पासि यथा पतत्रिणममुं निष्कारणं त्वं तथा**

**मृत्योर्मामपि पाहि नाहितकृतः कस्यापि सन्तो यतः ।**

**मद्भीतेः शरणं भवन्तमगमत्पारापतोऽयं हहा !**

**क्षुत्क्षामः कमहं तु हन्त ! शरणं यामि त्वदन्यं वद ॥७७ ॥**

 **राजा**—(सकरुणम्) कस्कोऽत्र भोः ! सूपकारेषु।

( प्रविश्य )

 **स्थूलपादः**—(योजितपाणिः) आदिशन्तु देवाः।

 **राजा**—(स्थूलपादस्य कर्णे एवमेव )

 **स्थूलपादः**—आदेशः प्रमाणं (इत्यभिधाय निष्कान्तः )

 **श्येनः**—(सहासेर्ष्यम्)

**एकः क्ष्मापोपेक्ष्यतेऽपेक्ष्यतेऽन्यः **

**कोऽयं धर्मस्तावकीनो नवीनः ।**

 ( पुनः सवैलक्ष्यम्)

**एते गच्छन्त्युत्सुका मामका हा !**

**प्राणास्त्राणापायमासाद्य सद्यः ॥ ७८ ॥**

( इतिब्रुवाणश्चक्रभ्रमिं नाटयित्वा मूच्छेति )

 **राजा**—(सरभसं सकरुणमुत्थाय) जलं भोः ! जलम् ।

 **पुरुषः**—देव ! इदं जलम्।

 **राजा**—(जलमादाय श्येनमभिषिञ्चति स्ववासःपल्लवेन वीजयति )

 **श्येनः**—(चेतनामास्थाय मन्दस्वरम्)

**गच्छन्तो न स्थिरतां श्रयन्ति नृपते ! विनाऽशनं प्राणाः ।**

**क्षुत्क्षामस्य ममानिलजलसेकप्रमुखरक्षाभिः ॥ ७९ ॥**

 **राजा**—(स्वगतम्) किमद्यापि चिरयति स्थूलपादः ।

(ततः प्रविशति मोदकस्थालहस्तः स्थूलपादः)

 **विदूषकः**—(सिंहासनाधस्तात्सहसैव विनिस्सृत्य तुण्डं परामृशन्) (क)[^18] ही ही जीवदम्हि जीवदम्हि मह खुहाजलणजलन्तपिट्टस्स तत्तिनिमित्तं जेव थूलवाएण मोअगा समाणीदा (इति जल्पन् स्थूलपादकरान्मोदकस्थालमुद्दालयति )

[^18]: " ही ही जीवितोऽस्मि जीवितोऽस्मि मम क्षुधाज्वलनज्वलत्पेटस्य तृप्तिनिमित्तं एव स्थूलपादेन मोदकाः समानिताः ।"

 **स्थूलपादः**—( विलक्ष एवास्ते। सर्वे हसन्ति )

 **राजा**—(विहस्य) वयस्य !,

**द्विजातिभावादुल्लासिलौल्यलोभितलोचनः । **

**मा त्वमन्यायिचरटखेटपाटवमाचर ॥ ८० ॥**

 **विदूषकः**—(रुदन्निव सगद्गदम्) (ख)[^19] महाराय ! अज्ज अकारणकुविआए बंभणीए गलहत्थिअ घराउ नीहारिदम्हि।

[^19]: "महाराज ! अद्य अकारणकुपितया ब्राह्मण्या गलहस्तयित्वा गृहान्निःसारितोऽस्मि ।"

 **राजा**—(विहस्य) वयस्य ! उपलक्षितोऽसि मोदकानेवादातुमवमुपक्रमविक्रमः। भवतु, तवापि दीयन्ते लग्नाः। तावदर्वागुपानय मोदकस्थालम्।

**विदूषकः**—(क)[^20] एवं भोदु। अम्हेहिं तुह भणिअं करेअव्वमवस्सं जेव। (इत्यभिधाय स्ववासःक्रोडे मोदकान्निक्षिप्य राज्ञे केवलं स्थालं समर्पयति। सर्वे पटान्तेन मुखं पिधाय हसन्ति)

[^20]: "एवं भवतु। अस्माभिः तव भणितं कर्त्तव्यमवश्यमेव ।"

 **राजा**—(सबैलक्षम् ) मा द्विजाते ! विजातित्वमाचर। म्रियतेऽसौ बुभुक्षया वराकः श्येनपक्षी। अनवसरोऽयमधुना हास्यरहस्यस्य।

 **विदूषकः**—(स्वोदरं निम्नीकृत्य) (ख)[^21] महाराय ! पिच्छ पिच्छ खुहाखुहिउअरो अहमवि मरामि।

[^21]: "महाराज !पश्य पश्य क्षुधाक्षुभितोदरोऽहमपि म्रिये ।"

 **राजा**—(स्वगतम्) अयं शापविद्धोऽपि विजातिरेव द्विजातिः निर्घृण एव। न गृह्यते परपीडया। किमधुना वचनक्रीडया। (प्रकाशम् ) वयस्य ! तथाप्येकमुपनय मोदकम्।

 **विदूषकः**—(तथा करोति ।)

 **राजा**—स्वहस्तेन मोदकमुपढौकति श्येनाय।

 **श्येनः**—(मोदकमाघ्राय उन्मुखः सोपहासम्) उदारशिरोमणे महाराज !, किमेतत्।

 **राजा**—मोदक एषः।

 **श्येनः**—नामाप्यश्रुतपूर्वम्। मोदक इतिकः शब्दार्थः।

 **राजा**—मोदयत्यानन्दयति बुभुक्षातुरमिति मोदकः।

 **श्येनः**—विनाऽस्मद्विधान् जन्तून्, अस्मद्विघा यतः पलादाः।

 तथाहि—

**तुष्टिं ममैति न मनो बहुनापि राजन् !**

**भोज्यान्तरेण भुवनाभयदानशौण्ड ! । **

**सद्यः स्वयं शमितजीवितजीवकाया- **

**दुष्णोष्णमांसशकलानि यतोऽहमद्मि ॥ ८१ ॥**

(नेपथ्ये)

 सुखाय माध्यन्दिनी सन्ध्या देवस्य।संप्रति हि—

**मध्याह्नक्रूरसूरद्युतिविततिपतत्तुङ्गमातङ्गरङ्ग- **

**च्छुण्डादण्डाग्रजाग्रज्जलजटिलजटाशालिपालिद्रुमालिः । **

**राजत्यम्भोजराजीमधुरमधुरसोद्भूतसौरेभ्यलुभ्य- **

**द्भृङ्गीसङ्गीतपीतव्यथपथिकघटाहृद्यदेशो हृदौघः ॥ ८२ ॥**

 अपि च—

**तरुणतरणितेजस्तापितायामिलायां **

**पथि पथि पथिकानामङ्गनाः संचरन्त्यः ।**

**विदधति कुतुकं नस्तालशिक्षां विनापि **

**प्रचुरचरणचारी ताण्डवाडम्बरेण ॥ ८३ ॥**

 अपि च—

**किरणदशशतारचारुसूर—**

**स्फुरदुरुनाभिविभूषितान्तरालम् ।**  

**वियदखिलहरिद्वितानधारं**

**तुलयति चक्रमयं त्वदीयमस्त्रम् ॥ ८४ ॥**

**मन्त्री**—(श्रुतिममिनीय सहर्षमात्मगतम्) साधु साधु भो मागध ! साधु, अपूर्वमर्थं श्रावितवानसि। (प्रकाशम् ) देव ! मध्याह्नसन्ध्याविधिसमयो वर्त्तते।

 श्येनः—(सकोपम्) मुखसमायातकवलोद्दालनकन्दलितकालविलम्बेन पीड्यमानोऽस्मि। प्रीणय मां झगिति मांसभक्षिणम्।

 **राजा**—(इति कर्त्तव्यतामूढश्चिन्ताचक्राधिरूढः स्वगतम् ।) अहो ! कार्यवैषम्यमुपस्थितम्।

**श्येनो मांसमृते न तृप्यतितरां क्षुत्क्षामकुक्षिस्तथा **

**रक्ष्यः प्रेतपतेरपि स्वयमयं पारापतः संप्रति ।**

 ( पुनः समीमांसम् )

 किञ्चान्यत्पलविक्रयापणपशुक्रव्यप्रदानेऽपि हा ! दोषः स्यात्

 (पुनः सरोमाञ्चम् )

**निजमेव तत्पलमहं श्येनाय संढौकये ॥ ८५ ॥**

 (प्रकाशम्) वयस्य ! हंहो !,

**तुभ्यं श्येन ! ददे पारापातेन तुलितं पलम् । **

**निजमेवाधुना तेन सुहितीभव मा मृथाः ॥ ८६ ॥**

 **श्येनः**—(स्वगतम्) अहो ! जयतीशानेन्द्रभाषितम्। अहो ! महीपतेः साहसातिरेकः। (प्रकाशम् ) महाराज !एवमस्तु।   राजा—(सहर्षं सरोमाञ्चम्) कोऽत्र भोः ! नेपथ्यान्तः।  

 **पुमान्**—एषोऽहमस्ति। आदिशतु देवः।

 **राजा**—अरे तुलामानीयात्र भारपट्टकटके बधान।

(प्रविश्य पुरुषस्तथाकरोति )

 **राजा**— (पुनः ससंभ्रमम्) कृपाणी भोः ! कृपाणी।

(प्रविश्य)

 **पुरुषः**—(राज्ञे कृपाणीमर्पयति )

 **राजा**—(करेण कृपाणीमादाय प्रोल्लासयति )

**विदूषकः**—(सभयमिव दरस्फुरितचक्षुरप्राप्तपूर्वानिमान् मोदकान् कवलयन् निष्कान्तः। सर्वेऽपि स्मयन्ते)

 **राजा**— पारापतमेकस्मिंश्चेलकेनिधाय क्षुरिकया कूष्माण्डनिर्विशेषां स्वजङ्घां छेत्तुमारभते )

 **मन्त्री**— (ससंभ्रममुत्थाय साश्रुदृग् राजानं प्रति बाहौविधृत्य )

**एकस्यैव विहङ्गस्य कृते सुकृतीनांवर ! । **

**किमिदं स्थानकं विश्वाधारस्य वपुषो व्यये ॥ ८७ ॥**

 **राजा**—

**इह कीर्त्तिःपरत्र स्वःसुखस्फूर्त्तिश्च यत्फले ।**

**तस्याः स्थानकमेतद्धि परोपकृतिवीरुधः ॥ ८८ ॥**

 **मन्त्री**—देव क्षत्रियकुलकमलबान्धव ! जगद्दृशां भवादृशां

 नायुक्तिर्युक्तिरेव क्रियते परोपक्कृतिः। परम्—

**किमपि स्फुटमेव दैवतं कपटं देव ! विचार्यतामदः । **

**अपि नाम विहङ्गमाविमौ लपतःक्वापि मनुष्यभाषया ।॥८९॥**

 **राजा**—(सावहेलम् )

**इदं दैवमदैवं वा कपटं मम तेन किम् ।**

**स्वप्रतिज्ञाम्बुधेः पारमपारस्य प्रयास्यतः ॥ ९० ॥**

 अपि च—

**अग्राह्यनामधेयस्य तस्य स्तादजनिर्जने ।**

**स्वयमेव प्रतिज्ञाय यः पश्चादवसीदति ॥ ९१ ॥**

 (पुनः सरोमाञ्चम् )

**अद्य मे फलितं प्राच्यपुण्यवल्लीभिरद्य मे ।**

**सफलं जन्म चाद्याहं जातपुण्याहमङ्गलः ॥ ९२ ॥**

 (इति कृपाणीपाणिः प्रनृत्यति )

(नेपथ्ये)

 (क)[^22] इदो इदो देवी।

[^22]: "इत इतो देवी।"

 **मन्त्री**—(श्रुतिमभिनीय) कथमहो ! वेत्रधारिण्या धारिण्या निर्दिश्यमानसरणिर्देवी लक्ष्मीवती समेति।

(ततः प्रविशति प्रियंवदादत्तहस्तावलम्बा देवी)

 **देवी**—(ख)[^23] हला पियंवए ! तदो तदो।

[^23]: "हले प्रियंवदे ! ततस्ततः ।"

 प्रियंवदा—

**(ग)[^24] जत्थ पईं महुरवाणि ! मुसिआ परपुट्ठालहरिणीहि वाणीहि।**

[^24]: "यत्र त्वया मधुरवाणि ! मुषिता परपुष्टा आलहारिणीभिर्वाणीभिः।    सहकारपादपानां पुरतः पूत्कार इव पातयति ॥"

**   सहयारपायवाणं पुरओ बुंबु व्व पाडेइ ॥ ९३ ॥**   

 **देवी**—(सलज्जस्मितम्) (क)[^25] तदो तदो।

[^25]: "ततस्ततः।"

**प्रियंवदा**—(ख)[^26] तत्थ उज्जाणे वसन्तूसवकीलननिमित्तं गएण पहुणा पुव्वभववेरी विज्जुदाढो नाम असुरशिरोमणी नाणाविहझुज्झेहिंपराजिउ अणंगतेरसीदिणंमि सामिणीएऽवि पच्चक्खं।

[^26]: "तत्रोद्याने वसन्तोत्सवक्रीडननिमित्तं गतेन प्रभुणा पूर्वभववैरी विद्युद्दंष्ट्रो नामासुरशिरोमणिर्नानाविधयुद्धैःपराजितोऽनङ्गत्रयोदशीदिने स्वामिन्या अपि प्रत्यक्षम्।"

 **देवी**— (सरोमाञ्चम्) (ग)[^27] अध कधय।

[^27]: "अथ कथय।"

 **प्रियंवदा**—(घ)[^28] सामिणि ! अज्ज अवरं किं पि मए सुदं।

[^28]: "स्वामिनि ! अद्यापरं किमपि मया श्रुतम्।"

 **देवी**—(ससंभ्रमम्) (ङ)[^29] सावहाणाम्हि, कहेहि तं मए जं तए सुंदं।

[^29]: "सावधानास्मि कथय तन्मां यत्त्वया श्रुतम्।"

**प्रियंवदा**—(च)[^30] चउद्दसीपमुहधम्मतिहीसु धम्मसालाए ठिओ सामी किं पि झएदि। एवं जाणादि सामिणी।

[^30]: "चतुर्दशीप्रमुखधर्मतिथिषु धर्मशालायां स्थितः स्वामी किमपि घ्यायति। एवं जानाति स्वामिनी।"

 **देवी**—(सस्मितम्) (छ)[^31] सव्वलोअपसिद्धं खु एदं। विसेसंकहेहि।

[^31]: "सर्वलोकप्रसिद्धं खलु इदम्। विशेषं कथय।"

**प्रियंवदा**—(क)[^32] चतुद्दसीनिसाए असुरजुज्झोवज्जिअपावस्स सोहिं कातुं धम्मसालाए सामी विसेसझाणपरो संजाओ।

[^32]: "चतुर्दशीनिशायामसुरयुद्धोपार्जितपापस्य शोधिंकर्तुं धर्मशालायां स्वामी विशेषध्यानपरः संजातः।"

 **देवी**—(ख)[^25] तदो तदो।

**प्रियंवदा**—(ग)[^34] तत्थ ट्ठियस्स सामिणो मणोवेगेण गयणंगणाओ ओअरिअ भयभरिअमाणसो कंपमाणसव्वंगो संकोचिअखंधबंधो ताएहि मं ताएहि मं ति मनुस्सभासाए भासमाणो एगो पारेवओ तिहुअणिक्कसरणं चरणमूलमल्लीणो।

[^34]: "तत्र स्थितस्य स्वामिनो मनोवेगेन गगनाङ्गणतोऽवतीर्य भयभरितमानसः कम्पमानसर्वाङ्गः संकोचितस्कन्धवन्धस्त्रायस्व मां त्रायस्व मामिति मनुष्यभाषया भाषमाण एकः पारापतस्त्रिभुवनैकशरणं चरणमूलमालीनः।"

 **देवी**—(घ)[^35] अहो ! कंदलिदभयकउहल्लो कधालसो। तदो तदो।

[^35]: "अहों ! कन्दलितभयकुतूहलः कथारसः। ततस्ततः।"

**प्रियंवदा**—(ङ)[^36] तओ गरुड व्व भुयंगमस्स तस्स मग्गाणुसारी खुहाकरालकुक्खी अणवट्ठिअक्खी मम भक्खमप्पेहि अप्पेहि त्ति भासंतो एगो सेणपक्खी समागउ त्ति कमेलयमुहमुहादो मए सुदं। अउ वरं किं पि भविस्सदि त्ति न याणामि।

[^36]: "ततो गरुड इव भुजङ्गमस्य तस्य मार्गानुसारी क्षुधाकरालकुक्षी अनवस्थिताक्षी मम भक्ष्यमर्पयार्पयेति भाषमाण एकः श्येनपक्षी समागत इति क्रमेलकमुखमुखतो मया श्रुतम्। अतः परं किमपि भविष्यतीति न जानामि।"

 **देवी**—(क्षणमिव ध्यात्वा) (क)[^37] पिअंवए ! हुंतेऽवि बहुंमि पलायणठाणे जं अणेगलोगसंकुले रायकुले आगच्छिअ सो पारेवओ अज्जउत्तस्स पायमूलमल्लीणो तं न मे सरूवं पडिहादि। किञ्च असुदपुव्वं खु एदं जं सउणावि पुरिसभासाए भासंति।

[^37]: "प्रियंवदे ! भवत्यपि बहुनि पलायनस्थाने यदनेकलोकसंकुले राजकुले आगत्य स पारापत आर्यपुत्रस्य पादमूलनालीनः। तन्न मे सरूपं प्रतिभाति। किञ्च अश्रुतपूर्वं खल्विदं यच्छकुना अपि पुरुषभाषया भाषन्ते।"

**प्रियंवदा**—(ख)[^38] देवि ! जुत्तं भणसि, जं ममावि मणो विआरवाउलं वट्टदि। जओ—

[^38]: " देवि ! युक्तं भणसि यन्ममापि मनो विचारव्याकुलं वर्त्तते। यतः—"

**(ग)[^39] सच्चत्तेण कमेण सेणभयओ पारावओ आगओ**

[^39]: "सत्यत्वेन क्रमेण श्येनभयतः पारापत आगतः स्वं रूपं परिवर्त्त्यकिमयं विद्याधरो वर्त्तते। किं वा सत्त्वपरीक्षणाय प्रभोः स्वर्गात्समुत्तीर्णकः देवः कोऽपि भवेन्मृगाक्षि ! इति नो सम्यग् विज्ञायते ॥"

**सं रूवं परिवत्तिऊण किमयं विज्जाहरो वट्टदि ।**

**किं वा सत्तपरीक्खणाय पहुणो सग्गा समुत्तिण्णओ**

**देवो कोऽवि भवे मयच्छि ! इअ णो सम्मं वियाणीयदि ॥९४॥**

 **देवी**—(दक्षिणाक्षिस्फुरणमभिनीय साकुलं परिक्रामति )

 **मन्त्री**—( सहसोपसृत्य कलहंसकलकण्ठाभ्यां सह) स्वामिनि ! निर्भाग्यशेखरस्त्वामेष पुरुषोत्तमः प्रणमति।

 **देवी**—(साक्षेपम्) (क)[^40] मंतिराय ! पडिहदममंगलं क्रिमेदं जंपीयदि।

[^40]: "मन्त्रिराज ! प्रतिहतममङ्गलं किमिदं कथ्यते।"

 **मन्त्री**—देवि ! पश्य पश्य स्वामिनः परोपकारव्यसनग्रहिलस्य चेष्टितम्।

 **राजा**—(सप्रमोदम्) करेणैकेन जङ्घापलपिण्डमाकृष्य क्षुरिकया कृन्तति।

 **देवी**—(सवाष्पम्) (ख)[^41] अमच्च ! कोयमम्हाणमकण्डे वज्ज निवाओ।

[^41]: "अमात्य । कोऽयमस्माकमकाण्डे वज्रनिपातः।"

 **अमात्यः**—स्वामिनि !,

**यामिनी भाविनी लोके तज्जानीहि विपन्मयी। **

**यदपाकुर्वते भूपा मन्त्रिमन्त्रमयं महः ॥ ९५ ॥**

( राजानं प्रति सव्यथम् )

**हाहाहहा ! कनकभङ्गपिशङ्गमङ्ग–**

**मङ्ग स्मराङ्गसुभगं नृप ! कृत्यते किम् । **

**अन्यानि किं नहि पलापणभूमिकायां **

**भिन्दन्ति हन्त ! शकुनेः क्षुधमामिषाणि ॥ ९६ ॥**

 **देवी**—(सगद्गदम्)

**(ग)[^42] अहह ! किमङ्गं चङ्गं कप्पिज्जइ अज्जउत्त ! छुरिआए । **

[^42]: "अहह किमङ्गं चङ्गं कर्त्त्यतेआर्यपुत्र ! क्षुरिकया ।    यद्विज्ञपयति मन्त्री तत्क्रियतां नान्यथा नाथ ! ॥"

**जं विन्नवेदि मंती तं कीरसु नन्नहा नाह ! ॥ ९७ ॥**

 **राजा**—(सहासम्) देवि !,

**यायावरेण किमनेन शरीरकेण **

**स्वेच्छान्नपानपरिपोषणपीवरेण ।**

**सर्वाशुचिप्रणयिना कृतनाशनेन **

**कार्यंपरोपकृतये नहि कल्प्यते यत् ॥ ९८ ॥**

( इति ब्रुवन् स्वजानुजङ्घायुगलमुत्कृत्योत्कृत्य मांसखण्डानि तुलायामारोपयति )

 **कलहंसः**—(सवाष्पम्) वयस्य कलकण्ठ ! पश्य,

**मायादोषजुषामधोगतिरितीवाख्याति साक्षादधो-**

**गच्छच्चेलकमण्डजस्य सहसा तद्भारसंभारतः । **

**भाराकृष्टमुदञ्चदेतदपि च क्रव्याकुलं चेलकं**

**गन्तोच्चैः पदमेष भूपतिरितीवान्तःसभं शंसति ॥९९॥**

 **मन्त्री**—(सवैलक्षमाकाशे लक्ष्यमालक्ष्य )

**अपि घनतरमस्य क्ष्माभुजः सत्त्वभाज- **

**स्तुलयति पलमेनं छद्मपारापतं न ।**

**अवगणयति युक्तिं मामकीमेष पृथ्वी- **

**पतिरपि भविता हाहा किमेतत्किमेतत् ॥ १०० ॥**

 **राजा**—(सहर्षमात्मगतम् )

**तुलयति पलभारः सर्वथा चेन्न पारा- **

**पतमभिमतमेतद्वर्त्तते तन्ममैव ।**

**यदुपकृतिमहेऽस्मिन् रंहसेदं विनाशि **

**व्ययितमहह नाङ्गं तद्वययिष्यामि कर्हि ॥ १०१ ॥**

 **राजा**—( इति जल्पन् शस्त्रिकामपास्य स्वयमेव तुलामारोहति )  

 अमात्यादयः सर्वेऽपि (सोत्सुक्यं मनोबिलाध्यासितस्वामिदन्दशूकनिः–शङ्कफुङ्कारववशोल्ल-सद्गरलोदककणसोदरवाष्पोदविन्दुसन्दोहसूत्रितासूत्रहारविराजितक्षसः प्रणम्य राजानं प्रति )

**वपुषार्त्तमुषामुना त्वया त्रातव्या सकलापि मेदिनी ।**

**सहसैव पतत्रिणः कृते त्यजसीदं नरनाथ ! तत्कथम् ॥१०२॥**

 अपि च—

**अधिरूढेऽद्य कृते पतत्रिणोऽप्यवनीपाल! तुलामिमां त्वयि ।**

**अधिरोहतु कस्तुलामिलारक्षायै पुरुषस्तवापरः ॥ १०३॥**

 **देवी**—( सदैन्यं राज्ञः पादौ शिरसिकृत्य ) (क)[^43] हा अज्जउत्त ! हा तिहुअणिक्कमल्ल ! हा रिउरायहिययसल्ल ! हा कणयसिलायलपिहुलवत्थत्थल ! हा करिकरघोरसरलभुयजुयल ! हा पडिपुण्णपुण्णिमाचन्दवयण ! हा रूवरेहावहत्थिअमयण ! हा देवसुन्दरीण वि दुल्लह ! हा हिअयवल्लह ! परोवयारतजिअसरीर ! वीर ! कत्थवि दट्टव्वोऽसि मए मंदभाइणीए (इति प्रलपन्ती मूर्छति ) ।

[^43]: "हा आर्यपुत्र ! हा त्रिभुवनैकमल्ल ! हा रिपुराजहृदयशल्य ! हा कनकशिलातलपृथुलवक्षस्थल ! हा करिकरघोरसरलभुजयुगल ! हा परिपूर्णपूर्णिमाचन्द्रवदन ! हा रूपरेखावहस्तितमदन ! हा देवसुन्दरीणामपि दुर्लभ ! हा हृदयवल्लभ ! परोपकारत्यक्तशरीर ! वीर ! कुत्रापि द्रष्टव्योऽसि मया मन्दभागिन्या।"

 **प्रियंवदाधारिण्यौ**—( सपूत्कारं चन्दनव्यजनादिभिराश्वासयतः )

( आकाशे )

 दिव्यातोद्यनादकरम्बितः सर्वतोऽपि जय जय ध्वनिः, पुनस्तत्रैव कटकटश्च।  

**अङ्गीकृत्यात्मनो दुःखं सुखयत्यपरान् महान् । **

**आतपादातपस्थोऽयं पथिकानवति द्रुमः ॥ १०४ ॥**

 **द्वितीयः**—

**सुव्रतः सुगुणः सोढा परार्थेऽनर्थमात्मनि ।**

**अन्तर्भूय स्फुरत्स्फारघातादवति देहिनम् ॥ १०५ ॥**

 **राजा**—(परोपकृतिध्यानपर एवास्ते। अपरे संभ्रमं नाटयन्ति )

 **मन्त्री**—(नभस्तलमालोक्य) अये !,

**दिवौकसामङ्कनिषण्णवल्लभा- **

**स्तनस्थहस्ताम्बुरुहांसकौतुकम् । **

**मार्त्तण्डमालाभिरिवैतदम्बरं**

**विमानसेनाभिरलङ्कृतं किमु ॥ १०६ ॥**

 इमौ च हारार्द्धहारस्फारकेयूरकर्णपूरमुकुटकटकतिलककुण्डलाभरणधोरणीभिर्बभ्रूकृतरोदसीकौ मिथः किंवदन्तीपरौ पुरः सुराविवावतरतः। ततः क्षितिपतिशिरसि पुष्पवृष्टिं कुर्वाणौ जय जय राजन्निति व्याकुर्वाणौ सुपर्वाणौ किंकुर्वाणाविव प्रविश्य राज्ञः पुरस्तादुपविशतः।

 **राजा**—(उन्मील्य चक्षुषीसिंहासनस्थः सविस्मयं पुरोऽवलोक्य च स्वगतम्)

**क्वतौ शकुन्तौ क्व च सा पलाकुला**

**तुला कलाभिः कलिताविमौ च कौ ।**

**( आत्मानमालोक्य च) **

**बीभत्सतागेहमिदं च देह–**

**महो ! कथं मे रुचिरं बभूव ॥ १०७ ॥**

 ततः—

**स्वप्नः किं मनसो श्रमः किमथवा दोषोदयश्चक्षुषो- **

**रासीदस्ति किमिन्द्रजालमथवा जन्मान्तरं मेऽभवत् । **

**पाताले दिवि वान्तरिक्षभुवि वा द्वीपान्तरे चाथवा **

**कोऽहं क्वास्मि किमत्र चास्मिविदधत्कर्मप्रकारश्च कः ॥१०८॥**

 **सुरौ**—(घटितकरसंपुटबिराजमानोत्तमाङ्गभागौ )

**नरेन्द्र ! प्रतिपच्चन्द्रनिष्कलङ्ककलामय ! ।**

**स्मेरचेताः कथं चिन्ताचितामेतां प्रपद्यसे ॥ १०९ ॥ **

**अस्माकमधुना कस्मादखर्वं सर्वमप्यदः ।**

**श्रूयतां विस्मयातङ्कवेष्टितं बत चेष्टितम् ॥ ११० ॥**

( सर्वे सावधाना भवन्ति )

 **सुरौ**—

**अद्य सिंहासनासीनः श्रीमानीशानवासवः । **

**विस्मितः सस्मितं पर्पत्प्रत्यक्षमिदमब्रवीत् ॥ १११ ॥**

 **राजा**—(सकौतुकं) किं तत्।

 **सुरौ**—इदम्,

**सेन्द्रैरपि सुरैः संप्रत्यक्षोभ्यमहिमा भुवि । **

**शरण्यः सकृपो वज्रायुधादस्त्येव नापरः ॥ ११२ ॥**

 **राजा**—(सलज्जमधोमुखीभवति। अपरे रोमाञ्चमुद्वहन्ति।)

 **मन्त्री**—(सहर्ष ससंभ्रमम् ) ततस्ततः।

 **सुरौ**—(तदेतदाकर्ण्यसुराः सोत्प्रासमिदं प्रवदन्ते स्म ।)

**वसति मनुजमात्रं कोऽप्यहो ! सप्तधातु- **

**स्थगितवपुरिलायां मांसदृग् धान्यकीट ।**  

**सहरिभिरपि दैवैः पात्यते नो स सत्त्वा-**

**दिति वदति विभुर्नः पूतरे स्वामिधर्मः ॥ ११३॥**

 **मन्त्री**—ततस्ततः।

 **सुरौ**—

**असह्यमविषद्य स्वस्वामिनोऽपि वचस्ततः ।**

**उत्थाय च सदस्युच्चैरावाभ्यामिति भाषितम् ॥ ११४ ॥**

 तथा च—

**देव ! स्वामितया यूयं प्रजल्पत यथा तथा ।**

**किन्त्वावां क्षोभयिष्यावः सत्त्वात्तं नरकीटकम् ॥ ११५ ॥**

 अथ च—

**शक्रोऽप्युवाच सक्रोधं युवां यातमरे ! जवात् ।**

**ध्रुवं ध्रुवः पतेद्वयोम्नःसत्त्वात्स तु न कर्हिचित् ॥ ११६ ॥ **

 **मन्त्री**—(सानन्दम्) ततस्ततः।

 **सुरौ**—ततश्च,

 **एतावावां क्षोभयावः क्षमायां गत्वा सत्त्वात्तं प्रतिज्ञाय चेति।**

 ( राजानं बाहौ विधृत्य )

 **सत्त्वस्योच्चैस्ते विधातुं परीक्षामत्रायातौभूप ! भूत्वा शकुन्तौ ॥११७॥**

 इदं च—

**संप्रत्यपारं गुरुसत्त्वसत्त्वं मायाविहङ्गौ भवतः परीक्ष्य ।**

**विहङ्गतां तां च विमुच्य देवरूपाविमौ देव ! बभूविवावाम् ॥११८॥**

 अपरं च—

**किं भूयसा भुवनभूषण ! भूतलेऽस्मि - **

**न्नेकस्त्वमस्य भयदः शरणागतानाम् ।**  

 (सविनयमञ्जलिं ब‌द्ध्वा )

**क्षन्तव्यमेव नरदेव ! तदेतदस्म-**

**दुश्चेष्टितं कृतधियो हि न कोपवन्तः ॥ ११९ ॥**

 **राजा**—(विहस्य) देवौ ! नैतदुच्यते। यतः तत्रभवद्भयां सत्त्वपरीक्षामिषेणाहमनुगृहीतोऽस्मि।

 **सुरौ**—राजन् ! तवानुग्रहकर्त्ता भगवानेव तीर्थभर्त्ता, कावावाम्। परं देव ! श्रयतां मुहूर्त्तमेकमावयोर्वचः। तथाहि—

**फुल्लत्कैरवभैरवाट्टहसितश्वेतं त्वदीयं यशः**

**श्रुत्वा संसदि गीयमानमनिशं हाहादिभिर्गायनैः ।**

**धारावाहिभिरश्रुभिः प्रमुदितस्तद्यन्त्रधारागृह-**

**क्रीडाकौतुकमातनोति सुचिरं शच्याः सहस्रेक्षणः ॥१२०॥**

 अपि च—

**दिग्दन्तावलकर्णतालमितिभिस्ते कीर्त्तिरङ्गाङ्गना**

**नृत्यन्ती श्रममागतेव जगतीविस्तीर्णरङ्गाङ्गणे ।**

**म्लानं माल्यमिवाक्षिपन्मृगधरं धमिल्लकोशादुडू- **

**न्यादाय स्वनखैर्ललाटतटतः खेदोदबिन्दूनिव ॥ १२१ ॥**

 अपि च—

**त्वं न्यायी भुवनावतंस ! भवतः कीर्त्तिस्तु किं कथ्यते**

**बद्ध्वा वासरुचिं सुरालयमधि क्षीबत्वमाबिभ्रती ।**

**आकाशे विलुलोठ यत्तदपतद्गङ्गानिभादंशुकं **

**तस्या ऋक्षमिषाच्च हारमणयस्ताटङ्कमिन्दुच्छलात् ॥१२२॥**

 **किञ्च**—

**दिग्दन्तावलगल्लपल्वलगलद्दानाम्बुभिः पङ्किले**

**क्रीडित्वा तव कीर्त्तिरत्र रिपुभुग्दोर्दण्डदिग्मण्डले ।**

**न्यस्यन्ती यदमुष्यवक्षसि रयाद्धामागमत्रैदशं**

**धत्ते तत्पदमेकमङ्कमिषतः पङ्काकुलं चन्द्रमाः ॥ १२३ ॥**

 **राजा**—(सलज्जस्मितम्) देवौ ! कथमित्थमवितथमिव मामल्पकमप्यनल्पं युवामुपश्लोकयतः।

 **सुरौ**—( राजानं दोःस्तम्भेन परामृशन्तौ विहस्य )

**सप्ताम्भोधितटीपटीरपटलच्छायानिषण्णोरगी -**

**गीतस्फीतगुण ! क्षितीश्वर ! जडावस्मादृशौ कीदृशौ ।**

**उच्छ्वस्य प्रमदाश्रुपूर्णनयनः श्लाघां शरण्येषु ते**

**तामीशानसुराधिपोऽप्यधिसभं गृह्णाति धुन्वन् शिरः ॥१२४॥**

 **राजा**—(विहस्य) देवौ ! भगवानीशानवासवोऽनन्यसामान्यधर्मचेता ममालीकगुणस्यापि श्लाघामातनोति। तथाहि—

**सज्जनाः परमस्तोकं स्तोकमप्यालपन्ति हि ।**

**कवयः कवयन्त्यब्धिं क्षारमप्यमृताकरम् ॥ १२५ ॥**

 **सुरौ**—राजन् ! यद्भवतोक्तं तद्युक्तम्। परं नहि निर्मूला प्रसिद्धिः स्यादेव।

 **राजा**—(विहस्य) स्यादेव। तथाहि—

**कीर्त्तिः स्फूर्त्तिरलीकापि केषाञ्चिदिह वर्त्तते । **

**कीटः खद्योततां धत्ते कोऽपि श्रीफलतां तरुः ॥१२६॥**

 **सुरौ**—(सहासम्) राजन् ! महात्मासि, लज्जसे निजप्रशंसया,

 न पराजीयसेऽप्युत्तरोत्तराभिर्वचनरचनाभिः। यतः—

**वीक्ष्य वक्षसि सानन्दामिन्दिरां कृतमन्दिराम् ।**

**स्पर्द्धयेव मुखाम्भोजं भेजे तव सरस्वती ॥ १२७ ॥**

 परं देव ! किंबहुना—

**जितकर्पूरकुन्देन्दु को विदामास कोविदः । **

**तव विस्मापितेशानाखण्डलं गुणमण्डलम् ॥ १२८ ॥**

 **राजा**—(लज्जया शीतेनेव संकुचति। अमात्यादयः पुत्रजन्मोत्सवमिव तदाकर्ण्य प्रहृष्यन्तिः)

(नेपथ्ये वैतालिकौ)

 प्रथमः— ........................................................................................................

 द्वितियः—

**सकलजगदपूर्वांतावकीं जीवितेना- **

**प्युपकृतिकृतिमेतामर्थिषु प्रेक्ष्य देव ! । **

**कुतुककलितचेता रंहसोत्क्षिप्तपादः**

**प्रथयितुमिव पूषा पांशुपाणिर्जगाम ॥ १२९ ॥**

 प्रथमः—

**मग्ने लग्नघटीपटीयसि रवैौ पातालकुण्डीजले**

**वेलावर्द्धितवार्द्धिमर्दलघुमत्कारे परिस्फूर्जति ।**

**गायन्तीषु दिगङ्गनासु विहगश्रेणीरवेण श्रियं **

**चन्द्रः सांप्रतमुद्वहत्युदयजामुल्लासिनव्यांशुकः ॥ १३०॥**

 द्वितियः—

**नभसि यदुदयन्ते तारकास्तत्प्रतीम-**

**स्त्रिभुवनमपि जेतुं पुष्पवाणः स्वबाणान् ।**

**विकिरति विधुचापं कुण्डलीकृत्य लक्ष्म्या-**

**यसकवचविपञ्चीदृश्यमूर्त्तिस्तदन्तः ॥ १३१ ॥**

 प्रथमः—

**त्रिभुवनवनक्रीडाखेदच्छिदे नियतं विधौ**

**सरसि सहसा कामः कुम्भी ममज्ज किमन्यथा । **

**मदमधुकरच्छायामङ्कः स्पृशत्युडुसंहतिः **

**श्रयति परितो झम्पापातोद्गतोदकणश्रियम् ॥ १३२ ॥**

 द्वितीयः—

**दिग्वृद्धिप्रचयादृतेऽम्बरखले ज्योतिस्सुमैरञ्चिते**

**पश्य त्वं नृप ! संप्रति प्रतिभटे नंष्ट्वा गते भास्वति ।**

**चन्द्रः सान्द्रमहा महाभट इहाभिज्ञानदम्भादयं**

**बिभ्राणः क्षुरिकां स्फुरक्रमगतिर्जेता नरीनृत्यते ॥१३३॥**

 **राजा**—(श्रुतिमभिनीय सप्रसादं मन्त्रिणं प्रति) अमात्य ! एताभ्यां मागधाभ्यां भवता सुवर्णतुलाऽयुतमेकं प्रदेयम्।

 **मन्त्री**—(सत्वरमञ्जलिं बद्ध्वा ) आदेशः प्रमाणम्।

 **राजा**—(सप्रणयं देवीं प्रति) देवि ! त्वमपि शुद्धान्तमधितिष्ठ।

 **राजा**—(सुरौ प्रति सादरम्) देवौ ! निजचरणतामरसैरवतंसयन्तु दिवं तत्रभवन्तो भवन्तः। वयमपि सन्ध्याविधिमनुतिष्ठामः।

 **सुरौ**—(सप्रश्रयम् ) महाराज ! अमोघं हि देवदर्शनम्, वरं वृणु वरं वृणु, भवतः किमावामुपकुर्वः।

 **राजा**—देवौ ! निजधर्मपरायणः सर्वथैव कृतकृत्योऽस्मि। विशेषेण पुनरद्य किमुच्यते-

**ईशानेन्द्रवचः प्रमाणपदवीमध्यारुरोहाऽभवं**

**संख्यापूरणमार्त्तरक्षणधियामद्याहमस्मिन् कुले । **

**ईदृक्कौतुकवीक्षणेन जहृषुः स्वर्वासिनः सांप्रतं**

**किञ्चानेन मिषेण दुर्लभमपीदं वोऽभवद्दर्शनम् ॥१३४॥**

**सुरौ**—(सरोमाञ्चम् ) देव ! तथापीदमस्तु—

**श्रेयोऽतुच्छं जगत्सु प्रसरतु विपदः प्रक्षयं यान्तु सर्वाः**

**पर्वालीभिर्भवन्तु प्रमुदितमनसः सन्ततं हन्त सन्तः ।**

**सन्तु ध्वस्तत्रिलोकीवृजिनजिनपदाम्भोजभक्तेर्विशोका**

**लोकाः स्वस्त्यस्तु तुभ्यं रिपुकमलकलाबालचन्द्र ! क्षितीन्द्रः! ॥१३५॥**

**। इति श्रीवालचन्द्रकवीन्द्रेण विरचितं श्रीकरुणावज्रायुधनाम नाटकं समाप्तम्।**

**भद्रश्रीहरिभद्रसूरिसुगुरोः षट्तर्कविद्याविदः**

**शिष्यः श्रीश्रुतदेवतासुत इति ख्यातः प्रबन्धं व्यधात् ।**

**श्रीवज्रायुधचक्रवर्त्तिचरितव्याहारवैतालिकम् ।**

**विद्वत्कर्णरसारसायनममुं श्रीबालचन्द्रः कविः ॥ १ ॥**

**येऽमुं वीक्ष्यमुदं वहन्ति सुहृदस्ते सन्तु दीर्घायुषो**

**ये तु द्वेषमसज्जनास्तदथवाऽलप्यालमग्रेतनम् । **

**अस्तु खस्ति जगत्रयेऽपि जनता प्रीतिं मिथः प्रामुया- **

**दाचन्द्रार्कममूर्जयन्तु च परा वाचः कवीनामपि ॥२॥**

**\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_**

\]