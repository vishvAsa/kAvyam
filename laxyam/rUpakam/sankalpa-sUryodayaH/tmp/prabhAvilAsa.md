+++
title = "प्रभाविलासः"

+++


<details><summary>प्रभाविलासः - १</summary>

तत इत्यादि । " दम्भो धर्मध्वजाश्रयः " इति नहुषप्रश्ने ।  
सर्वलोकपतिव्रता; सर्वेषु लोकेषु पतिव्रता । सर्वजनवल्लभेति च गम्यते ।  
" लोकस्तु भुवने जने" इत्यमरः । शुष्मभिः ; अग्निभिः । पुष्पम् ; रजः । परमिति पदच्छेदेन व्यङ्ग्यार्थः सर्वत्र द्रष्टव्यः । पूर्वदेवाः ;  
सुरद्विषः । षट्स्वनभिचरन् पतेदिति ; " अग्निदो गरदश्चैव शस्त्रपाणिर्धनापहः" इत्याद्युक्तेष्वाततायिषु प्रकृते क्षेत्रहारित्वमभिप्रेतम् । श्रूयते  
इति ; " प्रत्यगेनमभिचारस्तृणुते " इति श्रुतेः । विद्या इति । चतुष्क- 

सहिताः द्विसप्त विद्याः अष्टादश विद्या इत्यर्थः । 

" अङ्गानि वेदाश्चत्वारो मीमांसा न्यायविस्तरः । 

पुराणं धर्मशास्त्रं च विद्या ह्येताश्वतुर्दश ॥ 

आयुर्वेदो धनुर्वेदो गान्धर्वश्चेत्यनुक्रमात् । 

अर्थशास्त्रं परं तस्माद्विद्याद्यष्टादश स्मृताः ॥  
X४५५ 

इत्युक्तत्वात् । चतुर्गुणितचन्द्रकलाः ; षोडशकलानां चतुर्गुणने चतुः- षष्टिर्भवति । ताश्चेतिहासादयः । तदुक्तम् 

" अथेतिहासागमौ च काव्यालंकारनाटकम् । 

गायकत्वं कवित्वं च कामशास्त्रं दुरोदरम् । 

देशभाषा लिपिज्ञानं लिप्तिकर्म च वाचनम् । 

सर्वाणि चापदानानि सर्पशास्त्रं तु शाकुनम् । 

सामुद्रिकं रत्नशास्त्रं रथाश्वगतिकौशलम् । 

मल्लशास्त्रं सूदकर्म भूरुहाणां च दोहदम् । 

गन्धवादो वातुवादः खन्या वादो रसस्य च । 

जालवादोऽभिसंस्तम्भः खड्गस्तम्भो जलस्य च ।

वाचः स्तम्भो वयः स्तम्भो वश्याकर्षणमोहनम् । 

विद्वेषणोच्चाटनं च मारणं कालवञ्चनम् । 

पयसि प्लवचातुर्य पादुकानिधिरेव च । 

वाक्सिद्धिर्गुडिकासिद्धिरैन्द्रजालकमेव च । 

अञ्जनं परदृष्टेस्तु वञ्चनं स्वरवञ्चनम् । 

मणिमन्त्रौषधानां च सिद्धयश्वोरकर्म च ।

चित्रलोहाश्ममृद्दारुवेणुचर्माम्बरक्रियाः । 

अदृश्यकरणी दूतिकरणी मृगया रतिः । 

वाणिज्यं पाशुपाल्यं च कृषिरासवकर्म च । 

लावकुक्कुटमेषादियुद्धकारणकौशलम् । 

चतुःषष्टिकलाश्चैताः कलाविद्भिः प्रकीर्तिताः ॥ 

इति ॥ १ ॥
</details>



<details><summary>प्रभाविलासः - २</summary>

X४५६  
भृगुपतिः; परशुरामः ॥ २ ॥
</details>



<details><summary>प्रभाविलासः - ३</summary>

महाश्रोत्रियेति । अश्रोत्रियेति च व्यज्यते । ये त्विति । दम्भार्थं कृताः सर्वेऽपि धर्मा निष्फला भवन्तीति तात्पर्यम् ॥ ३ ॥
</details>



<details><summary>प्रभाविलासः - ४</summary>

बृसी; व्रत्यासनम् । आचक्रवालम् ; चक्रवालगिरिपर्यन्तम् ।  
दिशाचक्रवालम्; दिशामण्डलम् । 

“लोकालोकगिरौ चक्रवालः क्लीबं 

तु मण्डले " इति निघण्टुः । सुरभिः; कामधेनुः । " सुरभिस्तु गवि स्त्रियाम् । वसन्तचैत्रयोः पुंसि त्रिषु सौम्यसुगन्धिनोः" इति रत्न-  
मालायाम् । त्रयोदशमित्यादि; अप्रामाणिकत्वं व्यज्यते ॥ ४ ॥
</details>



<details><summary>प्रभाविलासः - ५</summary>

छन्द इति । छन्दः प्रभृतीनि वेदाङ्गानि । छन्दसि छन्दिता 

शिक्षिता बुद्धिर्येषां ते 

व्याकरणम् । कल्पः 

“ छन्दः पद्येऽभिलाषे च " इत्यमरः । पदम् ; 

कल्पसूत्रम् । विकल्पःः संशयः । विगणिताः  
ज्योतिर्गणानां नक्षत्राणामावृत्तयो यैस्ते । कर्मदेवता ब्रह्मकाण्डभेदेन मीमासा - त्रैविध्यम् । नयविस्तरः न्यायशास्त्रम् ॥ ५ ॥
</details>



<details><summary>प्रभाविलासः - ६</summary>

आकाश इति कर्णे दत्वेति शेषः । तदुक्तम् -

“अप्रविष्टैः सहालापः स एवाकाशभाषितम् । 

एष प्रयोज्य आकाशे कर्णे दत्वेत्यनन्तरम् ।

 किमाहेति वचोऽनूद्य पश्चात्कार्ये तदुत्तरम् ॥”

इति । विधिमिति । विहगेन; हंसेन । पयसोः ; नीरक्षीरयोः । कलशी- सुतः ; अगस्त्यः ॥ ६ ॥
</details>



<details><summary>प्रभाविलासः - ७</summary>

मदंशेति । गोत्रप्रथमः कूटस्थऋषिः । अप्रत्यक्षमिति ; परैरनालक्ष्यमुच्यते । अनक्षपीडनविधिः ; " अक्षपीडां न कुर्यात् " इति विधिः । अक्षाणि ; इन्द्रियाणि । जातिभेदमन्तरेण प्रवृत्तिरिति कथयितुं विष्वग्वृत्तीत्युक्तम् । तप इति पारदार्यादिकं लक्ष्यते । प्रसिद्धतपोवैलक्षण्यमाह - विश्वाधिकमिति । तद्धि तत्त्वसाक्षात्काराक्षपीडनैकतानत्वादियुक्तम् ॥ ७ ॥
</details>



<details><summary>प्रभाविलासः - ८</summary>

बहव इति । विगूहयितुम् ; अपलपितुम् ॥ ८ ॥
</details>



<details><summary>प्रभाविलासः - ९</summary>

अनपह्नुतवद्भिरिति । अनपह्नुतवद्भिः ; अपह्नवासमर्थैः । उपजापः ; भेदः । " समौ भेदोपजापौ " इत्यमरः ॥ ९ ॥
</details>



<details><summary>प्रभाविलासः - १०</summary>

षडूभिरिति । 

“कणादस्याक्षपादस्य व्यासस्य कपिलस्य च । 

पतञ्जलेजैमिनेश्च दर्शनानि षडेव हि ॥ " 

इत्युक्तलक्षणैः । वस्तुस्थित्यैकरूप्ये; वस्तुनो द्वैरूप्यासंभवादर्थैकरूपत्वे । विहतिविनिहते; सप्तभयादिबाधिते । कस्य ; वस्तुनः । कीदृग्व्यवस्था; अनवस्थितिरेवेत्यर्थः ॥ १० ॥
</details>



<details><summary>प्रभाविलासः - ११</summary>

अष्टाचत्वारिंशतमिति । नीचोक्त्या भाषया ; प्राकृतभाषया । बोधिवृक्षस्य अश्वत्यस्य ॥ ११ ॥
</details>



<details><summary>प्रभाविलासः - १२</summary>

अद्वैतमिति । अद्वैतं मायिषु । द्वैतं तार्किकेषु । द्वैताद्वैतसमाहारो भास्करादिषु । दुःस्थेति ; सप्तभङ्गीषु 

॥ १२ ॥
</details>



<details><summary>प्रभाविलासः - १३</summary>

पुरा किल शंकरो नाम भिक्षुः भट्टाचार्यशिष्यं मण्डन मिश्रं वादपणेन वशीकृत्य स्वमते निवेशितवानित्यैतिह्यम् । तन्मनसि कृत्वाह-वादेति । क्वथन् ; दृप्यन् । सुरेश्वरवार्तिकादिकं हृदि कृत्वाह - अर्हदिति । कृतान्त- क्रमान्; सिद्धान्तभेदान् । व्यतिहारितान् ; परिवर्तितान् ॥ १३ ॥
</details>



<details><summary>प्रभाविलासः - १४</summary>

अनियतेति । पीठमर्दाः ; नर्मसचिवाः ॥ १४ ॥
</details>



<details><summary>प्रभाविलासः - १५</summary>

सुरङ्गायाम् ; गर्तविशेषे । अत्याहितम् ; अनिष्टम् । " सांख्यसौगतचार्वाकसंकराच्छंकरोदयः " इति वचनं मनसि कृत्वोपहसन्नाह-  
श्वभूरिति । सौगताः सौत्रान्तिकयोगाचारादयः । तेषां हि बाह्यं कृत्स्नं जगत् प्रतीतिवैचित्र्यकृतं मिथ्याभूतमिति च मतम् । तदेव मायिनामपि जीवनमिति संबन्धिन इत्युक्तम् । मायिनां प्रायेण भस्मोद्धूलनरुद्राक्षधारण- लिङ्गपूजादेः शिष्टकाष्ठाभिमानात् पाशुपतसंबन्धः । तन्मतस्यासांप्रदायि कत्वं वक्तुं वैदेशिको देशिक इत्युक्तम् । अन्तःकरणस्य चिच्छायापत्त्य बुद्धित्वकल्पनादेः सांख्यादिसाधारणतया तत्संबन्ध उक्तः । तस्य संज्ञा माह - मिथ्याचारेति । केवलद्रविणाशया देशकालपात्रादिनियममन्तरे प भृतकाध्यापकत्वं वक्तुं विप्लावक इत्युक्तम् । आह च विद्या - 

“योऽर्थार्थी मां द्विजे दद्याद्वेदं चैवाविधानतः । 

अनध्याये च तं प्राहुर्वेदविप्लावकं बुधाः ॥” 

इति ॥ १५ ॥
</details>



<details><summary>प्रभाविलासः - १६</summary>

अयाचन्त इति । धनाया शैलूषीसहचरिताश्च साकूतगतयश्चेति 

द्वन्द्वः ॥ १६ ॥
</details>



<details><summary>प्रभाविलासः - १७</summary>

स्वतन्त्रेति । सौत्रामणीरसः ; मद्यरसः । विविध भूमिकाः ; शिष्टतापादक रुद्राक्षपवित्रकमण्डलुभस्मधौतवस्त्रादयः । वियातम् ; धार्ष्ट्यम् । वितथदत्तवित्तम्; उक्तलक्षणानां यत्किंचित्प्रदानमपि निष्फलमित्यर्थः ॥ १७ ॥
</details>



<details><summary>प्रभाविलासः - १८</summary>

संस्कारा इति । जातकर्मादिकमुपनयने विवाहे वान्तर्भाव्य तत्रापि वाद्यगीतनृत्तादिकमेव प्रायेण कारयन्तीति उत्सवैकवपुष इत्युक्तम् । नटमायिकमिति; मृदाहरणजलप्रक्षेपाद्यभिनय मात्रं, न तु यावदुक्तकरणम् । कलेः कालस्येत्यनेनेदं स्मारितम् - 

“ वित्तमेव कलौ नृणां जन्माचारगुणोदयः । 

स्त्रीत्वे पुंस्त्वे च हि रतिर्विप्रत्वे सूत्रमेव च ॥ 

लिङ्गमेवाश्रमख्यातावन्योन्यासक्तिकारणम् । 

अनाढ्यतैव साधुत्वे पाण्डित्ये चापलं वचः । 

संस्काराश्च तथोद्वाहे स्नानमेव प्रसाधने ॥ “

इति । अलेपकाः; सांख्याः । प्रक्रम इति; आरम्भ एवैवमतिक्रमः, अन्ते किमुतेति भावः ॥ १८ ॥
</details>



<details><summary>प्रभाविलासः - १९</summary>

“जातपुत्रः कृष्णकेशोऽमीनादधीत " इत्येतदपदिश्याह -- तरुणा- कृतय इति । संभोगो व्यज्यते ॥ १९ ॥
</details>



<details><summary>प्रभाविलासः - २०</summary>

श्रोत्रियान् प्रत्याह - प्रतिवीथिकमिति । कुहनासूक्तिमयीम् ; कपट- परिभाषाप्रचुराम । कुसीदवृत्तिम् ; वृद्धिजीविकाम् । अपरीक्षितशिष्यम् ; " संवत्सरं परीक्षेत " इत्याद्युक्तपरीक्षाशून्यम् । ब्रह्म ; वेदः ॥ २० ॥
</details>



<details><summary>प्रभाविलासः - २१</summary>

अपटुभणितीति । अपटुभणितिः ; असम्यम्भाषणम् । तुरंगब्रह्म- चर्यम् ; अलाभे ब्रह्मचर्यम् ॥ २१ ॥
</details>



<details><summary>प्रभाविलासः - २२</summary>

अनल्पेति । पित्तलाः ; भ्रान्ताः । जल्पः ; वादः ॥ २२ ॥
</details>



<details><summary>प्रभाविलासः - २३</summary>

दम्भस्येति । द्राघीयांसम् ; दीर्घतमम् ॥ २३ ॥
</details>



<details><summary>प्रभाविलासः - २४</summary>

अभ्यर्णम् ; समीपम् । शमेति । सप्तम्यन्तपदान्ते श्रूयमाणो दम्भशब्दः प्रत्येकमन्वेति ॥ २४ ॥
</details>



<details><summary>प्रभाविलासः - २५</summary>

शिक्षेति । प्रतिष्ठा ; स्थैर्यम् ॥ २५ ॥
</details>



<details><summary>प्रभाविलासः - २६</summary>

अलिकेति । अलिकम् ; ललाटम् । विवृतनतिविशेषः ; शिताष्टाङ्गादिनमस्कारभेदः ॥ २६ ॥
</details>



<details><summary>प्रभाविलासः - २७</summary>

कलियुगसंन्यासिनामिति । " तपस्विनो ग्रामवासा न्यासिनोऽर्थाभिलाषिणः" इति वचनं स्मारितम् । भिक्षेति । शाटी ; वस्त्रम् ॥ २७ ॥
</details>



<details><summary>प्रभाविलासः - २८</summary>

आचारेति । कूटः ; समूहः ॥ २८ ॥
</details>



<details><summary>प्रभाविलासः - २९</summary>

विरुद्धेति । नियमक्रमैः; योगाभ्यासपर्वभिः । अपत्यम् ; मनुः । 

तातःः काश्यपः ॥ २९ ॥
</details>



<details><summary>प्रभाविलासः - ३०</summary>

No commentary  ॥ ३० ॥
</details>



<details><summary>प्रभाविलासः - ३१</summary>

Cप्रभाविलासः 

निरवधीति । निरवधीना गुणानां कल्याणगुणानां ग्रामः समूहो यस्मिन् तस्मिन्, " बहवो नृप कल्याणगुणाः पुत्रस्य सन्ति ते " इत्युक्तत्वात् । रामे योगिध्येये, “रमन्ते योगिनो यत्र " इत्युक्तत्वात् । निरागसि ; निर्दोषे । वागेवासिः खड्गः, तस्य स्फुरणेन मुषितः आलोकः ज्ञानं येषां ते । वरतनुहतिम् ; स्त्रीहननं ताटकावधम् । मनागपसर्पणमिति ; " अपासर्पत वेगेन किचित् त्वरितविक्रमः" इति स्मारितम् । उदासते; उपेक्षन्ते । अत्र रूपाख्यं गर्भसंवेस्तृतीयमङ्गमुक्तम् " रूपं वाक्यं वितर्कवत् " इति लक्षणात् ॥ ३१ ॥
</details>



<details><summary>प्रभाविलासः - ३२</summary>

;  
स्तनभरेति । एकत्र सात्त्विकोदयेन, अपरत्र भक्त्यतिशयेन च 

पुलकितेत्युक्तिः, 

“स्मरन्तः स्मारयन्तश्च मिथोऽघौघहरं हरिम् । 

भक्त्या संजातया मर्त्या बिभ्रत्युत्पुलकां तनुम् ॥

इति स्मरणात् । विजितकरणवर्गाः ; विजितेन्द्रियवर्गाः, इन्द्रियवर्गविजि ताश्च । विश्रुतात्मानः सम्यक् श्रुतब्रह्माणः, वैशिकतया प्रसिद्धस्वरूपाश्च । मुषितनिखिलधर्माः; एकत्र ज्ञाननिष्पत्त्या, अन्यत्र नास्तिक्येन ॥ ३२ ॥
</details>



<details><summary>प्रभाविलासः - ३३</summary>

श्रद्धायाजीति । श्रद्धयैव यजतीति, श्रद्धया न यजतीति वा श्रद्धामात्राभिनयेन यागशीलः, न तु दक्षिणाभोजनादिनेति । षड् रसाः मधुरादयः, त एव ब्रह्मेति वादी ; भक्ष्याभक्ष्यविवेकमन्तरेण केवलकदर्य इत्यर्थः । कामे एव एकोऽन्तो निष्ठा यस्येति कामैकान्ती । काकिणीनिष्कस्य सुवर्णकणस्य दासः ; तदर्थं नीचसेवामप्यनुमन्यमान इत्यर्थः । काकिणीमात्राभिलाषेण कृत्याकृत्यशून्यतयात्यन्तनीचतां प्राप्त इति वार्थः । तदुक्तम्- 

" कलौ काकिणिकेऽप्यर्थे विगृह्य त्यक्तसौहृदाः । 

यक्ष्यन्ति हि प्रियान् प्राणान् हनिष्यन्ति स्वकानपि ॥ " 

इति । माजराणामिति, बैडालव्रतिका उच्यन्ते । तल्लक्षणं तु- 

" धर्मध्वजी सदा लुब्धश्छाद्मिको लोकदाम्भिकः । 

बैडालव्रतिको ज्ञेयो हिंस्रः सर्वातिसंधिकः ॥

यस्य धर्मध्वजो नित्यं स्वाराड्ध्वज इवोच्छ्रितः । 

चरितानि च पापानि बैडालोऽसौ प्रकीर्तितः ॥ "  
प्रभाविलास. 

इति । कुक्कुटव्रतिलक्षणं च - 

" सभागतानां यः सभ्यः पक्षपातं समाश्रयेत् । 

तमाहुः कौक्कुटं देवास्तस्याप्यन्नं विवर्जयेत् ॥ " 

इति । बकानामिति ; तल्लक्षणं तु- 

"" 

अर्वादृष्टिनैकृतिकः स्वार्थसाधनतत्परः । 

शठो मिथ्याविनीतश्च बकवृत्तिरुदाहृतः ॥ ३३ ॥
</details>



<details><summary>प्रभाविलासः - ३४</summary>

इति । नवदलेति । प्रभोः ; नारायणस्य । नटपरिवृढः ; शिवः । स्थपुट- पुटसापेक्षः ; विस्तीर्णपत्रभाजनापेक्षः ॥ ३४ ॥
</details>



<details><summary>प्रभाविलासः - ३५</summary>

अवक्तव्यमिति ; " एकान्ती व्यपदेष्टव्यो नैव ग्रामकुलादिभिः ' इति वचनं स्मारितम् । भवतीमिति । संनिवेशेन ; आकृतिविशेषेण ॥ ३५ ॥
</details>



<details><summary>प्रभाविलासः - ३६</summary>

क्रियासमभिहारेण ; पौनःपुन्येन । दूरे प्रणमन्तीति; दूरपरि-  
हारो व्यज्यते । अपूर्वदंपत्योरिति; अवर्णपूर्वदंपत्योरिति व्यज्यते ।  
तुण्डीरमिति । स्कन्दभूपालः शूद्रप्रभुः कश्चित् । क्षुद्रकाञ्चीति; बृहत्काञ्ची लक्ष्यते ॥ ३६ ॥
</details>



<details><summary>प्रभाविलासः - ३७</summary>

विहस्येति । विहसितं हास विशेषः, 

स्थूलः कर्णकटुध्वानो बाष्पपूराप्लुतेक्षणः । 

करोपगूढपार्श्वश्च हासो विहसितं मतम् ॥ 

इत्युक्तत्वात् । रथ्येति । रम्यावादेन व्यभिचारारोपेण विशङ्क्यमाना काचित् जरठा वृद्धा, तत्संबन्धिन्यन्या, तया सह संभाषणात् ॥ ३७ ॥
</details>



<details><summary>प्रभाविलासः - ३८</summary>

प्रजानामिति । बृहतां पतयः बृहस्पतयः ॥ ३८ ॥
</details>



<details><summary>प्रभाविलासः - ३९</summary>

सारमेयः ; भषकः । तत्साम्यमेवाभिव्यनक्ति - जातिमात्रेति ।  
जातिः ब्राह्मणत्वादिः, तन्मात्रशरणाः । न तु तदुचिताचाराः । अन्यत्र भस्म- 

भरिताधिश्रयणीमात्राश्रयाः । 

“चुल्लीकाम्पिल्यगोत्रेषु छन्दः सामान्यजन्मसु । 

मालतीजातिफलयोर्जातिर्धात्र्यामलंकृतौ ॥ " 

इति निघण्टुः । बहिष्कृताः; स्वजनैः परित्यक्ताः ; अन्यत्र बहिरेव कृताः । आहतजघन्यवृत्तयः ; अङ्गीकृतनीचाचाराः, स्वीकृतजघनसंबन्धिव्यापाराश्च । तुल्यमन्यत् । हास्यरसो व्यङ्ग्यः ॥ ३९ ॥
</details>



<details><summary>प्रभाविलासः - ४०</summary>

मयीति । उपकण्ठेः समीपे । अम्युज्जिहानः ; प्रत्युद्गच्छन् । अत्र कविनिवद्धवक्तप्रौढोक्तिकल्पितातिशयोक्तिः ॥ ४० ॥
</details>



<details><summary>प्रभाविलासः - ४१</summary>

कतीति स्पष्टम् । अत्राप्यतिशयोक्तिः ॥ ४१ ॥
</details>



<details><summary>प्रभाविलासः - ४२</summary>

परधनेति । पशुवध एव परिशेषो यस्य स चासौ नाम्नैव यज्ञो यस्य सः, “ यजन्ते नामयज्ञैस्ते " इत्युक्तत्वात् । तेन स्ववशजनः ; 

स्वाधीनजनः ॥ ४२ ॥
</details>



<details><summary>प्रभाविलासः - ४३</summary>

ध्रुवमिति । गुणोत्तरापवादी ; उत्कृष्टगुणतिरस्कारकः ॥ ४३ ॥
</details>



<details><summary>प्रभाविलासः - ४४</summary>

गौडेति । गौडादीनां धर्मध्वजमात्रत्वं न तु वास्तवधार्मिकत्वम् । तदार्येणेत्यादिना परिहारो नाम नाटयालंकारः, " परिहारस्तु विज्ञेयः  
कृतानुचितमार्जनम्" इति लक्षणात् । सिंहवनगुप्तिन्यायः सिंहेन वनं, वनेन सिंहो रक्ष्यत इति न्यायः । प्रायोपवेशमास्थिता इति सुग्रीवसचिव - 

।  
समाधिः । सुरेति । प्रतिफलितैः लिपिप्रकारैः लिपिभेदैः दीप्यन्तः मणयः इन्द्रनीला येषु तानि तेषां मकुटानामंशव एव मषीरसः तेनानुलिप्ताम् । यद्वा प्रतिफलिता च सा लिपिप्रकारेषु दीप्यन्मणिमकुटांशुमषीरसानुलिप्ता च, ताम् । अथवा प्रतिफलिताः प्रतिहत्य प्रसृताः, अत एव लिपि - प्रकारेण दीप्यन्तो व्याप्नुवन्तो मणिमकुटांशवः, त एव मषीरसः, तेनानुलिप्ताम् ॥ ४४ ॥
</details>



<details><summary>प्रभाविलासः - ४५</summary>

वर्ग इति । क्षोणीभृतः ; राजानः ॥ ४५ ॥
</details>



<details><summary>प्रभाविलासः - ४६</summary>

अचरमप्रमाणम् ; प्रथमप्रमाणम् । लौकायतिकमतमुपन्यस्यति - पृथिवीति । तच्चानि; उक्तक्रमेण चत्वार्येवेत्यर्थः, आकाशस्यालीकत्वाङ्गीकारात् । मदशक्तिः ; किण्वादौ मदशक्तिः ॥ ४६ ॥
</details>



<details><summary>प्रभाविलासः - ४७</summary>

मतान्तरेषु स्वहृदय संवादोऽपि न सिध्यतीत्याह – स्वमतेति ॥ ४७॥
</details>



<details><summary>प्रभाविलासः - ४८</summary>

- 

अय्यउत्तेत्यादि । अनेन नीतिर्नाम नाट्यालंकारः. " न्यायानुवृत्तिरेवात्र नीतिरित्युच्यते यथा " इति लक्षणात् । शास्त्रान्तरविजृम्भणं सुरगुरुसिद्धान्तोत्तम्भनावधिकमित्याह - परमिति ॥ ४८ ॥
</details>



<details><summary>प्रभाविलासः - ४९</summary>

शरीरेति । तत्प्रदायिन्यः ; भोगप्रदायिन्यः ॥ ४९ ॥
</details>



<details><summary>प्रभाविलासः - ५०</summary>

अपीति । शिल्पिहस्तानपेक्षमिति व्यतिरेकालंकारो व्यज्यते ॥ ५० ॥
</details>



<details><summary>प्रभाविलासः - ५१</summary>

जक्षणादिकमिति ।” जक्षत क्रीडन् रममाणः स्त्रीभिर्वा यानैर्वा "  
इति श्रुतिरनुसंहिता । तमिस्त्रेति । तमिस्रा ; केशपाशः । शीतांशुः ; मुखम् । स्तबकौ स्तनौ । वियत्; मध्यम् । आवर्तः ; नाभिः । रम्भा ऊरुः । मणिमुकुरम् ; गण्डस्थलम् । तूणीरः ; जङ्घा । नलिनम् ; नेत्रं पादो वा । युवतीनामिति कर्मणि षष्ठी । अत्र धम्मिल्लमुखादीनां प्रकृतानामुपमेयभूताङ्गानां निगरणेन तमिस्राद्युपमानानामेव निर्देशात् आद्योऽयमतिशयोक्तिभेदः । तल्लक्षणं तु" उपमानस्य निर्देशो निगीर्णे प्रकृते तु यः " इत्यादि ॥ ५१ ॥
</details>



<details><summary>प्रभाविलासः - ५२</summary>

विलासिन्यः ; रुद्रासुकीर्तिसूत्रवतीप्रभृतयः । सत्त्वेति । सत्त्वप्रवर्तक इत्यनेन- “महान् प्रभुर्वै पुरुषः सत्त्वस्यैष प्रवर्तकः " इति श्रुत्यर्थोऽभिप्रेतः । अपिः इतरेषु कैमुत्यं दर्शयति । बहुमुखभुजंगसङ्गी; अनेक विटपरिवृतः । सहस्रफणशेषावतारभूतबलरामसहायवान् । " भुजंगो विटसर्पयोः " इति निघण्टुः । राजधानीषु ; मधुराप्रभृतिषु ॥ ५२ ॥
</details>



<details><summary>प्रभाविलासः - ५३</summary>

मोक्षशास्त्रप्रवर्तकानामपि वागन्या प्रवृत्तिरन्येति विप्रलम्भकत्वमेवेत्याह -- मूढेति ॥ ५३ ॥
</details>



<details><summary>प्रभाविलासः - ५४</summary>

यदुक्तं श्रीभूमि नीलानायक इति तत्रोत्तरमाह - दांपत्यमिति । सहजमिति कर्मनिमित्तत्वव्यावृत्तिः । तेन कर्मकृतवैषयिकभोगार्थं दांपत्यभावो निरस्तः । विलासिन्यः श्रूयन्त इत्येतत् प्रत्याह - तदिच्छेत्यादि । ईश्वर- संकल्पानुसारेण तत्कैकर्यैकप्रयोजनं कामिन्यादिविभागकरणमित्यर्थः । अशेषम् ; वस्तु । इत्थं शेषम् ; भगवत्कैंकर्यैकरसमित्यर्थः । अद्य तु; एवं सति । भवत्सारस्यसंवर्धकं वैरोचनं दर्शनं चार्वाकमतं विदुषां वैरस्यं विदधातीत्यन्वयः ॥ ५४ ॥
</details>



<details><summary>प्रभाविलासः - ५५</summary>

अमरेति । कलहायितम् ; कलहवदाचरितम् ॥ ५५ ॥
</details>



<details><summary>प्रभाविलासः - ५६</summary>

चरमिति । चरम् ; जङ्गमम् । इतरत् ; स्थावरम् । चन्द्रकनया 

मयूरपिच्छ्न्यायेन ॥ ५६ ॥
</details>



<details><summary>प्रभाविलासः - ५७</summary>

अतदिति । अतत्; अतद्वत् । तदिति वा ; तत्प्रकारकमिति वा । तत् ; तद्वत् । तन्नेति वा ; तत्प्रकारकं न भवतीति वा । वृथोद्यत्कथया कनतां कथकानां कत्थनक्रमेण विकल्पितः प्रक्रमः यस्याः सा । विपरि- वर्तनी ; विपर्यासकारिणी । कुतर्कशतान्येव कर्कराः कठिनगोचर्माणि, तेषां निकरेण कर्कशा ॥ ५७ ॥
</details>



<details><summary>प्रभाविलासः - ५८</summary>

। ; 

चिरेति । निपुणस्थानविदा शास्त्रप्रवर्तनयोग्योऽयमित्युपदेश- 

पात्राभिज्ञेन ॥ ५८ ॥
</details>



<details><summary>प्रभाविलासः - ५९</summary>

करणेति । करणविलयः शरीरेन्द्रियविलयः । बहुगुणेति ; सौन्दर्यादयो विवक्षिताः । अत्र कविनिबद्धवक्तृप्रौढोक्तिमूलातिशयोक्तिरलंकारः, स्वस्य वार्तिककरणादियोगात् । बृहच्वेति तेन "बृहति बृंहयति तस्मादुच्यते पर ब्रह्म " इति प्रसिद्ध ब्रह्मौपम्यं व्यज्यते ॥ ५९ ॥
</details>



<details><summary>प्रभाविलासः - ६०</summary>

पठन्त इति । विदधताम् ; विदधतु । उदन्तः ; वृत्तान्तः ॥ ६० ॥
</details>



<details><summary>प्रभाविलासः - ६१</summary>

अनन्तेति । अनन्तः ; ईश्वरः । अत्र वसन्तादिसहकारसमवधाने- sपि कामस्याकार्यकरत्वोक्तेर्विशेषोक्तिर्व्यज्यते, " सत्यां सामग्र्यां कार्यानुत्पत्तिर्विशेषोक्तिः" इति लक्षणात् ॥ ६१ ॥
</details>



<details><summary>प्रभाविलासः - ६२</summary>

पुरुषस्येति । विरज्यमाना; विरागं प्रापिता । अत्र पुरुषोत्कर्षवर्णनात् उदाहरणं नाम गर्भसंधेश्चतुर्थमङ्गमुक्तम्, “उत्कर्षान्वितं वाक्यमुदाहरणम्" इति लक्षणात् ॥ ६२ ॥
</details>



<details><summary>प्रभाविलासः - ६३</summary>

तथा- 

द्विसप्तेति । द्विसप्तदलपदेन चतुर्दश भुवनानि लक्ष्यन्ते । तैः पत्रला, प्रचुरा या द्रुहिणसृष्टिः ; अण्डान्तर्वर्ति कार्यजातं, तस्याः भङ्गक्रियायां पुरस्कृतयुगक्षयः प्रकृतिपर्यन्तलयः यस्य सः, तथाविधः भ्रुकुटिताण्डवाडम्बरः यस्य सः ॥ ६३ ॥
</details>



<details><summary>प्रभाविलासः - ६४</summary>

शाकुटस्य ; शाकविशेषस्य । शङ्कुलायाः ; लवित्रस्य । काम इति । कङ्कटः ; कवचः । अत्र वीररसो व्यज्यते ॥ ६४ ॥
</details>



<details><summary>प्रभाविलासः - ६५</summary>

क इति । आतिष्ठते तुभ्यं कस्तिष्ठते; आत्मानं प्रकाशयंस्तिष्ठति । " प्रकाशनस्थेयाख्ययोश्च" इत्यात्मनेपदम् । स्वैरम् ; स्वेच्छाचारः । येन भवता आलोकितः पुरुष इति शेषः । सरस्वतः; समुद्रान् । अत्र हिरण्याक्ष महेन्द्रागस्त्यव्यापारा व्यज्यन्ते ॥ ६५ ॥
</details>



<details><summary>प्रभाविलासः - ६६</summary>

दम्भेति । तन्वीत करोतु ॥ ६६ ॥
</details>



<details><summary>प्रभाविलासः - ६७</summary>

प्रत्यवमृष्टम् ; प्रत्यवमर्शेन निश्चितम् । पुरुषस्याभक्ष्यभक्षणे विवेकः स्वयमेव नश्यतीत्याशयेनाह — प्रज्वलतीति । चतुर्विधम् ; भक्ष्यभोज्यलेह्यचोष्यरूपम्, " पचाम्यन्नं चतुर्विधम् " इति स्मरणात् ॥ ६७ ॥
</details>



<details><summary>प्रभाविलासः - ६८</summary>

जातिदुष्टम् ; बिम्बादिकम् ; 

" बिम्बं शिशुं च कालिङ्गं तिलपिष्टं तथैव च । 

कोशातकीमलाबूं च श्वेतवार्ताकमेव च । 

नारिकानारिकेलादि जातिदुष्टमिहोच्यते ॥ 

" 

इति स्मरणात् । आश्रयदुष्टम् ; संसर्गदुष्टम् ; 

शैवपाषण्डपतितैर्विकर्मस्थैर्निरीश्वरैः । 

अवैष्णवैर्द्विजैः शूद्रैर्हरिवासरभोक्तृभिः ॥

 श्वकाकसूकरोष्ट्राद्यैरुदक्यासूतिकादिभिः । 

पुंश्चलीभिश्च नारीभिर्वृषलीपतिभिस्तथा ॥ 

स्पृष्टं दृष्टं च दत्तं च भुक्तशेषं तथैव च । 

अभक्ष्याणां च संयोगः संसर्गाद् दुष्टमुच्यते ॥ “

इति । निमित्तदुष्टम् ; कालदुष्टम् ;  
" एकादश्यां तु यच्चान्नं यच्चान्नं राहुदर्शने । 

सूतके मृतके चान्नं शुक्तं पर्युषितं तथा ॥ 

अनिर्दशाहं गीक्षीरं षष्ठ्या तैलमथापि वा ।

 नदीषु समुद्रगासु सिंहकर्कटयोर्जलम् ॥ 

निःशेषजलवाप्यादौ यत्प्रविष्टं नवोदकम् । 

नातीतपञ्चरात्रं स्यात्कालदुष्ट मिहोच्यते ॥ 

इति । अलमिति । विरुन्धानध्वंसम् ; विरोधिनां विनाशम् ॥ ६८ ॥
</details>



<details><summary>प्रभाविलासः - ६९</summary>

सप्त राजधान्यः ; अयोध्यादयः, 

" अयोध्या मधुरा माया काशी काञ्चीह्यवन्तिका । 

पुरी द्वारवती चैव सप्तैता मुक्तिदायिकाः॥  
इति स्मरणात् । स्वकीयेति । स्वकीयाख्यामात्रस्य स्वनाममात्रस्य । छुरणात्; संसर्गात्, उच्चारणादिति यावत् । परिणह्यद्भयम् ; विशालीभवन्तीं भीतिं हरन्तीति तान्, तथोक्तान् । स्वनामकीर्तनमात्रेण कीर्तयतां भयहरानित्यर्थः,” यत इन्द्र भयामहे ततो नो अभयं कृधि” ' इत्यादिश्रुतेः । भयभरानिनि पाठे स्वशब्देन मोहो गृह्यते । अत्र श्लोके हिरण्यकशिपुसाम्यं व्यज्यते ॥ ६९ ॥
</details>



<details><summary>प्रभाविलासः - ७०</summary>

भुक्तिक्षममिति । भुक्तिक्षमम्; भोजनक्षमम्, अन्यत्र संभोग - क्षमम् । समयम्; कालं, कामशास्त्रं च । एकरुचिम् ; मुख्यदीप्तिम्, एकस्वाद्यं च । प्रतपनेन प्रकृष्टतापेन, प्रतापेन च । गतिप्रतीपः गमनप्रतिबन्धकः, मुक्तिमार्गनिरोधकश्च । आशाविशेषम् ; दिग्विशेषं, तृष्णा- विशेषं च ॥ ७० ॥
</details>



<details><summary>प्रभाविलासः - ७१</summary>

अथ नैष्क्रामिकीं ध्रुवामाह -- उपहरतीति । तदुक्तम् — “ निष्क्रामसूचिकाङ्कान्ते ध्रुवा नैष्क्रामिकी भवेत् " इति । सूपकर्ता; पाचकः, सम्यगुपकर्ता चेति व्यज्यते । बलरिपुः ; इन्द्रः । स्वाद्यम्; सुइत्ययमाद्यो वर्णों यस्य तत् । धारान्तम् ; धकाररेफावन्ते यस्य तत् । सुधासुरारूप-  
पमित्यर्थः । उचितम् ; मोहोचितम् । स्वाद्यं रुचिकरं धारान्तं घृतादिरम्यम् उचितं राजोचितमिति च व्यज्यते ॥ ७१ ॥
</details>



<details><summary>प्रभाविलासः - ७२</summary>

[^183] इत्यात्रेयाहोबिलाचार्यविरचिते संकल्पसूर्योदयव्याख्याने प्रभाविलासाख्याने दम्भाद्युपालम्भो नाम पञ्चमोऽङ्कः । ॥ ७२ ॥
</details>



___________