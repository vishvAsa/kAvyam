+++
title = "प्रभाविलासः"

+++
  
अथ निर्वहणसंधिः प्रस्तूयते - तत इत्यादिना । निर्वहणसंधिर्नाम मुखाद्यर्थानां बीजवतां विप्रकीर्णानामैकार्थ्ययोजनम् । तदुक्तम्-

> " बीजवन्तो मुखाद्यर्था विप्रकीर्णा यथायथम् ।
ऐकार्थ्यमुपनीयन्ते यत्र निर्वहणं हि तत् ॥”

इति । स च कार्यफलागमयोः संबन्धादुत्पद्यते । तत्र कार्यं नाम फलनिर्वाहको व्यापारः । फलागमश्च परिपूर्णफलसिद्धिः । तदुक्तम् – " समग्रफलसंपत्तिः फलागम उदाहृतः " इति । अत्र वैकुण्ठदास्येत्यादिपर- भक्तिव्यापारेण निःश्रेयसरूपफलावाप्तेर्मुखसंध्यादिष्वारब्धाया निर्वाहात्  
सप्रकारं निर्वहणसंधिर्निरूप्यत इति ज्ञेयम् । अहमिति । विश्वकिल्बिषसंहार एव विभ्रमः विलासः, स एवारभटी उग्रनृत्तम् तत्र नटी ॥ १ ॥ अम्बेति । सः पुरुषः । संसृतिः संसारः । संतिष्ठते; निवर्तते ॥ २ ॥  
निरुध्येति । मरुताम् ; प्राणादीनाम् । करणानाम्; इन्द्रि - याणाम् । मण्डलीम् ; समूहम् । कुण्डलीम् ; सुषुम्नानाड्याधारम् । धम- नीनाम् ; नाडीनाम् । धातूनाम् ; त्वगादीनाम् । मर्मादिकं विगणय्य ; " द्वासप्ततिसहस्रं नाड्यः " इत्यादिनेत्यर्थः । निगमत्रयस्थितिमता ॥ त्रैविद्येन । किं फलं लालभ्यते ; न किमपीत्यर्थः । योगाभ्यासवताऽपि त्रैविद्यनिष्ठेनापि भगवद्भक्तिरहितेनायास एव फलं लभ्यते, नान्यदिति

भावः । तदुक्तम् —

“श्रेयः सूतिं भक्तिमुदस्य ते विभो क्लिश्यन्ति ये केवलबोधलब्धये ।

 तेषामसौ क्लेश इहावशिष्यते नान्यद्यथा स्थूलतुषावघातिनाम् ॥” इति । एवं स्वव्यतिरेके नैष्फल्यमुक्त्वा स्वान्वये फलाविनाभावमाह - मयीति । अत्र निर्वहणसंधेश्चतुर्दशाङ्गानि । तदुक्तम्-  
" संधिर्निरोधो ग्रथनं निर्णयः परिभाषणम् ।

 प्रसादानन्दसमयाः कृतिर्भाषोपगूहनम् । 

पूर्वभावोपसंहारौ प्रशस्तिश्च चतुर्दश॥”

इति । तेषु संधिर्नामाङ्गमुच्यत इति पुरुषमोचन रूपबीजोपगमनोक्त्या निरूपितम्, “संधिर्बीजोपगमनम् " इति लक्षणात् ॥ ३ ॥

उक्तार्थं विशदयति — यच्चासाविति । मुमुक्षुत्व इति । संरोहन; अङ्कुरन् । मतिमोहः ; बुद्धिविपर्यासः । उपहरति ; कुरुते । अनिष्ट-  
जनुषा ; पुनर्भवभीतेन । परस्तात्; उपरिष्टात् । आस्थेयं यदस्ति तत् - फलार्थं फलसाधनं फलं वेति वितर्कः श्रमफलः । सर्वाघविरतेरेव पुरुषार्थतया अनन्तरभाविभगवदनुभवादिकेवलफलसाधनताबुद्धिर्न कार्येत्यर्थः । अत्र वितर्केण बीजरूपकार्यान्वेषणप्रतीते निर्वहणसंधेर्द्वितीयमङ्गं निरोधाख्यं दर्शितम्, “ कार्यान्वेषो निरोधः स्यात् " इति लक्षणात् ॥ ४ ॥

अधेति । करणकलेबरादिव्यामोहस्यात्मपरिपन्थित्वात् अमित्रभेदैरित्युक्तम् । आद्यपदेन श्वशुरमातुलस्यालादिसंग्रहः । अत्र,

" पुत्रदाराप्तबन्धूनां संगमः पान्थसंगमः ।

अनुदेहं वियन्त्येते स्वप्नो निद्रागमे यथा ॥ 

एवं परिमृशन् योगी गृहेष्वतिथिवद्विशन् ।

 न गृहैरनुबध्येत निर्ममो निरहंकृतिः ॥”  
“ अहो मे पितरौ वृद्धौ भार्या बालात्मजात्मजाः । 

अनाथा मामृते दीनाः कथं जीवन्ति दुःखिताः ।

 एवं गृही दयोत्क्षिप्तहृदयो मूढधीरयम् । 

अतृप्तस्ताननुध्यायन्मृतोऽन्धं विशते तमः ॥ ”

इत्यादिकमनुसंधेयम् ॥ ५ ॥

भवेति । शारीरःः शिरोरोगादिः । मानसः कामादिः ॥ ६ ॥ 

कामादिकेष्विति । शमः ; अन्तरिन्द्रियनिग्रहः । दमः ; बाह्येन्द्रिय-  
निग्रहः । आदिपदेनोपरतितितिक्षादिकमुच्यते । दया; स्वार्थनिरपेक्षत्वे सति परदुःखनिराचिकीर्षा । आदिपदेन निःस्पृहत्वादि । एवं शान्तरस- विभावा उक्ताः । तदुक्तं संगीतरत्नाकरे-

" संसारभीरुता दोषदर्शनं विषयेषु च ।

योगिसङ्गो मुनीनां च कृपाशमदमक्षमाः । 

अध्यात्मविषया गोष्ठी तापसास्तापसाश्रयाः । 

भूरिनिर्झर झांका रिवारितीर्थानि तीर्थकाः । 

विष्णुभक्तिप्रदा विद्या विभावा यत्र संगताः ॥

इति । एकादशस्कन्धे च---

“दया समस्तभूतेषु तितिक्षानभिमानिता ।

सत्त्वं शौचमनायासो मङ्गलं प्रियवादिता ।”

इत्यादि ॥ ७ ॥  
कलयेति । कलया; विद्यया, षोडशांशेन च । विहितोदयः; कृताभ्युदयः, अन्यत्र प्राप्तवृद्धिः । विश्ववन्द्यः ; " सर्वेऽस्मै देवा बलिमावहन्ति " इति श्रुतेः । अन्यत्र सर्वजनवन्द्यः । विष्णुपदम् ; हरि चरणम्, गगनं च । सितात्मा; परिशुद्धस्वभावः, पाण्डररूपश्च ॥ ८ ॥

स्वत इति । चिन्ता ; स्मृतिसंततिः । मुखभागः ; अवतरणदेश  
इत्यर्थः । चिदानन्दोदन्वति ; ज्ञानानन्दस्वरूपे ब्रह्मणि । अपरिच्छिन्नत्व- कथनार्थमुदन्वन्निरूपणम् । अत्र निमज्जतीति पूर्वोक्तस्य कार्यस्य स्थापनात् ग्रथनं नाम निर्वहणसंधेरङ्गमुक्तम्, “ ग्रथनं तन्निबन्धनम् " इति लक्षणात् ॥ ९ ॥

उपचिक्रंसे; उपक्रमितुमिच्छामि । लुलितेति । वासतेयीम् ; रात्रिसंबन्धिनीं तमः संहतिम् । " वसती रात्रिवेश्मनोः " इत्यमरः । पूर्वम्;  
प्रथमम् । धाम ; तेजः । पताकास्थानकम् ; वैजयन्तीस्थानं भवति । पताकेव दृश्यत इत्यर्थः ॥ १० ॥

त्रिभुवनमिति । प्रसीदति विशदतमा भवति । सव्या; वामा " सव्यं दक्षिणवामयोः " इत्यमरः । उपरि; उपरिष्टात् । स्फुरति ; स्पन्दते । इदं शुभनिमित्तम् । " नेत्रस्योर्ध्वं हरति सकलं मानसं दुःखजातं वामे चैतत्फलमविकलं दक्षिणे वैपरीत्यम्" इत्युक्तत्वात् । एवमनुभूतार्थकथनात् निर्णयो नाम निर्वहण संघेरङ्गमुक्तम्, “अनुभूतार्थकथनं निर्णयः परिकीर्तितः" इति लक्षणात् ॥ ११ ॥  
वैकुण्ठेति । प्राध्वम् ; अनुकूलम् ॥ १२ ॥

शरणेति । आयतते; अधीनो भवति । तस्य कृपावतः ।

सचिवाः; सहायाः ॥ १३ ॥  
त्वयीति । अन्यां गतिम् ; उपायम् ॥ १४ ॥

त्वदिति । दिविषदः ब्रह्मेन्द्रादयः । भूभुजाम् ; मन्वादीनाम् । कृपणताम् ; दैन्यम् । वैलक्ष्यतः; संसारवैमुख्येन । नैराश्यम् ; वैराग्यम् ।  
अत्र मिथो भाषणात् निर्वहणसंधेः परिभाषाख्यमङ्गमुक्तम्,

" परिभाषामिथो जल्पः " इति लक्षणात् ॥ १५ ॥

निगमाः; वेदाः । नैगमिकाः वेदान्ताः । आनेतुमिति । आत्मरभसेनः स्ववेगेन । समीहमानः ; चेष्टयन् । नतगृहेषु ; शरणा-  
गतगृहेषु । तदपृथक स्थिता; तेन विष्णुना अपृथक स्थिता अविनाभूता वृत्तिर्यस्याः सा तथोक्ता शक्तिर्यस्य तम् । उपहरिष्यति ; आनेष्यति ॥ १६ ॥

नम इति । पन्नगनद्धाय; सर्पभूषणाय ॥ १७ ॥

क्षुण्णेति । क्षुभितेषु चतुरकूपारेषु चतुः समुद्रेषु तिम्यन्तः क्लिद्यन्तः गरुतः येषां तानि । स्थपुटितानि ; विषमस्थितानि विबुधस्थानकानि  
येषां तानि । ब्रह्मसौधः; सत्यलोकः । अर्भकक्रीडितानि अस्मदार्तिं क्षिपेयुरिति संबन्धः ॥ १८ ॥

अनुनाथेय; प्रार्थयेय । गरुडमित्यादि । नीडम्; कुलायः । द्विषतां पीडने उत्कण्ठितस्य; उत्साहवतः । आरूढस्य वैकुण्ठस्य पीठीकृतः स्कन्धः अंसः यस्य तम् । स्वनीडागत्या स्वकुलायागमनेन प्रीतयोः रुद्रासुकीर्ति तदाख्यभार्ययोः स्तनाभोगयोः स्तनविस्तारयोः गाढोप- गूढेन गाढालिङ्गनेन स्फुरता कण्टकव्रातेन पुलकोद्गमसमूहेन वेधेन जातया व्यथया वेपमानानां द्विजिहाधिपाकल्पानां सर्वश्रेष्ठ भूषणानां विष्फार्य-  
माणानां विस्तारमीयुषीणां स्फटानां फणानां वाटिकासु पङ्क्तिषु रत्नरोचिषां छटाराजिभिः अविच्छिन्नपङ्क्तिभिः नीराजितं संजातनीराजनम् । कान्तिरेव कल्लोलिनी नदी, तया राजितम् । जयेति । देवाधिपाहारः; सुधा । दिवौकस्पतिना इन्द्रेण क्षिप्तस्य दम्भोलेः वज्रस्य धारया जाताः किणा एव आकल्पः यस्य सः । कल्पान्तवातूलेन प्रलयवायुना सदृशोदयेन अनल्पेन वीरायितेन उद्यन् चमत्कारः यस्य सः । दैत्यारेः भगवतः जैत्रध्वज जयशीलध्वज । आरोह निर्धारितोत्कर्ष ; दैत्यारेरारोहेण निर्णीत- शक्त्यतिशय । मरुत्पञ्चकस्य प्राणादेः अधीशाः अधिष्ठानदेवताभूताः सत्यादयः सत्यसुपर्णविजयतार्क्ष्यविहगेश्वरा मूर्तयः विग्रहाः यस्य सः ।

।  
नम इति । पर्यायेण निर्यातस्य पक्षानिलस्यास्फालनेन ताडनेन उद्वेलस्य पाथोधेः समुद्रस्य वीचीभिरेव चपेटैः विस्तृताङ्गुलिहस्तैः आहतस्य अगाधपातालस्य भांकारेण अनुकारशब्देन संक्रुद्धस्य कुपितस्य नागेन्द्रस्य दिग्गजस्य पीडायां सृणीभावेन अङ्कुशीभावेन भास्वन्त्यः नखश्रेणयः यस्य तस्मै । दंष्ट्या वज्रिणे; द्र्ष्ट्रात्मकवज्रायुधाय । अध्यात्मविद्या विधेया वशवर्तिनी विधेया कर्तव्या । दयेथाः ; दयां कुरु ।  
मनुरिति । अनुगतपक्षेः ; अनुगतः पश्चादुच्चार्यमाणः पः पवर्णः यस्य तस्य क्षेः क्षिवर्णस्य । वक्त्रे ; आदौ । स्फुरन् तारकः प्रणवः यस्य सः । चित्रभानुप्रिया स्वाहा शेखरः अन्त्यपदं यस्य सः । तावकः मनुः मन्त्रः नः अस्मान् त्रायतामित्यन्वयः । एतदभिप्रायेण गरुडपञ्चाशति चोक्तम्- पक्षिव्यत्यस्तपक्षिद्वितयमुखपुटप्रस्फुटोदारतारम्" इत्यादि । पुरा किल महेन्द्रः अङ्गुष्ठप्रमाणदेहान् वालखिल्यानवेक्ष्य जहास । तेन ते त्वदधिक- बलेनावमतो भविष्यसीति शापेन प्रतिज्ञां चक्रुः । तदभिप्रेत्याह — बलद्वेषीत्यादिना । बलद्वेषिण इन्द्रस्य दर्पेण ज्वलतां वालखिल्यानां प्रतिज्ञा अवतीर्णा येन । दधीथाः ; निधेहि । मुधाकामहीनाम् ; विफलकाम-  
हीनाम् । अहीनान्तक; सर्पश्रेष्ठनाशक । अत्र गरुडप्रसादप्रतीतेः पर्युपासनाख्यं निर्वहणसंधेरङ्गमुक्तम् । " प्रसादः पर्युपासनम् " इति लक्षणात् । व्यक्ताविति । आगमग्रामे ; पाञ्चरात्रसंहितायाम्-

यदा देवस्य संकल्पः सुदर्शनसमाह्वयः । 

आयुधादिस्वरूपेण कारकत्वं प्रपद्यते ॥

इत्यादिकायामित्यर्थः ॥ १९ ॥

यस्मिन्निति । सत्त्वादिगुणमिश्रत्वात् सितासितत्वम् । अवासरा-  
त्यये दिनान्तर हिते, अनादितयेत्यर्थः । भवन्त्या महायामिन्या सत्ता- शेषाः; स्वरूपसत्तामात्रशेषाः । सुषुप्ताः; तिरोहितज्ञानानन्दादयः ये जनाः, तेषां प्रबोधने पटुः ॥ २० ॥

परविद्या; परभक्तिः । सकलगुणसेव्यया; वात्सल्यादिगुणोपजीव्यया, "दोषा भवेयुरेते यदि नाम दये त्वया विना भूताः "  
इत्युक्तत्वात् । अचरन्निति । अचरन्तौ मधुकैटभौ येषु तान् । सर्वस्यापि संकल्पमात्रायत्तत्वेनाकार्षमित्युक्तिः । तदुक्तम्- " संकल्पेनैव संहर्तुं शक्तो ऽहमपि वैरिणः " इति " इच्छन् हरिगणेश्वर " इति च ॥ २१ ॥

अनिदंप्रथमामिति । अनिदंप्रथमाम् ; अनादिभूताम् । निद्राम् ; अविद्याम् । अपवर्त्य ; निवर्त्य । अनिदंपश्चिमाम् ; इदं पश्चिमं न विद्यते यस्मात्, अनुत्तरावधिमित्यर्थः ॥ २२ ॥  
मयीति । मध्यमे वृत्तिभेद इति ।

“एषा सा वैदिकी निष्ठाह्युपायापायमध्यमा” इति संगृहीतम् । रथ्या; मार्गः । 

मुरमथनसमीक्षाशेखरेण ; भगवदवलोकनोत्तंसितेन ॥ २३ ॥

अथ शान्तरसानुभावानाह - नियतेति । तदुक्तं भरतेन --  
“ मन्दस्पन्दं बहिश्चित्तमानन्दाश्रुप्लुते दृशौ ।

रोमाञ्चकञ्चुका मूर्तिर्मोक्षशास्त्रार्थचिन्तनम् ॥ 

ब्रह्मविद्योपदेशश्च संगमस्तत्त्वगोचरः ।

नासाग्रमागते नेत्रे ज्ञानमुद्राप्रदर्शनम् ॥

इत्यादयोऽनुभावाः स्युः " इति । भगवता चोक्तम् - " मत्कथाश्रवणे भक्तिः स्वरनेत्राङ्गविक्रिया" इत्यादि ॥ २४ ॥

नियताक्षेति । प्रशमः शान्तिः ॥ २५ ॥  
शमेति । स्थेमा; स्थैर्यम् । परावरयोः ; परमात्मजीवात्मनोः दीपिका । भगवतीति संबोधनम् ॥ २६ ॥

जनन्येति । " तुष्टा तेन जनार्दनस्य करुणा कुर्वीत तत्किंकरम् " इति प्रत्यभिज्ञातम् ॥ २७ ॥  
प्रकृत इति । एकः अन्तः निश्चयः यस्य, तस्य भाव ऐकान्त्यम् । परमं च तदैकान्त्यं चेति परमैकान्त्यम् । परप्रकाशम् ; परस्य भगवतः प्रकाशम् । अत्र निधिदर्शनवदितीष्टार्थप्राप्तिप्रतीतेः आनन्दो नाम निर्वहणसंधेरङ्गमुक्तम्, “इष्टार्थप्राप्तिरानन्दः " इति लक्षणात् ॥ २८ ॥-

सिद्ध इति । चतुर्विधे श्रुतिस्मृतीतिहासपुराणज्ञानरूपे । द्वि-  
तुष्कः; अष्टाक्षरमन्त्रः । आद्यपदेन मन्त्ररत्नद्वादशर्णषडर्णादय उच्यन्ते ॥ २९ ॥

स्वमायेति । शैलूषी; नटी । स्वपदनतिं शरणागतिमेव हिमानीम् । तापशमनात् हिमानी निर्देशः ॥ ३० ॥  
उपाय इति । स्वप्राप्तेरुपाय इति ; " अमृतस्यैष सेतुः " इति श्रुत्यर्थोऽभिप्रेतः । उपनिषदधीत इति ; " तं त्वौपनिषदं पुरुषं पृच्छामि” इति श्रुत्यर्थोऽभिप्रेतः । प्रसत्त्यै; प्रसादाय । तदारोहः ; प्रपत्तिभक्त्युपाययोरधिकारः । तत्रापि सुकृतपरिपाकेऽपि । स्वयं निदानम्; आदिकारणम् ॥ ३१ ॥;

ग्रस्त इति । गलकुहरमुखे ; कण्ठरन्धमुखे । कफेन श्लेप्मणा ।  
लपने ; मुखे । हृषीके; इन्द्रिये । उद्भ्रान्तबन्धुम् ; बन्धुभिरावृत्य शोच्यमानम् । अत्र

" ततस्तं म्रियमाणं तु काष्ठपाषाणसंनिभम् ।

अहं स्मरामि मद्भक्तं नयामि परमां गतिम् ॥ "

इति श्रीवाराहवचनं द्रष्टव्यम् । गजेन्द्रमोक्षणं च ध्वनितम् ॥ ३२ ॥

कालेति । अपिः विरोधे । जागरमिति; ज्ञानानन्दादिविकासः ॥ ३३ ॥  
कलत्रेति । गुप्तिः; रक्षणम् । उद्वीक्षते ; न त्वाशास्त इत्यर्थः ॥ ३४ ॥ 

दुरितेति । दुःखमपरिच्छिन्नं सुखं तु स्वरूपमिति वक्तुं जलधि-द्वीपग्रहणम् । सुखे विगतस्पृहा निःस्पृहा त्वं पुरुषविषये पुरस्कृत गौरवं  
यथा तथा यत् ब्रूषे पुरुषो मोचनीय इति, हिततमतया दुर्लङ्घे अनुपेक्ष्ये अस्मिन् पुरुषमोचनकर्मणि । क्रिया परमुत्तरम् ; क्रिया

1 । केवलमुत्तरम् । नः अस्माकम् । किमपि प्रत्युक्तम् ; मोचयामीति प्रति- वचनम् । प्रतीक्षणमर्हति ; परिपालन मर्हति । युष्मदुक्तं परिपाल्य तिष्ठाम

इत्यर्थः ॥ ३५ ॥

;

अतस्त्वया पुरुषो मोक्ष्यत इत्युक्ते तद्विसम्भवशात् मया परिपाल्य स्थीयते । परं त्वस्माकं मनसि मोक्ष्यत इति न विश्वास इत्याह--  
यदीत्यादिना । अपीति । अवशः ; अस्वतन्त्रः । अत्र,

" कर्मणां परिपाकत्वादा विरिञ्चादमङ्गलम् ।

   विपश्चिन्नश्वरं पश्येददृष्टमपि दृष्टवत् ॥”

इत्यनुसंधेयम् ॥ ३६ ॥

अमृतेति । कश्चित द्विजः ; विद्यया द्वितीयजन्मा, " स हि विद्या - तस्तं जनयति । तच्छ्रेष्ठं जन्म । शरीरमेव मातापितरौ जनयतः इत्यापस्तम्बोक्तेः ;

“: उत्पादक ब्रह्म पित्रोर्गरीयान् ब्रह्मदः पिता ।

ब्रह्मजन्म हि विप्रस्य प्रेत्य चेह च शाश्वतम् ॥”

इति मनूक्तेश्च । ननूपनयन संस्कारमात्रस्य द्विजत्वापादकत्वेन कथं विद्यायास्तदापादकत्वमिति चेत् — नैष दोषः ; द्विपदं हि द्रव्यविशिष्टात्मवाचकम् ।

_________  
तत उपनयन संस्कारः शरीरशुद्धिकरः । ब्रह्मविद्या तु आत्मशुद्धकरीति द्विजत्वप्रतीतिरिति । तदुक्तं श्रीशुकैः-

" कालेन स्नानशौचाभ्यां संस्कारैस्तपसेज्यया ।

शुध्यन्ति दानैः संतुष्टया द्रव्याण्यात्मात्मविद्यया ॥”

इति । अन्यत्र द्विजश्चातकः । " दन्तविप्राण्डजा द्विजाः " इति निघण्टुः । कृष्ण एव कृष्णमेघः तोयपूर्ण मेघः, “ शरद्घनं नार्दति चातकोऽपि” इत्यभिधानात् । अनेनाकारत्रयसंपत्तिः फलिता । स्मरन्; शरण्यतया जानन् । वेशन्तम् ; स्वाराज्यादिक्षुद्रसुखम् । उदन्वन्तम् ; कैवल्यपारमेष्ठ्चादिसुखं वा । अन्यत्र प्रसिद्धम् । न वीक्षते न स्मरति । नापेक्षत इति किमुतेति भावः । अत्र निदर्शनम् ---

“एक एव खगो मानी चिरं जीवतु चातकः । पिपासया वा म्रियते याचते वा पुरंदरम् ॥”

इति द्रष्टव्यम् ॥ ३७ ॥

तदसावित्यादि । निस्त्रुटितेति दुःखनिवृत्तिप्रतीतेः समयो नाम निर्वहणसंधेरङ्गमुक्तम्, “समयो दुःखनिर्गमः" इति लक्षणात् । निगल- युगलंम् ; पुण्यपापरूपशृङ्खलाद्वयम् । अभिनिर्वर्तिताभिगमननियतिः; कृत-  
भगवदाराधनयोग्यतुलसीकल्हारादिपुष्पाद्याहरणनियमा । अष्टपुष्पी ; अष्ट-

पुष्प समाहारः । तदुक्तम्-

“अहिंसा प्रथमं पुष्पं पुष्पमिन्द्रियनिग्रहः । सर्वभूतदया पुष्पं क्षमा पुष्पं विशेषतः । ज्ञानं पुष्पं तपः पुष्पं ध्यानं पुष्पं तथैव च । सत्यमष्टविधं पुष्पं विष्णोः प्रीतिकरं भवेत् ॥ "  
इति । गोपनम् ; संवरणम् । शृङ्गारेति । विभावः ; प्रभावः ॥ ३८ ॥

अङ्गानीति । मायासारथिः ; श्रीकृष्णः । गीतया ; श्रीगीतया । उपनिषदा दृष्टक्रमः ; विदितक्रमः । यथोक्तम् -

“अग्निज्योतिरहः शुक्लः षण्मासा उत्तरायणम् ।

तत्र प्रयाता गच्छन्ति ब्रह्म ब्रह्मविदो जनाः ॥”

इति । वैकुण्ठस्य परमपदस्य, " वैकुण्ठे तु परे लोके " इत्यभिधानात् । मनोरथेन ; कामेन ॥ ३९ ॥  
सर्वधर्मेत्यादिना

“तत्रैव गङ्गा यमुना च तत्र गोदावरी सिन्धुसरस्वती च । सर्वाणि तीर्थानि वसन्ति तत्र यत्राच्युतोदारकथाप्रसङ्गः ॥ ".  
इति स्मारितम् । जटिला; बद्धजटा । पिच्छादित्वादिलच् । चिरेति । मन्दोद्द्योतः ; मन्दालोकः ॥ ४० ॥

न मुक्त इति । यथा पश्चात्, तथा न मुक्तः । यथा पुरा, तथान बद्धः ॥ ४१ ॥  
अमतीति । अंहः स्तोमैः; पापसमूहैः । प्रणाममुखैरिति ; मुखपदेन कथाश्रवणादिकमुच्यते । यथोक्तमेकादशे-

“ श्रद्धामृतकथायां मे शश्वन्मदनुकीर्तनम् ।

परिनिष्ठा च पूजायां स्तुतिभिः स्तवनं मम । 

आदरः परिचर्यायां सर्वाङ्गैर भिवन्दनम् ।

 मद्भक्तपूजाभ्यधिका सर्वभूतेषु मन्मतिः । 

मदर्थेष्वङ्गचेष्टा च वचसा मद्गुणेरणम् । 

मय्यर्पणं च मनसः सर्वकाम विवर्जनम् । 

मदर्थेऽर्थपरित्यागो भोग्यस्य च सुखस्य च ।

 इष्टं दत्तं हुतं भुक्तं मदर्थं मद्व्रतं तथा । 

एवं धर्मो मनुष्याणामुद्भवात्मनिवेदनम् ।

मयि संजायते भक्तिः कोऽन्योऽर्थोऽस्यावशिष्यते ॥

इति ॥ ४२ ॥  
सकृदिति । सर्वदे सकलपुरुषार्थ प्रदे' । सर्वदेहिनि ; सर्वेशरीरिणि । अवधेये; ज्ञेये । भागधेये विधेये; देवे वश्ये सत्यपि । मे दुराशा  
न विरमति । अत्र हेतुमाह - विषमेति । मोहतः ; मेहाद्धेतोः । हतो- ऽस्मि । हेति खेदे ॥ ४३ ॥

अयीत्यादि । अनागतः ; भविष्यन् । अच्छिद्रम् ; निरन्तरम् । मृत्युरिति । अद्यैव मृत्युरिति निश्चये सति तस्मिन् काले यदास्थेयं  
यत्कर्तव्यं, तदेव नित्यं कर्तव्यम् । कुत इत्यत आह- अनिर्धारितेति । मृत्युकालस्य निश्चेतुमशक्यत्वादित्यर्थः ॥ ४४ ॥

विस्सद्धहिअएण होदव्वमिति ॥ अत्र प्रयोजन स्थिरीकरणात् कृतिर्नाम निर्वहणसंधेरङ्गमुक्तम्, ।" स्थिरीकरणमर्थस्य लब्धस्य कृतिरुच्यते " इति लक्षणात् । भद्रे इत्यादि । " इति यस्य स्यादद्धा न विचिकित्सास्ति "  
इति श्रुतिः । अस्या अयमर्थः - इति पूर्वोक्तप्रकारेण यस्य पुरुषस्य अद्धा अञ्जसा विचिकित्सा संशयः नास्तीति । पितृपथेति । पितृपथो नामागस्त्यमण्डलाजवीथ्योर्मध्यमो वैश्वानरात् बहिर्भूतो मार्गविशेषः । तदुक्तम्-

" उत्तरं यदगस्त्यस्य अजवीथ्याश्च दक्षिणम् ।

पितृयानः स वै पन्था वैश्वानरपथाद्बहिः ॥ ”

इति । अयमेव धूमादिमार्ग इत्युच्यते । निरयपदवी ; नरकमार्गः । सा चोक्ताश्वमेधिके-

_________

" अष्टाशीतिसहस्राणि योजनानां युधिष्ठिर ।

मानुषस्य च लोकस्य यमलोकस्य चान्तरम् ।

न तत्र वृक्षच्छाया वा वाप्यो वा न च दीपिका । 

न ग्रामो नाश्रमो वापि नोद्यानं काननानि वा ।”  
न किंचिद्विश्रमस्थानं पथि तस्मिन्युधिष्ठिर । कण्टकाकीर्णमार्गेण तप्तवालुकपांसुना ।

दह्यमानास्तु गच्छन्ति नरा दानविवर्जिताः ॥ "

इति । आज्ञाधरैः; अर्चिरादिभिः । अतिवाह्य; गमयित्वा । निजच्छाया; आत्मसाम्यम् । हरिरिति चन्दनः । वृक्षोऽपि श्रान्तानां छायादायीति प्रसिद्धिः । अत्र,

" इति संसारदुःखार्ततापतापितचेतसाम् ।

विमुक्तिपादपच्छायामृते कुत्र सुखं भवेत् ॥”

इति श्रीविष्णुपुराणवचनम्, "वासुदेवतरुच्छाया नातिशीता न घर्मदा " इत्यादि च स्मारितम् ॥ ४५ ॥

मिथ्येति । मिथ्यादृष्टिः ; नास्तिकता । प्रत्यवपत्तुम् ; प्राप्तुम् ॥ ४६ ॥  
प्रगुणेति । अपथ्यपराङ्मुखः; स्वर्गादिकामनाविमुखः । निरुपप्लवः; अणिमादियोगान्तरायरहितः । व्यसनग्रहैः; दुर्विषयाभिलाषग्रहैः ॥ ४७ ॥

कम्पन्त इति । अत्र,  
" सर्प दृष्टा यथा लोके दर्दुरा भयविह्वलाः ।

ऊर्ध्वपुण्ड्राङ्कितं तद्वत्कम्पन्ते यमकिङ्कराः ॥

इति स्मारितम् । रक्षोदानवादिभयहेतुत्वमुक्तमष्टाक्षरब्रह्मविद्यायाम् —

'भूतवेतालरक्षांसि तथा रोगापमृत्यवः ।

अष्टाक्षरस्य संस्मृत्या विद्रवन्ति दिशो दश ॥

देवदानवगन्धर्वसिद्धविद्याधरादयः ।

प्रणमन्ति महात्मानमष्टाक्षरविदं नरम् !!

इत्यादि ॥ ४८ ॥

सिद्धाश्रमः कर्मसिद्धिहेतुराश्रमविशेषः । तदुक्तं बालकाण्डे-

" अयं सिद्धाश्रमो नाम प्रसादात्ते भविष्यति ।

सिद्धे कर्मणि देवेश उत्तिष्ठ भगवन्नितः ॥

इति । तस्य प्रतिनिधौ सदृशे । सर्वे निर्व्याधयः ; नीरोगाः । निरामयाः;

निरातङ्काः । अत्र,  
“यत्राष्टाक्षरसंसिद्धो महाभागो महीयते । 

न तत्र संचरिष्यन्ति व्याधिदुर्भिक्षतस्कराः ॥ ”

इति स्मारितम् ॥ ४९ ॥

तद्भक्तप्रीतिरतिशेत इति;

" आराधनानां सर्वेषां विष्णोराराधनं परम् । 

तस्मात्परतरं प्रोक्तं तदीयाराधनं परम् ॥ "

इति, " मम मद्भक्तभक्तेषु प्रीतिरभ्यधिका भवेत्” इति च स्मारितम् । नाथ इति । नः अस्माकम् । नाथे स्वतः पुरुषार्थतया नाथनीये सति । अन्यत्; कैवल्यान्तं यत् तत्सर्वम् । तृणम् ; " तृणं ब्रह्मविदो विश्वम्" इति स्मरणात् । अन्यदपि ब्रह्मणः प्राध्यादिरूपम् । तन्नाभिनालिकीनीनालीकेन; पद्मनाभनाभिकमलिनीकमलेन । स्पृहणीयं  
सौरभं मुञ्चतीति तथोक्तया । स्त्रनिकेतन चतुर्वदनसरस्वतीतोऽप्यतिविस्मय- नीय विद्यावत्त्वेन वाक्सौरभस्य नालीकेन स्पृहणीयत्वं साक्षाद्भगवत्संबन्धे सत्यपि पृथगीशमानिदेवताविशेषतया स्वस्याकारत्रय संपत्त्यभावात् संपन्न - वाक्सौरभ्यस्पृहणीयत्वं वेति द्रष्टव्यम् । अत्र,

तुलायाम लवेनापि न स्वर्गे नापुनर्भवम् ।

भगवत्सङ्गिसङ्गस्य मर्त्यानां किमुताशिषः ॥

इति प्रथमस्कन्धोक्तमनुसंधेयम् । शुद्धानाम् ; शुद्धान्तःकरणानाम् । अत एव स्थिरधियां शुद्धान्तसिद्धान्तिनाम् ; शुद्धः अन्तो निश्चयो यस्य, स चासौ सिद्धान्तश्चेति, तद्वताम् । यद्वा शुद्धाः कामोपधापरिशुद्धाः अन्ते समीपे रक्षका यस्येति । शुद्धान्त इत्यन्तःपुरमुच्यते । सप्तमीविशेषणे बहुव्रीहौ " इति पूर्वनिपाते प्राप्ते आहितामचादित्वात् परनिपातः । तेन लक्षणया अन्तःपुरवासिनी श्रीर्लक्ष्यते । तस्याः सिद्धान्तः पारतन्त्र्यं पुरुषकारत्वं वा एषामस्तीति तथोक्तानाम् । आसत्तिम् ; आसन्नत्वम् । प्रसत्तिं मुहुर्लभेमहि । अत्र

'सिद्धिर्भवति वा नेति संशयोऽच्युतसेविनाम् ।

निःसंशयस्तु तद्भक्तपरिचर्यारतात्मनाम् ॥

इत्यादिकं द्रष्टव्यम् ॥ ५० ॥  
अनन्तसुकृतेत्यादि ; अभ्युपगतप्रारब्धव्यतिरिक्त सुकृतदुष्कृत विगलनमभिप्रेतम् । अत्र सर्वत्र भगवत्कृपैव निदानमित्याह — कृपयेति ।

तदुक्तम्-

तत्तेऽनुकम्पां प्रसमीक्षमाणो भुञ्जान एवात्मकृतं विपाकम् । 

हृद्वाग्वपुर्भिर्विदधन्नमस्ते जीवेत यो मुक्तिपदे स दायभाक् ॥

इति ॥ ५१ ॥  
कच्चिदिति । अनभिसंहितफलकर्मानुष्ठानाविच्छेदं फलेन पृच्छति -

क्षिप्तेति । तदुक्तम्

“धर्मो रजस्तमो हन्यात्सत्त्ववृद्भिरनुत्तमा ।

आशु नश्यति तन्मूलो धर्म उभये हते ॥ "

इति ॥ ५२ ॥  
यस्येति । पारावती ; पक्षिविशेषः । यभ्रूविभ्रमेति । ब्रह्मादीनां भ्रूविभ्रमाधीनत्वं भागवत उक्तम्-

“त्वं न्यस्तदण्डमुनिभिर्गदितानुभाव

आत्मात्मदश्च जगतामिति मे वृतोऽसि ।

हित्वा भवद्भुव उदीरितकालवेग-

ध्वस्ता शिषोऽब्जभवनाङ्कपतीन् कुतोऽन्ये ॥”

इति । ब्रह्मस्तम्बः ; देवमनुष्यादिबहुप्ररोह हेतुः । कस्मिन् पुरुषे किं वस्तु न जाघटयते ; न संघटते ॥ ५३ ॥  
सांयमिकम् ; योगसंबन्धिनीम् । निरूढेति । निरूढनिगमत्रये ; निगमत्रयनिरूढे । प्रणिदधानस्य पुरुषस्य भावास्पदे ; ध्यानविषयभूते । लयम् ; लीनताम् ॥ ५४ ॥  
निवृत्तीति । निवृत्तिरसे; शान्तरसे वासनया निरवशेषिताः उपप्लवाः विषयतृष्णादयः यस्याः सा । विकल्पनाकलहः ; इदं स्वादुतमम्, इदमितोऽपि स्वादुतममित्येवंरूपः ॥ ५५ ॥

कवित्वेति । पूर्वं ज्ञानोत्पत्तिप्रतिबन्धकी भूतपरपक्ष निरासादिज्ञानाय  
स्वमत संरक्षणाद्यर्थे च कवितावादाद्यनुमतिः । इदानीमत्यन्तनिभृतावस्थायां तन्निवृत्तिरिति विशेषः । तदुक्तम्-

" वेदवादरतो न स्यान्न पाषण्डी न हैतुकः ।

शुष्कवादविवादेन न किंचित्पक्षमाश्रयेत् ॥ "

इति । विकत्थनम् ; आत्मश्लाघा । परप्रतिपदर्पणम् ; परेभ्यः शिष्येभ्यः प्रतिपदो ज्ञानस्यार्पणम् उपदेशः । तत्र प्रथनं प्रसिद्धिरेव यातना तीव्र - वेदना । यावत्प्रतिपत्त्युपदेशक्लेशस्य दुःसहतया यातनेत्युक्तिः । अनेन गुणवति शिष्ये संप्रदाय गोपनार्थमुपदेशातिरिक्तव्याख्यानप्रसिद्धिर्निरस्ता ॥ ५६ ॥

क्रियेति । केचित् ; पाञ्चरात्रप्रवर्तकेषु केचिदहिर्बुध्न्यादयः । तत्तत्पद-  
विषयजुष्टम् ; तत्तत्पदप्रवृत्तिनिमित्तयुक्तम् । तमेव ; मधुविजयिनमेव ॥ ५७ ॥

 निरपायेति । निरपायः मुख्ये पुरुषोत्तमे रागः प्रीतिर्यस्य सः । पुरुषे व्याससुते च समानमेतत् । कीरे तु — मुखे भवो मुख्यः । रागः रक्तिमा । निजपक्षे ; स्वपक्षे । निविष्टं नित्यहरितत्वम् ; हरिरिति तत्त्वम् । तुल्यमुभयत्रं, "हरिर्देवं शिवो दैवं भास्करो दैवमित्यपि " इति बहुपक्षव्याकुलितं परीक्षितं प्रति हरिरेव तत्त्वमिति निर्णयात् । कीरे तु- निजपक्षयोर्निविष्टं हरितत्त्वं पलाशवर्णत्वम् । गुणाः शमदमादय एव पञ्जरः । यद्वा गुणाः सत्त्वादयः तैः कृतः पञ्जरः शरीरं, तत्र स्थितम् । अन्यत्र गुणाः तन्तवः, तद्रचितः पञ्जरः । दिव्यगतिः ; दिव्या अपुनरावृत्तिर्गतिः  
अर्चिरादिः, तस्याः योग्यम् । अन्यत्राकाशगमनम् । शुकमिव व्याससुतमिव, " शुको मुक्तो वामदेवो वा " इति श्रुतेः । अन्यत्र कीरमिव । शुकः कीरे व्याससुते रावणस्य च मन्त्रिणि " इति निघण्टुः ॥ ५८ ॥

निर्णिक्तेति । निर्णिक्तम्; मृष्टम् । त्रिगुणा ; प्रकृतिः । सैव अञ्जनं यस्य । अनेन " निरञ्जनम्" इति श्रुतिप्रतीको विवृतः । परमं साधर्म्यमिति ; " शरवत्तन्मयो भवेत् " " ब्रह्मैव भवति " “ब्रह्मणो महिमानमाप्नोति” “ब्रह्मणः सायुज्यं गच्छति "  “परमं साम्यमुपैति " इत्यादिप्रतीका व्याख्याताः । साधर्म्यमेवाह - प्रादुर्भूतेति । गुणाष्टकम् ; अपहतपाप्मत्वादिकम् । आविर्भावःः अभिव्यक्तिः, "स्वेन रूपेणाभिनिष्पद्यते " इति श्रुतेः । प्रादुर्भावे हेतुमाह - परमब्रह्मेति । तेन " परं  
ब्रह्मोपसंपद्य " इत्यवयवो व्याख्यातः । अनेन नैयायिकाद्यभिमतपाषाणकल्पनादिमुक्तिव्यावृत्तिः । पारावर्यविभागस्य परावरभेदस्य यत लक्षणं श्रियः पतित्वशेषित्वशेषत्वादिकं, तस्य परित्यागप्रसङ्गोज्झिता । अनेन शिवसाम्यं स्वातन्त्र्ययुक्तमुक्तिरित्यादिव्यावृत्तिः । शेषादेरिति ; " तद्विप्रासो विपन्यवो जागृवांमः समिन्धते " इति श्रुतिविवरणम् । सत्तावधिरिति " सदा पश्यन्ति " इति विवृतम् । अनेन स्वर्गादिव्यावृत्तिः । शेषवृत्तिः; शेषस्य परार्थस्य, परगतातिशयाधानेच्छयोपादेयस्येत्यर्थः । वृत्तिः ; वर्तनम् । " शेषः परार्थत्वात् " इति सूत्रितत्वात् । अनेन कैवल्यव्यावृत्तिः, केवलस्य स्वतन्त्रोपासकत्वात् ॥ ५९ ॥

सुहृद इति । " सुहृदः साधुकृत्यां द्विषन्तः पापकृत्याम् ” इति श्रुतिः ।  
अत्र ब्रह्मवित्सुकृतदुष्कृतयोर्निवृत्तिरेव " तत्सुकृतदुष्कृते विधूनुते " इति श्रुतेः । परं तु तत्सौहार्दविद्वेषजनिततत्तुल्यपापाद्युक्तिरभिप्रेता । अन्यथा " शास्त्रफलं प्रयोक्तरि" इति न्यायो भज्येतेति संप्रदायः ॥ ६० ॥

कलिः ; पापम् । वितमसीति । सचिवगमितः ; अचिराद्यति-

वाहितः ॥ ६१ ॥  
अवतारेति । रहस्यतत्ववेदी ; " यो जातमस्य महतो महि ब्रवात् " जन्म कर्म च मे दिव्यम् " इति महिदिव्यशब्दौ विवृतौ । विबुधग्रामटिकासु ; पारमेष्ठ्यादिषु । तदुक्तम्-

"न पारमेष्ठ्यं न महेन्द्रधिष्ण्यं न सार्वभौमं न रसाधिपत्यम् ।

न योगसिद्धीर पुनर्भवं वा मय्यर्पितात्मेच्छति मां विनान्यत् ॥” इति । त्रिधाम्नः; त्रीणि क्षीरोदभानुमण्डलौपेन्द्राणि धामानि यस्य तस्य । तदुक्तम्—  
“ क्षीरोदो मण्डलं भानोरौपेन्द्रं च तथा दिवि ।

त्रीणि धामानि मे सन्ति त्रिधामाहमिति स्मृतः ॥ "

इति ॥ ६२ ॥

स्व सेवेति । अत्र पुरुषविवेकयोर्बहुमानप्रतीतेर्भाषाख्यं निर्वहणसंधेरङ्गमुक्तम, " बहुमानादिसंप्राप्तिर्भाषेति परिकीर्तिता" इति लक्षणात् ॥ ६३ ॥

मुक्त इति । परित्यज न वेति ; आर्तदृप्तविभागादेवमुक्तिः ॥ ६४ ॥  
भगवतीति । श्रुतीनां भागधेये भगवति निहितात्मा न्यस्तमनाः पुरुषः इह भूतधात्र्यां वर्तते । अभीष्टं वेदान्तरहस्यं पृच्छयताम् । अन्यथा वेदान्तसंप्रदायविच्छेदः स्यादित्यर्थः ॥ ६५ ॥  
अवरोधाःः विघ्नाः । यदिहेति । यत्; मनः । इह ; भुवि ।

; पुरा पूर्वम् । पुराणपुरुषेण बहिष्करणात् प्रमितविरुद्धवृत्ति; शास्त्र- निषिद्धाचारवत् । विषमं यथा तथा बहिः विषयेषु प्रचचार । तदिदम् ; मनः । एकम् ; समाभ्यधिकरहितम् । तम् ; पुराणपुरुषम् । अनुभूय रसातिशयात् ; आनन्दातिशयपारवश्यादित्यर्थः । अवलिम्पति ; गर्वमुपयाति ॥ ६६ ॥


X८५५  

अन्येषामिति । अवितथव्यापारः । अभिगमनादिव्यापारः । प्रीतिः

संतोषः प्रतिष्ठाप्यते । अत्र

" प्रायशः पापकारित्वान्मृत्योरुद्विजते जनः ।

कृतकृत्याः प्रतीक्षन्ते मृत्युं प्रियमिवातिथिम् ॥

इत्यादिकमनुसंधेयम् ॥ ६७ ॥

" तदोकोऽग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीतः शताधिकया" इति सूत्रार्थमनुसंधत्ते - दहरेति ।  
दहरकुहरे ; दहराख्यहृदयगुहायाम् । अनेन ' तदोकः' इति प्रतीको विवृतः । देव इति हार्दपदं विवृतम् । तिष्ठन्निति उपासकेनोपास्तिः । अनेन विद्यासामर्थ्यादिति पदं विवृतम् । निषद्वरेत्यादिना तत्प्रकाशितद्वार इति पदं विवृतम् । निषद्वरस्तु जम्बालः । धमनिम् ; नार्डी सुषुम्नां । शताधिकां प्रवेशयतीति अनुगृहीतपदं विवृतम् । अत्र

" शतं चैका च हृदयस्य नाड्य -

स्तासां मूर्धानमभि निःसृतैका । 

तयोर्ध्वमायन्नमृतत्वमेति

विष्वङ्ङन्या उत्क्रमणे भवन्ति ॥”

इति श्रुतिर्भाव्या। अकृतकपुरेति त्रिगुणवहिर्भूतमक्षरादिपदवाच्यं स्थानमुच्यते । तदुक्तमारण्यके पर्वणि त्रिषष्टितमेऽध्याये[^83]

“यमाहुः सर्वभूतानां प्रकृतेः प्रकृतिं पराम् । 

अनादिनिधनं देवं प्रभुं नारायणं परम् ॥ 

ब्रह्मणः सदनात्तस्य परं स्थानं प्रकाशते । 

अपि देवा न गच्छन्ति दिवि तेजोमयं शुभम् ॥ 

अत्यर्कानलदीप्तं तत्स्थानं विष्णोर्महात्मनः । 

स्वयैव प्रभया राजन् दुष्प्रेक्षं देवदानवैः ॥

तद्वै ज्योतींषि सर्वाणि प्राप्य नो भान्ति तेजसा । 

स्वयंप्रभुरदीनात्मा यत्र ह्यतिविराजते ॥”  
यतयस्तत्र गच्छन्ति भक्ता नारायणं हरिम् । परेण तपसा युक्ता भाविताः कर्मभिः शुभैः ॥ योगसिद्धो महात्मानस्त मोमोहविवर्जिताः । तत्र गत्वा पुनर्नेमं लोकमायान्ति भारत ॥ स्थानमेतन्महाभाग ध्रुवमक्षरमव्ययम् । ईश्वरस्य सदा तत्प्राणिकर्तुर्युधिष्ठिर ॥

इति ॥ ६८ ॥

प्रत्यूहानिति । प्रत्यूहान् ; योगान्तरायान् कामादीन् । इषुधिः ;

निषङ्गः । तरलता ; चाञ्चल्यम् । भूयसा बहुलेन । प्रत्यक्षम् ; घटमहं

जानामीति । आगमः ;

“भोक्ता भोग्यं प्रेरितारं च मत्वा" इत्यादि । युक्तिः ; भोक्त्रनङ्गीकारेऽचेतनस्य शरीरस्य भोक्तृत्वानुपपत्तिरित्यादिका ।  
प्रणिहितत्रित्वेषु निश्चित त्रित्वसंख्यावत्सु । तत्त्वेषु ; चिदचिदीश्वरेषु । धिषणोत्सेधः ; ज्ञानौन्नत्यम् । समेधामहे; वर्षामहे ॥ ६९ ॥  
महासत्त्वेति । श्रुतम् ; श्रवणम् । अनघभणितीनाम् ; श्रुती-

नाम् ॥ ७० ॥

धीरेति । धीरत्वम् ; व्यसनेष्वनुद्विग्नत्वम् । उदात्तत्वम् ; विभूत्या-  
शय महत्त्वम्आशयस्य विभूतेर्वा यन्महत्त्वमनुत्तमम् । उदात्तं नाम तं प्राहुः " इत्युक्तत्वात् । नायकाः ; धीरोदात्तधीरोद्धतधीरललितधीर- शान्तादयः । तल्लक्षणं विद्यानाथेनोक्तम्-

" “महासत्त्वोऽतिमम्भीरः कृपावानविकत्थनः ।

धीरो निगूढाहंकारो धीरोदात्तः स उच्यते ॥ 

दर्पसामर्थ्यभूयिष्ठश्चण्डवृत्तिर्विकत्थनः । 

मायावी सुलभक्रोधः स धीरोद्धत उच्यते । 

निश्चिन्तो धीरललितः कलासक्तः सुखैकभूः । 

धीरशान्तः प्रसन्नात्मा धीरः शान्तो द्विजोत्तमः । 

एकायत्तोऽनुकूलः स्यात्तुल्योऽनेकत्र दक्षिणः । 

दृष्टापचारो धृष्टः स्याद् गूढ विप्रियकृच्छठः ॥”

इत्यादिना । तेष्वग्रणीरिति ; धीरोदात्तः । तस्याग्रणीत्वं प्रबन्धव्यापि  फलभागित्वात् । तदुक्तं रत्नापणे - " नयति प्राप्नोतीति नायक इति व्युत्पत्त्या प्रबन्धव्यापिफलवानिति विशेषो द्रष्टव्यः " इति । अत एव धीरोदात्त नायकमुद्धताद्युपनायकं नाटकम् " इति चन्द्रिकायामुक्तम् । स्वामिनः पुरुषस्य निःश्रेयसम् अर्थः प्रयोजनं यस्याः सा ॥ ७१ ॥  
ज्वलनेति । ज्वलनः ; अर्चिः । दिवसः ; अहः । ज्योत्स्नापक्षः ; शुक्लपक्षः । अत्रेयं श्रुतिः - “ यदु चैवास्मिञ्छव्यं कुर्वन्ति यदु च

। नार्चिषमेवाभिसंभवन्त्यर्चिषोऽहरह्न आपूर्यमाणपक्षमापूर्यमाणपक्षाद्यान् षडु- दङेति मासांस्तान्मासेभ्यः संवत्सरं संवत्सरादादित्यमादित्याच्चन्द्रमसं चन्द्रमसो विद्यतं तत्पुरुषो मानवः स एनान् ब्रह्म गमयत्येष देवपथो ब्रह्मपथ एतेन प्रतिपद्यमाना इमं मानवमावर्तेनावर्तन्ते " इति । नन्वत्र श्रुतावनुपात्तस्य वायोः लोके कथमुपादानमिति चेत्; उच्यते - " यदा वै पुरुषोऽस्माल्लोकात्प्रैति स वायुमागच्छति " इति बृहदारण्यकोक्तस्य वायोरुपसंहारस्य न्यायप्राप्तत्वादुपादानमिति । नन्वथापि वत्सरानन्तरमुपादाने किं निमित्तमिति चेत्, उच्यते - " स वायुमागच्छति तस्मै स विजिहीर्षते यथा रथचक्रस्य खं तेन स ऊर्ध्वमाक्रमते स आदित्यमागच्छति " इत्यादित्यात्पूर्वं निवेशितत्वात् । ननु तर्हि 'संवत्सरादादित्यम्' इत्यादित्यात्पूर्वं संवत्सरनिवेशो युक्त इति चेत्; सत्यम् – उभयोः  
प्राप्तावपि पूर्वत्र शुक्लपक्षप्रभृतीनां न्यूनकालेभ्य उत्तरोत्तरत्वेन निवेशदर्शनात् संवत्सरस्यैव मासानन्तरं बुद्धयारोहेण संवत्सर निवेशे आदित्यस्याव्यवधानेन वायोर्निवेश इति । " अथ य एतं देवयानं पन्थानमापद्याग्नेर्लोकमागच्छति स वायुलोकम्" इत्यग्निलोकशब्दनिर्दिष्टश्रौतक्रमेण पाठक्रमाद्बलीयस्त्वादादि- त्यात्पूर्वं प्रवेशो निश्चीयत इति शारीरकभाष्य एव व्यक्तम् । ननु " मासेभ्यो देवलोकं देवलोकादादित्यम्" इति बृहदारण्यकोक्तस्य देवलोकस्यापि श्लोके किमिति नोपादानमिति चेत्; न - देवानां लोक इति व्युत्पत्त्या देवलोकशब्देन सामान्येन वायुरेवाभिधीयते । यथा वायुलोक इत्यत्र वायुश्वासौ लोक इति वायुलोकशब्देन वायुरेवाभिधीयत इति । यथाह

“वायुशब्दाद विशेष विशेषाभ्याम्" इति । अथ

" तटितो- ऽधिवरुणः " इति सूत्रोक्तमभिप्रेत्याह- अचिरद्युतिमित्यादिना । अचिरद्युतिः ; विद्युत्पुरुषः । जलचरपतिम् ; वरुणम् । देवाधीशम् ; इन्द्रम् । प्रजापतिम् ; चतुर्मुखम् । अत्रेयं श्रुतिः - " स तं देवयानं पन्थानमापद्या -ग्निलोकमागच्छति स वायुलोकं स वरुणलोकं स आदित्यलोकं स प्रजापतिलोकम्" इति । तत्रादित्यपर्यन्तं क्रमनियमः पूर्वमेवोक्तः । पूर्वोपात्तवाक्ये श्रुतानां वरुणेन्द्रप्रजापतिपर्यन्तानां श्रुताद्विद्युत्पुरुषादनन्तरं निवेशो युक्तः । विद्युत्पुरुषादनन्तरं वरुणनिवेशः । तदनन्तरमिन्द्र प्रजापत्योः । अवशिष्टयोरन्ते प्रवेश इत्यलम् । आगतः ; एतमातिवाहिकगणं प्राप्तः । " स एनान् ब्रह्म गमयति" इत्यमानवपर्याय विद्युत्पुरुषस्य गमयितृत्वश्रुतेः । स इति तच्छब्देन विद्युत्पुरुषामानवपरामर्शेन सर्वेषामविशेषश्रुतानां तेनैवान्वयार्हत्वात् । उक्तं हि सूत्रकारैः

-" आतिवाहिकस्तल्लिङ्गात् " इति । अत्र  
विद्युत्पुरुषामानवयोरैक्यमेव, न भेदः, " तत्पुरुषोऽमानवः" इत्युक्तत्वात् । विद्युतोऽमानवो नेता परमात्मानमेव हि " इति पुरुषोत्तमतन्त्रोपबृंहणाच्च । विरजां तरतीति अण्डावृतिभेदादेरपि प्रदर्शनम् । तदुक्तं ब्रह्माण्डे -

" अण्डमावृतिभेदांश्च समतीत्य मुमुक्षवः ।

वैकुण्ठसीम्नि विरजां स्यन्दमानां नदीमपि ।

प्राप्यावगाह्य तीर्त्वैतां त्यक्त्वा स्वीयां जरामपि ॥”

इति । अद्भुतम् ; आश्चर्यभूतं परमपदमित्यर्थः । अत्रोपगूहनं नाम निर्वहणसंधेरङ्गमुक्तम्, अद्भुतार्थस्य संप्राप्तिरुपगूहनमुच्यते " इतिलक्षणात् ॥ ७२ ॥

मलिनिमेति । मलिनिमदशाम् ; मालिन्यदशाम् । आतन्वानैः ; कुर्वद्भिः । मलीमसवस्तुभिः ; मलिनद्रव्यैः । निरुद्ध निजप्रभः ; तिरोहितज्ञानादिधर्मकः । अत एव अन्तर्ज्योतिःः अन्तः प्रकाशमानज्ञानादि- स्वरूपः । अनेन ज्ञानादीनां स्वरूप नित्यत्वं तद्गतप्रसराख्यधर्मस्य तिरोधान-  
विषयत्वं चोक्तम् । मणिरिव । शुभतररुचेः ; विशुद्धज्ञानादिप्रसराख्यधर्मस्य । प्रत्यासेधस्य ; तिरोधायकस्य । स्वकर्मफलस्य छलात्; व्याजात् । उपाधेरिति यावत् । जडपरिषदि ; ज्ञानशून्यसभायाम् । न्यस्तः न दीव्यति ; न प्रकाशते ॥ ७३ ॥

विषेति । विचेताः ; अचेतना । असमगुणा ; त्रिगुणा ॥ ७४ ॥  
निर्जरीभिरिति । निर्जरीभिः ; शचीप्रभृतिभिः । नित्यदुर्लभे ;  
पुरुषमोचने । काचित् त्वं जातु कदाचित् अनघं मनोरथं प्राप्स्यसि ॥ ७५ ॥

विद्याभिरिति ! विद्यास्थानान्युक्तानि । अनुमन्यताम् ; ब्रह्मप्रतिष्ठानंसंमन्यताम् ॥ ७६ ॥  
प्राचीमिति । प्राचीम् ; पूर्वी स्वर्गादिपद्धतिं त्यक्त्वा । प्रतीचीम् ; पश्चिमाम् । एकपदीम् ; अर्चिषम् । प्रभुः ; पुरुषः । उदीचीम् ; उत्तरां दिशम् । गन्ता ; गमिष्यति । अवाचीम् ; अधोगतिं तु । कथंचन नगन्ता ॥ ७७ ॥  
निवृत्तेति । अबुद्धिपदेन कर्मेन्द्रियाण्युच्यन्ते । त्रिवर्गाणाम् ; धर्मादीनाम् । स्वस्य ; शब्दस्य ।घस्मरः; भक्षकः ॥ ७८ ॥  
गतेति । उक्तलक्षणं यमिनमपि अनुद्गृह्णति ; अनङ्गीकुर्वति जने ।  
गुणग्रहणलालसः ; अमानित्वादिगुणग्रहणलोलुपः । कश्चित् नालक्ष्यते खलु; न दृश्यते खलु ॥ ७९ ॥

सवैलक्ष्यम् ;' सवैमुख्यम् । कुल्यत्वेनेति । कुल्यत्वेन ; एक-  
कुलोद्भवत्वेन । परिग्रहेऽपि कुटिलमस्थानभागिषु कुटिलमार्गवर्तिषु । कूटस्थस्य प्रतिकूलवर्तिषु मोहादिषु कृपया दाक्षिण्यलेशेन चोज्झितः । त्वां द्रष्टुं प्राप्त इति इष्टकार्यदर्शनप्रतीतेः पूर्वभावो नाम निर्वहणसंधेरङ्गमुक्तम्,

“इष्टकार्यदर्शनं पूर्वभावः " इति लक्षणात् ॥ ८० ॥

विवेक इति । तत्त्वेषु चिदचिदीश्वरेषु । अवितथः ; अबाधितः ।  
विशेषग्रह एव तनुः स्वरूपं यस्य सः । प्रतिगमनिकात्मा; विरोधि -

स्वरूपा ॥ ८१ ॥  
दिव्य इति । देवानाम्; मुक्तानाम् ।

एतत्साम गायन्नास्ते "

इत्यादिश्रुत्यर्थमाह - देवानामिति । प्रतिसंस्कृतिः; 

मार्जनसेचनपुष्पोपक्षेपध्वजपताकादिकरणम् ॥ ८२ ॥

अलमिति । प्राणम् ; क्षेपः ॥ ८३ ॥  
ग्रहेति । अनेन योगिनो निमित्त स्वप्नादिदर्शनपरिपालनमप्यनिष्पन्नदशायामेवेति व्यञ्जितम् ॥ ८४ ॥  
सव्यमिति । श्रितदुरितहरम् ; आश्रितपापहरम् । सव्येतरभुजम् ; दक्षिणभुजम् । नागभोगे; शेषशरीरे । देव्यः ; लक्ष्मीनीलाद्याः । भूषा ; कौस्तुभादिका । आदिपदेन वैजयन्त्यादि ॥ ८५ ॥

दिवीति । दिवि; परमपदे  । प्रियगतिः; प्रियार्चिरादिगतिः ॥ ८६ ॥  
एत इति । त्रय्यन्तैः वेदान्तैः प्रतिनन्दनीयाः संतोष्टव्याः विविधोदन्ताः नानाविधवृत्तान्ता येषां ते । श्रद्धातव्ययोः रक्षकतया विश्वसनीययोः शरण्ययोः दंपत्योः श्री श्रीशयोर्दयैव दिव्यापगा वियद्गङ्गा, तस्याः व्यापकाः व्यापयितारः । स्पर्धायाः कलहस्य विप्लवस्य उपद्रवस्य विप्रलम्भस्य वञ्चनायाश्च वैदेशिकाः । नाथादयः नाथमुनि- प्रभृतयः आरोहेणावरोहेण च तदवधिकाः देशिकाः । अपोढः अपास्तः मन्मथशरैः अनङ्गबाणैः उन्माथः मथनं येन तस्मै मह्यं दासभूताय स्वदन्तां रोचयन्तु ॥ ८७ ॥  
नन्विति । एकधीः ; एकबुद्धिः ॥ ८८ ॥  
अनिकेत इति । यत्रसायंगृहः ; मुनिः । अनेन " अनिकेतः स्थिरमतिः” इति विवृतम् । श्रीरङ्गमिति । सप्ततन्तुरिति ; “ “तस्यैवं  
विदुषो यज्ञस्यात्मा यजमानः" इत्यादिश्रुतिर्विवृता । अवभृथादिति;“ यन्मरणं तदवभृथः " इति श्रुतिर्विवक्षिता । अवभृथो नाम यागपरिसमाप्तौ क्रियमाणः पुण्यो महोत्सवः । उक्तं हि ब्रह्मविन्मरणस्य पवित्रतमत्वम्

" यत्तु ब्रह्मविदा त्यक्तमपि तन्मङ्गलं वपुः ।

दृष्ट्वा पृष्ट्वा विमुच्येत ब्रह्महा ब्रह्महत्यया ॥”

इति

" ये वहन्ति महात्मानं दृष्ट्रा स्पृष्ट्रा द्विजातयः ।

हयमेधफलं तेषामस्तीत्येवं विदुर्बुधाः ॥  ”

इति च । उत्सव रूपत्वं चोक्तम्---

“तनुत्यजं न शोचेत्तु स्वजनं वैष्णवो जनः । 

कः शोचति प्रियं बन्धुं कारागाराद्विनिर्गतम् ॥ "

 इति ॥ ८९ ॥  
स्वयमिति । दुष्टे वचन समय इति निशादक्षिणायनादिकं न प्रतिबन्धकमित्युक्तम् । यथाह सूत्रकारः - " निशि नेति चेन्न, संबन्धस्य। यावद्देहभावित्वात् । अतश्चायनेऽपि दक्षिणे" इति । यच्चोक्तम् -

" दिवा च शुक्लपक्षश्च उत्तरायणमेव च ।

मुमूर्षतां प्रशस्तानि विपरीतं विगर्हितम् ॥ "

इति, तदविद्वद्विषय मित्यभाषि । अथ यो दक्षिणे प्रमीयते पितृणामेव महिमानं गत्वा चन्द्रमसः सायुज्यं गच्छति " इति ब्रह्मविदश्वन्द्रप्राप्तिस्तु चन्द्रस्य विश्रमस्थानतयातिवाहिकत्वेन चोक्ता, वाक्यशेषे " तस्माद् ब्रह्मणो महिमानमाप्नोति" इति चन्द्रं प्राप्तस्यापि विदुषो ब्रह्मप्राप्तिश्रवणात् । यच्च गीतायाम् – “ अग्निर्ज्योतिरहः शुक्लः " " " धूमो रात्रिस्तथा कृष्णः”इत्यादिनोक्तं, तस्य न कालविशेषोपपादने तात्पर्यम्, किं तु योगिनां  
योगाङ्गतया स्मर्तव्यत्वे । उपसंहारे " नैते सृती पार्थ जानन् योगी मुह्यति कश्चन" इत्युक्तत्वादिति ज्ञेयम् ॥ ९० ॥

देवर्षीति ।" जायमानो वै ब्राह्मणस्त्रिभिर् ऋणवा जायते । ब्रह्मचर्येण ऋषिभ्यो यज्ञेन देवेभ्यः प्रजया पितृभ्यः " इति ऋणत्रयं प्रसिद्धम् । यद्भूतेभ्यो बलिं हरति यद् ब्राह्मणेभ्योऽन्नं ददाति" इति ब्रह्मयज्ञोक्तेन मर्त्यभूतऋणद्वयम् । आत्मऋणमेकम्, “ देवर्षिपितृविप्राणामनृणोऽस्मि तथात्मनः " इति चक्रवर्तिवचनात् " अनुभूतानि चेष्टानि मया चिर- सुखानि च " इत्यात्मऋणापाकरणोक्तेश्च । अनेन  
“देवर्षिभूतात्मनृणां पितॄणां न किंकरो नायमृणी च राजन् । 

सर्वात्मना यः शरणं शरण्यं नारायणं लोकगुरुं प्रपन्नः ॥ "

इति स्मारितम् ॥ ९१ ॥

कृतमिति । वालवह्निः; पुच्छपावकः ॥ ९२ ॥  
विधीति । विधिवशनियतेन; शास्त्रविहितेन । प्रणिपतनेन ; दण्डवत्प्रणामेन । वयः क्रमाधिकः; वर्षीयान् ॥ ९३ ॥  
किमिति । " तमेतं वेदानुवचनेन " इत्यादिश्रुतिविरोधपरिहाराय भक्त्यङ्गभावेन वेदानुवचनादीनामुपयोगमाह — त्वत्परित्यागेति । ज्ञातुमिति शास्त्रजन्यज्ञानं विवक्षितम् । द्रष्टुमिति साक्षात्कारः । प्रवेष्टुमिति परिपूर्ण - प्राप्तिः ; यथाविवक्षितसर्वाकारेणानुभव इति यावत् । तेन व्यूहविभवादिमात्रप्राप्तिव्यवच्छेदः । स्मर्यन्ते च साक्षात्कारान्मुक्तेरर्वाञ्चः प्राप्तिपर्वभेदाः

“लोकेषु विष्णोर्निवसन्ति केचित् समीपमृच्छन्ति च केचिदन्ये ।

 अन्ये तु रूपं सदृशं भजन्ते सायुज्यमन्ये स तु मोक्ष उक्तः ॥” इति ।

 अनन्यभाजा; अनन्यप्रयोजनया अनन्यदेवताकया वा । तच्चत इति ज्ञानादिपदेषु त्रिष्वप्यन्वेति । त्वयैव शक्यमिति ; ज्ञानदर्शनप्राप्तिषु भक्तिपर्वभेदेन नान्योन्याश्रयादिदोषः । पूर्वजन्मसुकृतमूलसात्त्विकजनसंवादा-  
.

दिजनितं यथावच्छ्रवणानुगुणं किंचिदानुकूल्यरूपं भक्तिमात्रं शास्त्रजन्य- ज्ञानोत्पत्तौ सहकारि भवति । उत्कट दिदृक्षावहा परभक्तिः साक्षात्कारहेतुः । साक्षात्कृते तु परिपूर्णानुभवाभिनिवेशलणक्षणा परमभक्तिः प्रवेशहेतुरिति । अत्र " नाहं वेदैर्न तपसा न दानेन न चेज्यया " " न देवयज्ञाध्ययनैर्न दानैः "

" भक्त्या त्वनन्यया शक्य अहमेवंविधोऽर्जुन । ज्ञातुं द्रष्टुं च तत्त्वेन प्रवेष्टुं च परंतप " इत्यादि स्मारितम् । अत्र फलसंपत्तेः प्रतिपाद- नात् फलप्राप्तिर्नाम प्रधानाङ्गमुक्तम् ॥ ९४ ॥  
किं तदिति । राकाशशाङ्कमिवेति;”अश्व इव रोमाणि विधूय

पापं चन्द्र इव राहोर्मुखात्प्रमुच्यते " इति श्रुत्यर्थ उक्तः ॥ ९५ ॥

अपुनरिति । भव्या; मङ्गलरूपा । इह बहुभिः किं प्रयोजनम् ? समीहितमये क्रीडतीति कार्यस्योपसंहारात् उपसंहारो नाम निर्वहणसंधेरङ्गमुक्तम्, “ कार्यार्थोपसंहृतिरुपसंहारः " इति लक्षणात् ।

एवं साङ्गं नाटकमुदाहृतम् । इदमिह ज्ञातव्यम् - ज्ञातेतिवृत्तं धीरोदात्तनायकम् उद्धतोपनायकम् अनुल्लङ्घितौचित्यं लङ्घितानौचित्यं शृङ्गारशान्तवीररसाद्यन्यतमप्रधानम् उपसर्जनीभूतकरुणरसादिकं संधिपञ्चकान्वितं चतुःषष्ट्यङ्गसमेतम् उपसंध्युपेतम् अलंकारैरलंकृतं पताकास्थानका-  
न्वितं विष्कम्भादिपञ्चकप्रपञ्चितं भारत्यादिवृत्तिपरिष्कृतं परिभाषाद्यशेषविशेषविशेषितम् अवस्थानुकृतिविलसितं नाटकमिति । यथोक्तमभिनवगुप्तपादैः-

“अर्थप्रकृत्यवस्थात्मसंधिसंध्यङ्गवृत्तिमत् ।

अर्थोपक्षेपकैर्युक्तं पताकास्थानकादिभिः । 

अलंकारैः समायुक्तं संधिभिश्चोपसंधिभिः । 

रसौचित्य विलासैश्च तदनौचित्यवर्जितम् । 

धीरोदात्ताद्यवस्थानुकृतिर्नाटकमुच्यते ॥ "

इति ।

अत्र

शान्तरसः पञ्चसंधिव्यापितया पुनः पुनरनुसंधीयमानः

प्राधान्यं भजते । रसान्तरैरन्तरालवर्तिभिर्यः समावेशः, स तस्य प्राधान्यंनोपहन्ति । यथोक्तं ध्वनिकृता-

“प्रसिद्धेऽपि प्रबन्धानां नानारसनिबन्धने ।

एको रसोऽङ्गीकर्तव्यस्तेषामुत्कर्षमिच्छता ॥ 

कार्यमेकं यथा व्यापि प्रबन्धस्य विधीयते ।

तदा रसस्यापि विधौ विरोधो नैव विद्यते ॥”

इति । ननु विरुद्धरससमावेशेऽनौचित्यम् ; तत्कथं रौद्रादिविरोधिरसैः शान्तरससमावेश इति चेत्, उच्यते — विरोधेऽपि रसानां विरोधिनोर्द्वयोः प्राधान्येन वर्णन एवानौचित्यम् । अङ्गाङ्गिभावेन वर्णने तु न दोषः । यथोक्तं ध्वनिकृता-

" अविरोधे विरोधे वा रसोऽङ्गिनि रसान्तरे ।

परिपोषं न नेतव्यो यथा स्यादविरोधिता ।”  
इति । अत्र परिपोषो नामान्तरालिकानां रसानां प्रधानेन सह तुल्यतया वर्णनम् । अत्राञ्जनकारस्तु विरोधाविरोधविचार एव न कर्तव्य इत्याह । अन्ये - शान्तरसः पुरुषाश्रयतया वर्णितः । रौद्रादयो विवेकमोहाद्याश्रय- तया वर्णिता इति भिन्नाश्रयतया विरोधाभावमामनन्तीत्येषा दिक् ॥ ९६ ॥ 

भरतवाक्यम्; भरतस्य वाक्यम् । आशिषमाशास्ते - अङ्गी- कुर्वन्त्विति । अद्यो धर्मः ; कृतयुगधर्मः । अस्मिन् ; नाटके । निबन्धे;  
कृतौ । श्रीमान् अनपायिलक्ष्मीसमेतः । प्रीयताम् प्रीतो भवतु । अनेन प्रशस्तिर्नाम निर्वहणसंधेरङ्गमुक्तम्, " प्रशस्तिः शुभशंसनम् ” इति लक्षणात् ।

इत्यात्रेयगोत्रसंभूतेन श्रीमदहोबिलनाम्ना विदुषा विरचिते संकल्पसूर्योदयव्याख्याने प्रभाविलासाख्याने निःश्रेयसलाभो नाम दशमोऽङ्कः । ॥ ९७ ॥  
टीका नास्ति