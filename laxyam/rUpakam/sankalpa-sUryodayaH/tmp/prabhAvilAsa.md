+++
title = "प्रभाविलासः"

+++


<details><summary>प्रभाविलासः - १</summary>

अथाङ्कार्थसूचिकां चूलिकामाह — मोहेति । चूलिकालक्षणं तु

“ अन्तर्यवनिकासंस्थैः सूचनार्थस्य चूलिका " इति । 

परिघः ; तिर्यग्दारुविशेषः ॥ १ ॥
</details>

<details><summary>प्रभाविलासः - २</summary>

चूलिका  
अत्राङ्के विमर्शसंधिः प्रस्तूयते । विमर्शो नाम गर्भसंधावाक्षेपनामकेनाङ्गेन परामृष्टस्य बीजस्य व्यसनादिनिमित्तेन पुनः परामर्शः । तदुक्तम्--

" यत्रावमृश्यते क्रोधाद्व्यसनाद्वा विलोभनात् ।

गर्भनिर्भिन्नबीजार्थः स विमर्श इति स्मृतः ॥”

इति । अत्र व्यसनादवमृश्यत इति ध्येयम् । स च विमर्शसंधिर्नियताप्तिप्रकर्योः संबन्धादुत्पद्यते । प्रकरीस्वरूपं गर्भसंधावेव " अव्यापिनी प्रकरिका" इत्यादिना निरूपितम् । नियताप्तिर्नामापायराहित्येन बीजाप्ति-  
निश्चयः । तदुक्तम्-”अपायाभावतः प्राप्तिर्नियताप्तिः सुनिश्चिता” इति । स चात्राङ्के सुस्पष्टः । अनयोः संधानार्थं त्रयोदशाङ्गानि निरूपणी-

यानि । तान्यङ्गानि यथा-

“अपवादश्च संभेदो विद्रवद्रवशक्तयः ।

द्युतिः प्रसङ्गश्छलनं व्यवसायो निरोधनम् ।

प्ररोचना विचलनमादानं च त्रयोदश ॥ "

इति । न भ्रूरिति । अत्र विभावनोपमालंकारयोः संकरः ॥ २ ॥
</details>

<details><summary>प्रभाविलासः - ३</summary>

त्रिगुणेति ; शुभम् ; ज्ञानानन्दादिस्वरूपम् ॥ ३ ॥
</details>

<details><summary>प्रभाविलासः - ४</summary>

लम्बेति । अत्र करुणवीरयोरङ्गाङ्गिभावः ॥ ४ ॥
</details>

<details><summary>प्रभाविलासः - ५</summary>

वायुरिति । अनेन " भीषास्माद्वातः पवते । भीषोदेति सूर्यः । भीषास्मादभिश्चेन्द्रश्च" इति श्रुतिर्विवक्षिता । माधवीम् ; भूमिम् । एतेन,

द्यौः सचन्द्रार्कनक्षत्रं खं दिशो भूर्महोदधिः ।

वासुदेवस्य वीर्येण विधृतानि महात्मनः ॥

इति स्मारितम् ॥ ५ ॥
</details>

<details><summary>प्रभाविलासः - ६</summary>

यथाधिकरणमिति । अधिकरणम् ; अधिकारः । यजनम् ; यागः ।

भक्तिः । प्रभृतिपदेन प्रणामादयः ।

“ ध्यानार्चनप्रणामादिः इति हि वेदार्थसंग्रहे उक्तम् । श्रुतिः ; " इष्टापूर्ते भहुधा जातं जाय- मानम्" इत्यादिका । स्मृतिः " ये यजन्ति पितॄन् देवान्" इत्यादिका । गुरूक्तिः ; " फलसंविभन्त्सया कर्मभिरात्मानं पिप्रीषन्ति । स प्रीतोऽलं फलाय " इत्यादिका । नयः " फलमत उपपत्तेः " इत्यादिः । आभाति ; आ समन्तात् भाति । असंकुचितं प्रतिभातीत्यर्थः ॥ ॥ ६ ॥
</details>

<details><summary>प्रभाविलासः - ७</summary>

उपरितनटीकायामन्तर्गता। ॥ ७ ॥
</details>

<details><summary>प्रभाविलासः - ८</summary>

दर्पेति । नियुद्धम् ; बाहुयुद्धम् । निर्घातः; अशनिः । मथने कृते क्षोभः, तेन क्षरद्भिः गैरिकस्रोतोभिः संप्लुतस्य मन्दरक्षितिधरस्य क्षेपक्षणस्य क्षेपावसरस्य आक्षेपकः आज्ञापक इत्यर्थः ॥ ८ ॥
</details>

<details><summary>प्रभाविलासः - ९</summary>

युक्तेति । वितर्कः विचारः । शल्यकण्टकयोः स्थूलसूक्ष्मभेदेन भेदः ॥ ९ ॥
</details>

<details><summary>प्रभाविलासः - १०</summary>

करणेति । करणानि ; इन्द्रियाणि । हरिणाः ; कृष्णसाराः । कलुषमेव तपनः । तेन स्फायन्ती वर्धमाना माया कर्मरूपाविद्या, सैव  
निदाघः, तेन विजृम्भिताम् । अत्र विषयास्वादाभिलाषस्य मृगतृष्णिकात्वकथनेन दोषप्रख्यापनात् अपवादो नाम विमर्शसंधेः प्रथममङ्गमुक्तम् ।

“अपवादस्तु विज्ञेयो दोषप्रख्यापनात्मकः " इति लक्षणात्॥ १० ॥
</details>

<details><summary>प्रभाविलासः - ११</summary>

कथमिति । समाधिगगनस्थलम् ; निरालम्बध्यानम् ॥ ११ ॥
</details>

<details><summary>प्रभाविलासः - १२</summary>

सत्त्वेति । सच्वोदयस्य समग्रस्य नन्दयोः आनन्दस्य भुवः भूमेः ।  
सालम्बनध्यानतः; शुभाश्रयध्यानात् । चेतसि शुद्धे; निष्कल्मषे, 

" यथानिरुद्धतशिखः कक्षं दहति सानिलः ।

तथा चित्तस्थितो विष्णुर्योगिनां सर्वकिल्बिषम् ॥

इति स्मरणात् । प्रभुः ; ईश्वरः । यद्यप्यदृश्यः ; चर्मचक्षुर्भिरग्राह्यः ! संदृशे तिष्ठति रूपमस्य न चक्षुषा पश्यति कश्चनैनम् " " न चक्षुषा गृह्यते नापि वाचा " इति श्रुतेः । तथापि दरीदृश्यते, " मनसा तु विशुद्धेन ” इति स्मृतेः । प्रत्यग्वस्तुविशेष्यवर्ष्मणि प्रत्यग्वस्त्वेव विशेष्यं विशेषयितुं योग्यं वर्ष्म शरीरं यस्य तस्मिन् । एवम् " अहं वै त्वमसि भगवो देवते " इति वाक्यं विवृतम् । अस्मच्छरीरकस्त्वमसीति हि तस्यार्थः । तस्यैव पदस्यावृत्त्या योजनायां प्रत्यग्वस्तु विशेष्यं वर्ष्म यस्येति योजनायां प्रकारभूतस्यैव विशेष्यतयान्वयः । तेन " त्वं वा अहमस्मि भगवो देवते " इति वाक्यार्थोऽभिप्रेतः । त्वं वाहमिति ; तव शरीरभूतो- ऽहमित्यर्थः । उभयत्र विशेषणविशेष्यभावव्यत्यासप्रतीतावपि ईश्वरस्य शरीरित्वं चेतनस्य शरीरत्वं चाविशिष्टम्, शब्दस्वभावकृतत्वात् व्यत्यास - प्रतीतेः । उपनिषदन्तरे च ऐतदात्म्यमिदं सर्वं स आत्मा

" इति प्रतीतौ व्यत्यासोऽस्त्येव । अत एवाभियुक्तैः " रामानुजं लक्ष्मणपूर्वजं च "  
इति प्रयोजकवाक्यमुक्तम् । दृढमेक्षिते ; अहमित्यस्यार्थस्य प्रकारतया शरीरभूतस्य परमात्मपर्यन्ततया सम्यग्दृष्टे । एवमर्थस्य तत्पर्यन्तत्वेनार्थवाचकपदानामपि तत्पर्यन्तत्वं सुव्यक्तम्; प्रकारवाचकानां पदानां प्रकारिपर्यन्तत्वस्य देवदत्तादिशब्देषु दर्शनादित्यभिप्रेत्याह - नाथ इति । सकलशाखा- गतसामानाधिकरण्यवाक्यसंग्रहार्थे गिर इति बहुवचननिर्देशः । जीवब्रह्मणोः स्वरूपैक्यं देहात्मस्वरूपैक्यवदयोग्य मित्याह - नाध्यासमिति । तदुक्तम् -

मिथ्यैतदन्यद् द्रव्यं हि नैति तद्द्द्रव्यतां यतः " इति ॥ १२ ॥
</details>

<details><summary>प्रभाविलासः - १३</summary>

तत्वज्ञान इति । विशुद्धे तत्त्वज्ञाने दुरितारम्भं शमयति । आत्मा-  
वधाने मनः समवधाने । व्यक्ताकृष्टेतराक्षे ; स्पष्टवशीकृतचक्षुरादिके । परिभवनम् ; तिरस्क्रिया । दीप्यमानः ; प्रबुध्यमानः । यथा वह्निः परावस्कन्दे भस्मापनयेन प्रदीप्तो भवति, तद्वत् संस्कारः वासनाबलम् उज्जिहानम् अहन्यहन्युत्तिष्ठन्तं समाधिं तरलयति शिथिलयतीत्यन्वयः । अनेनावमानाद्यसहने समाधिर्गलतीत्युक्तं भवति । अत्र विद्वत्परिभवोक्त्या द्रवो नाम विमर्शसंधेश्चतुर्थमङ्गमुक्तम्, “द्रव इत्युच्यते प्राज्ञैर्विदुषां च तिरस्क्रिया " इति लक्षणात् ॥ १३ ॥
</details>

<details><summary>प्रभाविलासः - १४</summary>

वासनाबलमेव विशिनष्टि —क्रमेति । जागरूकः ; उद्बुद्धः ।

स्वतन्त्रः ; ईश्वरः ॥ १४ ॥
</details>

<details><summary>प्रभाविलासः - १५</summary>

ध्यान संस्कारबलेन वासनाबलनिरोधः किं न स्यादित्यत आह- बहुरपीति । अन्तःसारवत्तया धीरोऽपि । लघुः अनन्तपूर्वजन्म कृतपापराश्यपेक्षयाल्पः । प्रत्यचिन्ता कर्त्री । लूता ; ऊर्णनाभिः ॥ १५ ॥
</details>

<details><summary>प्रभाविलासः - १६</summary>

स्वयमिति । शातयन्ती ; छिंन्दती । नयेन निगमैश्व समीचीना । तव मतिः । इह ; संसारे । नियतेः ; दैवस्य । विपरिवृत्तौ विपर्यासे । नेमिवृत्त्या; चक्रधारावर्तनेन । भवन्त्याम् ; सत्याम् । स्वप्नवत् ; स्वप्न इव । संपदो वा विपदो वेति पञ्चमी । न व्यतिस्ते ; व्यत्यासं न प्राप्नोति ॥ १६ ॥
</details>

<details><summary>प्रभाविलासः - १७</summary>

अपीति । निर्मुक्तजीवानाम् ; परित्यक्तपुरुषाणाम् । गतप्राणाना-  
मिति च व्यज्यते ॥ १७ ॥
</details>

<details><summary>प्रभाविलासः - १८</summary>

अहितेति । अहितानि पापानि । वन्या वनसमूहः । देवसंभूतिः; ईश्वरादुत्पन्नः । निरवशेषं दहतीति सरोषवचनात् संमेदो नाम विमर्शसंवेर्द्वितीयमङ्गमुक्तम्, “ रोषसंभाषणं संभेदः " इति लक्षणात् ॥ १८ ॥
</details>

<details><summary>प्रभाविलासः - १९</summary>

सत्कारेति । कालकूटमिति " संमानाद् ब्राह्मणो नित्यमुद्विजेत विषादिव " इति मनूक्तिः स्मारिता ॥ १९ ॥
</details>

<details><summary>प्रभाविलासः - २०</summary>

मुकुन्द इति । स्वतन्त्रस्य ; ईश्वरस्य । आज्ञा ; “ श्रुतिस्मृती ममैवाज्ञा" इत्युक्तरूपा । ननु स्वतन्त्रेणैव सर्वधर्मपरित्यागोऽप्याज्ञप्त इति चेत्, नेत्याह — स्वयमिति । तद्वचनस्य तात्पर्यं न विज्ञातमाचार्योपदेशे नेति भावः । कुत इत्यत आह - परित्याग इति । स्वस्य; त्यागकर्तुः । परेषाम् ; शिष्टाग्रणीरयमेव कर्मत्यागं कृतवानिति तमनुतिष्ठताम् । तदुक्तम्-

" यद्यदाचरति श्रेष्ठस्तत्तदेवेतरो जनः ।

स यत्प्रमाणं कुरुते लोकस्तदनुवर्तते ॥”  
इति । विविधानर्थेति ; "वीरहा वा एष देवानां योऽग्निमुद्वासयते

। " संकरो नरकायैव " इत्यादिकमुक्तम् । तत्रापि शिष्टगर्हण बहिष्कार- ब्रह्मवर्चसहानिप्रभृतिदृष्टानर्थानां त्यागतुल्यकालिकतया सद्य इत्युक्तम् । अलङ्घ्यामिति ;

" एवं विलङ्घयन्मर्त्यो मर्यादां वेदनिर्मिताम् ।

प्रियोऽपि न प्रियोऽसौ मे मदाज्ञाव्यतिवर्तनात् ॥ "

इति भगवद्वचनं स्मारितम् । आ मोक्षादिति ; "आ प्रायणात्तत्रापि हि दृष्टम् " इति सूत्रं विवृतम् । अत्राविदितस्वामिहृदय इति विरोधशमनात् विमर्शसंधेः पञ्चममङ्गं शक्त्याख्यमुक्तम्, विरोधशमनं शक्तिः " इतिलक्षणात् ॥ २० ॥
</details>

<details><summary>प्रभाविलासः - २१</summary>

अनघेति । आश्रमादीत्यादिपदेन वर्णादय उच्यन्ते । मनीषीत्यनेन " मनीषी वैदिकाचारं मनसापि न लङ्घयेत्" इति स्मारितम् ।  
घण्टापथः ; दशधन्वन्तरो राजमार्गः ॥ २१ ॥
</details>

<details><summary>प्रभाविलासः - २२</summary>

संसारेति । भसितीभूताः ; अत्यन्ततापिताः । अन्यत्र सागराः । संजीवनम् ; सद्गतिप्रापणम् । धर्मः ; वेदोक्तमनभिसंहितफलकं कर्म । तस्मादुत्पत्त्या प्रथितमहिमा । तदुक्तम् -

“वेदोक्तमेव कुर्वाणो निःसङ्गोऽर्पितमीश्वरे ।

नैष्कर्म्यं लभते सिद्धिं रोचनार्था फलश्रुतिः ॥”

धर्मो मद्भक्तिकृत्प्रोक्तः" इति । अन्यत्र धर्मः युधिष्ठिरः । गिरीशैः ; विद्वद्भिः, रुद्रैश्च । पूजायां बहुवचनम् । कलुषम् ; पापं पङ्कश्च । गम्यतीर्थः ; अभिगम्यार्चार्थः । गमनयोग्यावतरणदेशश्च ॥ २२ ॥
</details>

<details><summary>प्रभाविलासः - २३</summary>

जुगुप्सामिति । परपरुषवादादिष्वित्यादिना पैशुन्यादिकं गृह्यते ।

तदुक्तम्-

" परापवादं पैशुन्यमनृतं च न भाषते ।

अन्योद्वेगकरं वापि तोष्यते तेन केशवः ॥”

इति । अत्र बीभत्सादिव्याजेन शान्तरसस्यैव वर्णनात् छलं नाम विमर्श - संधेरष्टममङ्गमुक्तम्, “ छलनं व्याजकल्पना" इति लक्षणात् ॥ २३ ॥
</details>

<details><summary>प्रभाविलासः - २४</summary>

पृथुकेति । प्रथुकतरुणप्रायाभिः बाल्ययौवनप्रचुराभिः अवस्थाभिः

व्यवस्थितसंचया ।

" बाल्ये क्रीडनकासक्ता यौवने विषयोन्मुखाः । अज्ञानं यान्त्यशक्त्या च वार्धके समुपस्थिते ॥” 

इत्युक्तप्रकारेण प्रतिनियतसंग्रहा । निगमप्रत्यादिष्टा ; निषेधशास्त्रोल्लङ्- घनी । बहिर्मुखवासना ; शब्दादिविषयवासना । पटुतरस्य प्रत्याहारस्य ; बाह्य विषय निवर्तनस्य । क्रियया; अभ्यासेन । परिपक्त्रिमा परिपाकं प्राप्ता । नाशौन्मुख्यं गतेति यावत्,

" प्राणायामेन पवने प्रत्याहारेण चेन्द्रिये ।

वशीकृते ततः कुर्यात् स्थितं चेतः शुभाश्रये ॥ "

इति स्मरणात् । ज्योतिषि ; नारायणे, “नारायणः परं ज्योतिः " इति स्मरणात् । अत्र प्रत्याहारसामर्थ्यकथनेन विमर्शसंवेर्व्यवसायो नाम नवममङ्गमुक्तम् । व्यवसायः स्वशक्त्युक्तिः " इति लक्षणात् ॥ २४ ॥
</details>

<details><summary>प्रभाविलासः - २५</summary>

प्रत्यगिति । प्रत्यक्तत्वस्य सतत्त्ववेदनं तत्त्वज्ञानसहितं यत् सुखं, तस्य प्रत्यूहसिद्धिप्रदैः । अन्यैः ; चिन्तामणिप्रभृतिभिः । प्रतिश्रुन्निभैः; प्रतिध्वनिसदृशैः । मन्त्रैः; भगवन्मन्त्रैः । धृतिम् ; संतोषम् ॥ २५ ॥
</details>

<details><summary>प्रभाविलासः - २६</summary>

कामेति । सङ्गः ; सत्संगतिः । तेन उत्तंसिताः प्रवर्धिताः वासनाः भगवद्विषयवासनाः, ताभिः सहचरः । संसारकाराकुटीति ; अनेन " तावत् कारागृहं गृहम् " इति वचनं स्मारितम् । तेन बन्धसूचनात् विद्रवो नाम विमर्शसंवेस्तृतीयमङ्गं निरूपितम् ।

" विद्रवः कथ्यते बन्धवधादिकम् " इति लक्षणात् । पादुकेति ; समाधिनिष्पत्तिसाध- नत्वमुक्तम्, नृदेहमाद्यं प्रतिपद्य दुर्लभम् " इति स्मरणात् । अनुद्विद्मः क्षाम्यतीति; कामाद्यतिक्रमेऽपि शरीर उद्वेगराहित्येन धारणाभिलाषो न निवर्तत इति निर्वेदः ॥ २६ ॥
</details>

<details><summary>प्रभाविलासः - २७</summary>

स्वापेति । विधिना प्रारब्धकर्मणा तत्परिपाकावसरस्य निर्धारण -  
शक्यतया केनचिदित्युक्तिः । तत्त्वम् ; उपेयं नारायणाख्यं ब्रह्म " तत्त्वं नारायणः परः" इति श्रुतेः । उपायः ; भक्त्यादिः । प्रभृतिपदेन पुरुषार्थ उच्यते । स्वामिदत्ताम् ; उद्धवं प्रति भगवता श्रीकृष्णेनोपदिष्टाम्--

“अर्चायां स्थण्डिले वाम सूर्येऽप्सु हृदि वा द्विजे ।

द्रव्येण भक्तियुक्तोऽर्चेत् स्वगुरुं माममायया ।

पूर्वं स्नानं प्रकुर्वीत धौतदन्तो विशुद्धये ॥”

इत्यारभ्य " इति शेषां मया दत्तां शिरसादाय सादरम् " इत्यन्तेनोक्ताम् । स्वनिष्ठाम् ; स्वेतिकर्तव्यताम् । शेषाम् ; शिरसि धार्याम् । अत्र भगवद्वचनेन भाविपुरुषार्थदर्शनात् प्ररोचना नाम विमर्शसंधेरेकादशमङ्गमुक्तम्,यथाप्तवचनाद्भाविदर्शनं सा प्ररोचना " इति लक्षणात् ॥ २७ ॥
</details>

<details><summary>प्रभाविलासः - २८</summary>

सिद्धेति । वितथोदर्कः विफल इत्यर्थः । स्थूलाभ्यूहेन स्थूल-  
विचारेण विसंस्थुला दन्तुरा स्थितिर्येषां तेषाम् । अत्के; निकटे । चमत्कारिणः ; निपुणाभासान् । दुर्वीराः महामोहादय एव दर्वीकराः सर्पाः तान् । किंचिदिति ; प्रारब्धदेहावसानमेव विलम्ब इत्यर्थः । अत्र दुर्वीरदर्वीकरान् दूरीकृत्येति संरम्भप्रतीतेर्विरोधनाख्यं विमर्शसंधैर्दशममङ्गमुक्तम् । " संरब्धा वाग्विरोधनम् " इति लक्षणात् ॥ २८ ॥
</details>

<details><summary>प्रभाविलासः - २९</summary>

विमुक्तीति । वितथवृत्तिः; लौकिकव्यवहारः, "न लोकवृत्तिं वर्तेत वृत्तिहेतोः कदाचन" इति स्मरणात् । भिषज्यतीति ; वैद्यो नारायणः स्वयम् इति स्मरणात् । विभाविति ; अपथ्यनिवारणे सामर्थ्यमुक्तम् । पितरीति; अनेन,  
" हरिर्दुःखानि भक्तेभ्यो हितबुद्धया करोति हि ।

 शस्त्रक्षाराग्निकर्माणि स्वपुत्राय यथा पिता ॥ "

इति वचनं स्मारितम् । शेषिणीति ; शेषस्य परार्थतया शेषारक्षणे शेषिण एव प्रयोजनहानिरिति व्यञ्जितम् । किमपि भद्रमिति ; भगवत्प्राप्तिरूपमित्यर्थः । तदुक्तं वैष्णवे-

“निरस्तातिशयाह्लादसुखभावैकलक्षणा ।

भेषजं भगवत्प्राप्तिरेकान्तात्यन्तिकी मता ॥ "

इति ॥ २९ ॥
</details>

<details><summary>प्रभाविलासः - ३०</summary>

जननेति । जननविलयपदे अवस्थानवकस्योपलक्षके । तदुक्तम् -

“निषेकगर्भजन्मादिबाल्यकौमारयौवनम् ।

वयो मध्यं जरा मृत्युरित्यवस्थास्तनोर्नव ॥”

इति ॥ ३० ॥
</details>

<details><summary>प्रभाविलासः - ३१</summary>

प्रणिधानसिद्धया ;समाधिसिद्धया ।

पुरुषम् ; जीवम् ।  
अभिनन्दयितुम् ; संतोषयितुम् । नः अस्माकम् ॥ ३१ ॥
</details>

<details><summary>प्रभाविलासः - ३२</summary>

निर्व्यूढः ; निष्पन्नः । आधेयत्वेति । प्रभृतिपदेन नियाम्यत्वशेषत्वे कथिते । नियमपदेन यावद्भावभावित्वमुक्तम् । अनेन श्रीभाष्यकारोक्तशरीरलक्षणं संगृहीतम् । यदाहुः - " सर्वात्मना आधेयतया शेषतया चापृथक्सिद्धप्रकारभूतमाकारः शरीरमिति चोच्यते " इति । नियमेति परकायप्रविष्टस्य परकायशरीरत्वव्यावृत्तिः । लोके शरीरसत्तादयो न शरीर्य- धीनाः, कर्मादितन्त्रत्वात् । ईश्वरस्य शरीरभूत विश्वसत्तादयः स्वाधीना एवेति विशेषमाह – सत्तेति । स्थेमा; स्थितिः, “ को ह्येवान्यात् कः प्राण्यात् । यदेष आकाश आनन्दो न स्यात् " इति श्रुतेः । व्यापकादर्श -  
यस्यात्मा शरीरम्" इत्याद्यपरिच्छिन्नवेदान्तशास्त्रवेद्ये भगवति । इति पश्यन् एवं पश्यन् । विश्वं जगत् भगवच्छरीरभूतं तदधीनसत्ता कं चेति जानन्निति यावत् । गम्भीराणाम् ; शरीरशरीरिभावसमर्पकघटकश्रुतिस्मृत्यनुग्रहमन्तरेणाशक्यनिर्णयानाम् । अकृतकगिराम् ; " तत्त्वमसि " “अयमात्मा ब्रह्म " सर्वं खल्विदं ब्रह्म "

 " तयोरन्यः पिप्पलं स्वाद्वत्त्यनश्नन्नन्योऽभिचाकशीति " 

 " भोक्ता भोग्यं प्रेरितारं च मत्वा" इत्यादि- भेदाभेदश्रुतीनाम् । चित्तवृत्तिम् ; तात्पर्यम् । गाहते; जानाति ॥ ३२ ॥
</details>

<details><summary>प्रभाविलासः - ३३</summary>

समयेति । समयनियतस्य सिद्धान्तनियतस्य । साधिष्ठस्य ; अभीष्टनिर्वाहकस्येति यावत् । सूक्ष्मस्य अविज्ञाततात्पर्यस्य मन्त्रस्य  
रहस्यं वेत्तीति तथोक्तः ; तेनात्र गुरूपदेशकथनात् प्रसङ्गो नाम विमर्शसंधेरङ्गमुक्तम् । गुरूपदेशकीर्तनं प्रसङ्गः " इति लक्षणात् । अधरेति । वंशनालः ; वेणुवाद्यम् । अतिस्निग्धत्वकथनाय विभङ्गोक्तिः । प्रतिभाः ; तेजःपुञ्जाः ; श्रीकृष्णविग्रहा इत्यर्थः । अन्तिमप्रयाण इति अन्तिमस्मृते-  
रावश्यकत्वमुक्तम् । यत्तु कैश्चिदन्तिमस्मृतेरनपेक्षत्वमुक्तं तेषां तस्या- श्वेतनयत्नसाध्यत्वनिषेधे तात्पर्यम्, न तु स्वरूपनिषेधे ; " स्मरयसि बहुलीलम् ” इतीश्वरयत्नसाध्यत्वकथनात् । सन्तु; साक्षाद्भवन्तु । षोडशसहस्रस्त्रीणां मन्दिरेष्वेकदैव बहुविग्रहसाक्षात्कारात् तत्प्रत्यभिज्ञया बहुवचन- स्वीकारः ॥ ३३ ॥
</details>

<details><summary>प्रभाविलासः - ३४</summary>

'  
सुमतीति । स्वात्मना ; स्वस्वरूपेण । ज्यायसीम् ; श्रेष्ठतमाम् ॥ ३४ ॥
</details>

<details><summary>प्रभाविलासः - ३५</summary>

तितिक्षुरिति । द्वन्द्वानि ; सुखदुःखादीनि । द्रुतमतिरिति ;  
" कथं विना रोमहर्षं द्रवता चेतसा विना ।

विनानन्दाश्रुकलया शुध्येद्भक्त्या विनाशयः ॥”

""

इति स्मारितम् । परित्याज्यानि; परोद्वेजनादीनि । तदुक्तम्

“नोद्विजेत जनाद्धीरो जनं चोद्वेजयेन्न तु । 

अतिवादांस्तितिक्षेत नावमन्येत कंचन । 

देहमुद्दिश्य पशुवद्वैरं कार्यं न केनचित् ॥”

इति । भ्रमर इवेति;

“अणुभ्यश्च महद्भयश्च शास्त्रेभ्यः कुशलो नरः । 

सर्वतः सारमादद्यात्पुष्पेभ्य इव षट्पदः ॥”

इति स्मारितम् । एकान्तरसिक इति ;

“वासे बहूनां कलहो भवेद्वार्ता द्वयोरपि ।

एक एव चरेत्तस्मात् कुमार्या इव कङ्कणम् ॥”

इति स्मारितम् ॥ ३५ ॥
</details>

<details><summary>प्रभाविलासः - ३६</summary>

अयमिति । विधिः ; दैवम् ॥ ३६ ॥
</details>

<details><summary>प्रभाविलासः - ३७</summary>

वीरश्रीरिति । अतिवेलविक्रमस्य अतिशयितपराक्रमस्य भवतः देः शृङ्गस्य शृङ्गतुल्यभुजस्य निःशृङ्खलक्रीडादत्तया कृतार्थतया परवती नाथवती ॥ ३७ ॥
</details>

<details><summary>प्रभाविलासः - ३८</summary>

समयेति । अत्र वीरशृङ्गारः ॥ ३८ ॥
</details>

<details><summary>प्रभाविलासः - ३९</summary>

तत्त्वेति । अत्र भयानकरसः ॥ ३९ ॥
</details>

<details><summary>प्रभाविलासः - ४०</summary>

त्रैगुप्येति । त्रैगुण्यं संसार एवाम्बुधिः, तस्य वेलावने तीरवने । समुद्रजलोपसेकवर्धिततयातिमृदुतरुणस्वादुतृणाश्रयत्वकथनाय वेलावनोक्तिः । तृणविषयाः; शब्दादिविषयतृणानीत्यर्थः । तेषां ग्रासेन भक्षणेन जातया दुर्वासनया उद्यतः जातस्य भोगस्य सुखानुभवस्य ऐदंपर्येण इदमेव परमित्यभिलाषेण पर्याकुलितम् । अनुयुगे कृतादिपरिवृत्तौ 'उत्कण्ठिता  
उदग्रा वृत्तिः यस्य तम् । अन्यत्र अनुयुगं यानाङ्गमनु उत्कण्ठिता

उद्धृत- कण्ठा उदग्रा वृत्तिर्यस्य तम् । " यानाद्यङ्गे युगः पुंसि युगं युग्मे कृतादिषु " इति निघण्टुः । स्वचक्रे ; दिनपक्षमासऋत्वयनसंवत्सरभेदेन परिवर्तने । गाढबद्धम् ; उपरुद्धं च । कर्ममालया घटितस्य भवाख्यस्य घटीयन्त्रस्य उद्घाटनाद्यपरपर्याययन्त्र विशेषस्य तन्त्रे प्रवर्तने स्वतन्त्रः, कर्तेत्यर्थः । अनेन,

“ ततः संसारचक्रेऽस्मिन् भ्राम्यते घटियन्त्रवत् ।

कदाचित् स्वर्गमाप्नोति कदाचिन्नरकं नरः ॥ ”

इति स्मारितम् । अत्रोद्वेजनप्रतीतेर्द्युतिर्नाम विमर्शसंधेरङ्गमुक्तम् " द्युतिरुद्वे- जनं मतम् " इति लक्षणात् ॥ ४० ॥
</details>

<details><summary>प्रभाविलासः - ४१</summary>

कालेति । प्रकृतिविकृतीः ; प्रकृतिविकारान् अहंकारादीन् ।  
ज्वालागर्तः ; ज्वालाभिरावृतगर्तः । स्वपरनियतम् ; आत्मेश्वरासाधारणं शेषत्वशेषित्वादिकम् । द्वितीयान्तपदेषु कालावर्तानित्यादिषु सर्वत्र विदन्निति पदमावृत्त्या योजनीयम् ॥ ४१ ॥
</details>

<details><summary>प्रभाविलासः - ४२</summary>

लुप्तेति ।

" पापिष्ठः क्षत्रबन्धुश्च पुण्डरीकश्च पुण्यकृत् ।

आचार्यवत्तया मुक्तौ तस्मादाचार्यवान् भवेत् ॥ "

इतीममर्थमभिप्रेत्य पुण्डरीकमिवेत्युक्तिः । पुण्डरीको नाम कश्चित्

ब्राह्मणः ॥ ४२ ॥
</details>

<details><summary>प्रभाविलासः - ४३</summary>

भगवता श्रुतिशिरसि ; श्रीगीतास्वित्यर्थः । गीत इति;

आचार्योपासनं शौचं स्थैर्यमात्मविनिग्रहः । इन्द्रियार्थेषु वैराग्यमनहंकार एव च । जन्ममृत्युजराव्याधिदुःखदोषानुदर्शनस् । असक्तिरनभिष्वङ्गः पुत्रदारगृहादिपु । 

नित्यं च समचित्तत्वमिष्टानिष्टोपपत्तिषु । 

मयि चानन्ययोगेन भक्तिरव्यभिचारिणी । 

विविक्तदेशसेवित्वं तत्त्वज्ञानार्थदर्शनम् ।

एतज्ज्ञानमिति प्रोक्तमज्ञानं तु ततोऽन्यथा ॥ "

इत्यादिनेत्यर्थः ।  
अधिकमिति । आगमग्राह्यवर्गात् अधिकमिति; शास्त्रैककण्ठयोक्त्या तात्पर्यतो वा दृष्टाः संप्रदायैकगम्याः केचनार्थविशेषा विवक्षिताः । शास्त्रान्तरस्थैश्च संप्रदायोऽत्र दुर्लभ इत्युक्तम् । स्वानुभूतौ; स्वानुभवे । दर्शितं प्रथयति ; प्रकाशयति मयि । भवति ; त्वयि । लग्ने सति समाधिः गाढलग्नो भवतीति मन्य इति योजना ॥ ४३ ॥
</details>

<details><summary>प्रभाविलासः - ४४</summary>

षडङ्गमिति । षडङ्गम् ; प्रपदनम् । अत्र पञ्चाङ्गे प्रपदने सप्ता च भजने उपचारादङ्गत्वनिर्देशः । तानि सप्ताङ्गानि यमादीनि । तत्र यमो नामाहिंसादिः । उक्तं च योगवासिष्ठे-

“अहिंसा सत्यमस्तेयं ब्रह्मचर्यं तथा धृतिः । दयार्जवमिताहाराः शौचं चैव यमा दश ॥”

इति । नियमाः तपः संतोषादयस्तेनैवोक्ताः

“तपः संतोष आस्तिक्यं दानमीश्वरपूजनम् । 

सिद्धान्तश्रवणं चैव हीर्मतिश्च जपः श्रुतम् ।

नियमो दशधा प्रोक्तस्तांश्च सर्वान्पृथक्पृथक् ॥”

इति । आसनानि स्वस्तिकादीनि पराशरोक्तानि—

" स्वस्तिकं गोमुखं पद्मं वीरं सिंहासनं तथा । 

मयूरं कुक्कुटं चैव भद्रं कूर्मासनं तथा । 

मुक्तासनं तथैतेषां पृथग्वक्ष्यामि लक्षणम् ॥”

इति । प्राणायामास्तु रेचकादयः । तदुक्तम्-

प्राणः स्याद्देहजो वायुरायामस्तन्निरोधनम् ।  
तद्रेचकं पूरकं च कुम्भं चेति त्रिधोच्यते । पूरके कुम्भके चैव रेचके प्रणवं स्मरेत् ॥

इति । प्रत्याहारस्तु विषयेभ्य इन्द्रियाकर्षणम् । तदुक्तम्-

“शब्दादिष्वनुरक्तानि निगृह्याक्षाणि योगवित् । 

  कुर्याच्चिन्तानुसारीणि प्रत्याहारपरायणः ॥ ”

इति । शौनकेन तु प्रकारान्तरेणोक्तः

“अष्टादशसु यद्वायोर्मर्मस्थानेषु धारणम् ।

स्थानात्स्थानात्समुत्कृष्य प्रत्याहारः स चोत्तमः ॥ "

X७८७

इति । ध्यानधारणसमाधयस्त्वधस्तादुक्ताः । तत्र समाधिर्द्विविधः- सालम्बनं निरालम्बनं चेति । तत्र सालम्बनमधस्तान्निरूपितम् । निरालम्बनं तु वसिष्ठेन दर्शितम् -

" एकं ज्योतिर्मयं शुद्धं सर्वगं व्योमवद् दृढम् ।

तदप्रत्यक्षममलमादिमध्यान्तवर्जितम् । 

स्थूलं सूक्ष्ममनाकाशमसंस्पृश्य मचाक्षुषम् । 

न रसं न च गन्धाढ्यमप्रमेयमनूपमम् । 

आनन्दमक्षरं नित्यं सदसत्सर्वकारणम् । '

अदृश्यं दृश्यमध्यस्थं बहिःस्थं सर्वतोमुखम् ।

सर्व हक्सर्वतः पादं सर्वहक्सर्वतः शिरः ।

ब्रह्म ब्रह्ममयोऽहं स्यामिति यद्वेदनं भवेत् । 

तदेतन्निर्गुणध्यानं सगुणं च ब्रवीमि ते ॥”  
इति । अत्र निर्गुणमिति निरालम्बनपर्यायः । इदमेव सत्त्वोदति लोके निरूपितम् । तत्र षडङ्गं समाधिमिति प्रपदनपक्षे समाधिशब्दः सम्यगाधीयते आत्मात्मीयं सर्वमिति भर समर्पणपरः । प्रपदनस्य पञ्चाङ्गान्यधस्तादेव सप्रपञ्चं निरूपितानि । अक्षुद्रा ; निरतिशया । दया अव- लम्बनम् । अत्र कार्यसंग्रहकथनात् आदानं नाम विमर्शसंधेस्त्रयोदशमङ्गमुक्तम्, " आदानं कार्यसंग्रहः " इति लक्षणात् ॥ ४४ ॥
</details>

<details><summary>प्रभाविलासः - ४५</summary>

विषयेति । आस्पदे ; देशे । मरुद्गणः प्राणादिपवनसमूहः । विषयेत्यादिना नियम उक्तः । निभृतेति प्रत्याहारः । निरुद्धेति प्राणायामः । परे धाम्नि तिष्ठतीति समाधिः ॥ ४५ ॥
</details>

<details><summary>प्रभाविलासः - ४६</summary>

पुलकेति । विभवे; ऐश्वर्ये । उपलम्भनम् ; अनुभवः ॥ ४६ ॥
</details>

<details><summary>प्रभाविलासः - ४७</summary>

तृणेति । क्षोदम्; लघुतरं चूर्णम् । यदनभिमतौ यस्य सर्वेश्वर- स्यानुमत्यभावे । तदर्वाचः; तस्मात् सर्वेश्वरात् अर्वाचः अर्वाचीनान् ।  
न तृप्यति न विषादे निपततीति हर्षशोकनिमित्तसंमेलने संतोषविषादौ न प्राप्नोतीत्यर्थः । अत्र पुरुषस्य गुणाविष्करणप्रतीतेविचलनं नाम विमर्श- संधेरङ्गमुक्तम् " स्वगुणाविष्करणं विचलनम् " इति लक्षणात् ॥ ४७ ॥
</details>

<details><summary>प्रभाविलासः - ४८</summary>

तुलेति । तुलायन्त्रस्य उदन्तस्य वृत्तान्तस्य क्रमेण तारतम्येन घटिते निम्नोन्नती बिभृत इति तौ तथोक्तौ । मूढक्रूरौ ; तमोरजसी । मुनिः मननशीलः । धीसंततिः; स्मृतिसंततिः ।

" सत्त्वशुद्धौ ध्रुवा स्मृतिः " इति श्रुत्या सत्त्वस्य धीसंततिहेतुत्वमुक्तम् । “स्मृतिलम्भे  
सर्वग्रन्थीनां विप्रमोक्षः इति घीसंततिद्वारा सत्त्वस्य मोक्ष हेतुत्वात् मुक्तिद्वारमित्युक्तम् । अनघम् ; तमोरजोभ्याममिश्रितमित्यर्थः ॥ ४८ ॥
</details>

<details><summary>प्रभाविलासः - ४९</summary>

स्वफलेनेति । स्वफलेन मोक्षेण तुलारूढः, अविशिष्ट इत्यर्थः । समाधिः न्यूनत्वे अधिकत्वे समत्वे च । भक्तेः प्रपत्त्यपेक्षयाधिक्यम्; दहराद्यपेक्षया समत्वम् ; प्रपत्तेर्न्यूनत्वम् । विकल्पायैव; न तु समुच्चयाय । अनेन " विकल्पोऽविशिष्टफलत्वात् " इति सूत्रार्थोऽभिप्रेतः । अत्र स्व- फलेन तुलारूढ इति पुरुषमोचनरूपबीज निष्पत्तेर्निर्णीतत्वान्नियताप्तिर्नाम विमर्शसंधे प्रधानांशः सूचितः । तदुक्तम्- अपायाभावतः प्राप्ति- 'नियताप्तिः सुनिश्चिता" इति । एवं नियताप्तिप्रकर्षो साघनात्मको विमर्शसंधिर्निरूपितः ॥ ४९ ॥
</details>

<details><summary>प्रभाविलासः - ५०</summary>

अपावृतार्धम् ; अर्धमपावृतमित्यर्थः । अविकलेति । नियतिः ; दैवम् ॥ ५० ॥
</details>

<details><summary>प्रभाविलासः - ५१</summary>

बलेति । बलदर्शनम् ; तात्पर्यलिङ्गादिना बलाबलनिर्णयः । अन्यत्र  
सेनानिर्णयः । प्रमाणैः ; प्रत्यक्षादिभिः परिमाणैश्च । रजस्तमसी ; गुणौ ।

अन्यत्र रजः धूलिः । तमः अन्धकारः । सत्त्वमयम् सत्त्वविकारम् । श्लोषोऽलंकारः ॥ ५१ ॥
</details>

<details><summary>प्रभाविलासः - ५२</summary>

इयमिति । सितमतिभिः; सत्त्वोत्तरमतिभिः । सिद्धबृन्दैः; सनकादिभिः ।  
इत्यात्रेयाहोबिलाचार्यविरचिते संकल्पसूर्योदयव्याख्याने प्रभा विलासाख्याने समाधिसंभवो नाम नवमोऽङ्कः ॥ ५२ ॥
</details>

________