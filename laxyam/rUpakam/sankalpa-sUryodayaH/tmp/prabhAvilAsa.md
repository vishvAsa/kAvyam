+++
title = "प्रभाविलासः"

+++
  
अथ मध्यमपात्रप्रयोजितं शुद्धविष्कम्भमारभते - तत इति । सदागमप्रतिरोधकः; सतामागमः, आगमनं शास्त्रं च । " आगमस्त्वागतौ शास्त्रे " इति रत्नमालायाम् । वलिभिरिति । वार्धकपरिपाकेन देहे वलयो भवन्ति । अत एवाविरलाभिरित्युक्तम् । सोपानकल्पमित्यधिरोहणसाघनत्वं गम्यते । जरेति नायिकासाम्यं व्यज्यते । तदपि ; तथापि । सह चरतीति अनुकूलनायिकात्वं गम्यते । शैशवे संगृहीतेति त्यागायोग्यता गम्यते ॥ १ ॥  
निःशङ्केति । मध्ये उपलक्षितेन मनोरथभङ्गेन भीता । न शाम्यतीत्येन-

जीर्यन्ति जीर्यतः केशा दन्ता जीर्यन्ति जीर्यतः ।

जीविताशा धनाशा च जीर्यतोऽपि न जीर्यति ॥

इति स्मारितम् ॥ २ ॥  
धनार्जनोपायेषु राजसेवैव दुःशकेत्याह - तरत्विति । विवित्सया; वित्तलाभेच्छया । अरुंतुदम् ; मर्मस्पृक् । भिया; राजतदधिकारिभयेन । धनमदेन मेदुराणां क्षीबानां क्षितिभृतां राज्ञाम् अङ्कणे गृहबाह्यप्रदेशे चङ्क्रमणं संचारः । अन्तः प्रवेशः किमुतेति भावः ॥ ३ ॥  
प्रत्यङ्गेति । प्रत्यङ्गकम्पेन ; प्रत्यवयवचलनेन परिनर्तितं कञ्चुकं यस्मिंस्तस्मिन् । परतन्त्रपिण्डे; पराधीनदेहे ॥ ४ ॥  
निरधिकारतेति; अनेन " सर्वे परवशं दुःखं सर्वमात्मवशं सुखम्” इति स्मारितम् । अपसर्पम् ; चरम् । अपसर्प्यः प्रेष्य ।  
कुशलाचारैरिति :

“मङ्गलाचारयुक्तानां नित्यं च प्रयतात्मनाम् ।

जपतां जुह्वतां चैव विनिपातो न विद्यते ॥”

इति स्मारितम् । मनोरथेति । तर्कः ; व्याप्यारोपेण व्यापकारोपः ॥ ५ ॥ 

शुद्धविष्कम्भ इति, " प्राकृतामिश्रणाच्छुद्धः " इत्युक्तेः ।

शुद्धविष्कम्भः  
सारथितर्कौ तन्त्रेण निदर्शयति - अये इत्यादिना । आहार्यहेतुमुखेन कृत्यप्ररोचनार्थं युक्तिकल्पनेऽपि अन्ततः सूनृतवादिना सत्यपर्यवसितेन ; अन्यत्र आहार्यहेतुः 'यदि धूमो न स्यात्' इति विद्यमानस्यैव धूमस्याभावारोपः । अन्ततः सूनृतवादिना; तत्त्वनिर्णयफलेनेत्यर्थः ।  
निष्प्रतिघवृत्तिना; अप्रतिहतव्यापारेण; अन्यत्र प्रतितर्काप्रतिहतेन । नियमभूयिष्ठेन ; निम्नादिदेशेषु प्रग्रहसंकोचादिनियमबाहुल्यवता; अन्यत्रानुपाधिकव्याप्तिमता । परानुकूल्यं त्यजता ; शल्यादिवत् सपत्नानुकूल्यमना चरता; अन्यत्र प्रतिवाद्यननुकूलेन । तदनिष्टप्रसञ्जकेन; शत्रुप्रतिवाद्य- निष्टसंपादकेन । तद्विपर्ययः; शत्रुनाशः ; ' तस्मादस्ति वह्निः' इति साध्यनिर्णयश्च तत्र पर्यवसायिना । एवं तर्काङ्गपञ्चकोक्तिः । तदुक्तम्-

" व्याप्तिस्तर्काप्रतिहतिरवसानं विपर्यये ।

अनिष्टाननुकूलत्वे इति तर्काङ्गपञ्चकम् ॥”

इति ॥ ६ ॥  
X५३७

स्फुरदिति । स्फुरतामराणां परिपाटी अनुक्रमो येषाम् ; ते च ते चारुशैलाः प्रत्यन्तपर्वताः यस्य तस्मिन् । ते चोक्ता विष्णुपुराणे-

“पूर्वेण मन्दरो नाम दक्षिणे गन्धमादनः ।

विपुलः पश्चिमे पार्श्वे सुपर्वा चोत्तरे स्थितः ॥”

इति ॥ ७ ॥  
भुजगेति । भुजगपतिः शेष एव नालः । कर्णिकारूप इति ; अनेन “भूपद्मस्यास्य शैलोऽसौ कर्णिकाकारसंस्थितः " इति वचनं स्मारितम् । केसरभूधराः ; नितान्तचारुकुञ्जप्रभृतयः । तदुक्तम् —



नितान्तश्चारुकुञ्जश्च कुररी माल्यवांस्तथा ।

वैकङ्कप्रमुखा मेरोः पूर्वतः केसराचलाः ॥

त्रिकूटशिखरी चैव पतङ्गो रुचकस्तथा । 

निषेधाद्या दक्षिणतस्तस्य केसरपर्वताः ॥

 शिखिवासाः सवैदूर्यः कपिलो गन्धमादनः । 

जारुधिप्रमुखास्तद्वत्पश्चिमे केसराचलाः । 

शङ्खकूटोऽथ ऋषभो हंसो नागस्तथा परः । 

काराञ्जनाद्याश्च तथा उत्तरे केसराचलाः ॥”

इति ॥ ८ ॥  
आधोरणी ; प्रवाहः । निष्प्रत्यूहेति । निष्प्रत्यूहमनर्गलं यथा तथा समुन्नमन्मदाभिः निर्गच्छन्मदाभिः सिराभिः ; यद्वा समुन्नमन्तीभिः उच्छूनाभिः मदसिराभिः कण्डूलयोः गण्डस्थलयोः हेलाधूननेन धूता भृङ्गपटल्येव मूर्च्छन् वीजन् मृषाचामरो यस्य सः । बन्धुरः; सुन्दरः । स्तम्बेरम- ग्रामणीः; ऐरावतः ॥ ९ ॥  
क्षरतीति । क्षरति; प्रवहति । शुण्डा; हस्तः । चुलकिता; आचूष्य विसृष्टा । अनेन शैत्योक्तिः । आपादितलया; संपादितमान्द्या । अनेन मान्योक्तिः । स्मरस्मेरोत्कण्ठया मदनोद्रेकजनितोत्साहेन विहरन्ती- नाममरीणां लोलकबरीषु जरीजृम्भतीनां विकसमानानां मालानां स्रजां मधुलवान् हरतीति तथोक्ता । तेन सौरभ्योक्तिः ॥ १० ॥  
द्विसप्तेति । गह्वरपदेनाण्डोदरप्रदेशो लक्ष्यते । क्षितिः परिशिष्यत इति तदतिरिक्तलोकानां भोगभूमित्वमुक्तम् । तत्रापि भारतवर्षमेव परिशिष्ट- मित्याह -- त्रिवर्गेति । त्रिवर्गस्य पुटभेदनानि स्थानानि त्रिदशयोग्यानि भोग-

1 साधनानि वर्षाणि किंपुरुषादीनि त्यजतीति तथोक्तम् । आह च पराशरः -  
" यानि किंपुरुषादीनि वर्षाण्यष्टौ महामुने ।

न तेषु शोको नायासो नोद्वेगः क्षुद्धयादिकम् ॥

 स्वस्थाः प्रजा निरातङ्काः सर्वदुःखविवर्जिताः । 

दश द्वादश वर्षाणां सहस्राणि स्थिरायुषः ॥ "

इति ॥ ११ ॥

विजितेति । विभुना ; शिवेन । कम्बलितः संजातकम्बलः । अनेन शैवभूयिष्ठता गम्यते ॥ १२ ॥  
एतमिति । कन्दम् ; कन्दलम् ॥ १३ ॥

सहचरेति । सहचरैः भव्यानां दिव्यशबरीणां कबरीषु विकसतां  
मदनेषूणां कुसुमानां जालेषु मधुनो मकरन्दस्य सौरभसारं बिभ्रतीति तथोक्ताः । मदनेन दन्तुराणां दन्तिघटानां गजसमूहानां करटाः गण्डाः, त एव कटाहाः कर्पराणि तेषु वाहिभिः प्रवहद्भिः शीकरैः शीभरिताः सिक्ताः ॥ १४ ॥

स्वकल्पितेति ; हनूमद्रामायणमुच्यते । सिद्धबृन्दान्त्रित इति ; अनेन

" तदिहाप्सरसस्तात गन्धर्वाश्च तदानघ ।

तस्य वीरस्य चरितं गायन्त्यो रमयन्ति माम् ॥”

इत्यारण्यपर्वणि हनूमद्वचनं स्मारितम् । कदलिकावनमिति । अनेन  
" कदलीषण्डमध्यस्थमण्डपे सशिलातले ।

ददर्श स महाबाहुर्वानराधिपतिं स्थितम् ॥ "

इति स्मारितम् । कनकशैलेति; अनेन

“ रक्तोष्ठं ताम्रजिह्वास्यं रक्तवर्णे चलद्भुजम् ।

 बृहन्तं वृत्तदंष्ट्राग्रं रश्मिमन्तमिवाचलम् ॥”

इति स्मारितम् ॥ १५ ॥

परिणतेति । जिघृक्षितभास्करः; जिघृक्षितः ग्रहीतुमिष्टः भास्करो

येन सः । तदुक्तम् —

“बालार्काभिमुखो बालो बालार्क इव मूर्तिमान् ।

ग्रहीतुकामो बालार्के पुप्लुवे घनमध्यगः ॥”

इति । पवनेतिः अनेन  
" न हि तं परिपश्यामि यस्तरेत महार्णवम् ।

 अन्यत्र गरुडाद्वायोरन्यत्र च हनूमतः ॥”

इति स्मारितम् । क्रीडारथ इति ; अत्र

" हनूमन्तं त्वमारोह अङ्गदं त्वथ लक्ष्मणः ।

वैहायसौ युवामेतौ वानरौ तारयिष्यतः ॥

इति सुग्रीवोक्तिरभिप्रेता ॥ १६ ॥

भगवतीति;

" उत्पत्तिं प्रलयं चैव भूतानामागतिं गतिम् ।

वेत्ति विद्यामविद्यां च स वाच्यो भगवानिति ॥ "  
इत्युक्तलक्षणे । भरद्वाजे ; तदाश्रम इत्यर्थः । शबरीति जातिप्रयुक्तदोष- वत्त्वमुक्तम् । गृह इति देशप्रयुक्ताशुचित्वम् । तथा; अविशङ्कयेत्यर्थः अनंन सौहार्दकाष्ठा दर्शिता,

• कथितानि रहस्यानि गृहे भुक्तमशङ्कितम् ।

दर्शितानि कलत्राणि सौहार्द किमतः परम् ॥ "

इत्युक्तत्वात् । प्रभुरिति रक्षोनिवारणे स्वयं सामर्थ्यमुक्तम् । विश्वामित्र इति; लोककण्टकराक्षसनिरासे स्वयं प्रवृत्ततया विश्वमित्रभूत इत्यर्थः । पुत्रगपतिरिति सख्यकरणानन्तरं शक्तिपरीक्षादिना प्रसिद्धश्चपलाग्रणी- अनेन सौलम्यसौशील्यकाष्ठा दर्शिता ।

रित्यर्थः । तथा अनुसृतः ;

भृगुपतीति ; अभिजनपरिशुद्धिः, तस्य शुद्धिकरत्वं च । तप इति यद्बले- नान्येषां लूनता, तदपि लूनमित्यर्थः । क्रव्यादत्वरत्वयञ्जनार्थ खग- स्येति । अनेन समत्वमुक्तम् । दशास्यरिपोरिति शौर्यकाष्ठा । अनेन प्रकारण ललिता उत्तुङ्गा च वृतिः ॥ १७ ॥  
लास्यम् ; सौम्यनृत्तम् । तदुक्तम्--

" तण्डूक्तमुद्धतं प्रायः प्रयोगं ताण्डवं विदुः ।

लास्यं तु सुकुमाराङ्गं मकरध्वजवर्धनम् ॥ "

इति । गान्धारग्रामः ; गान्धारस्वरसमूहः । " ग्रामः स्वरसमूहः स्यान्मूर्छनादेः समाश्रयः " इति लक्षणात् । स्वर्गिणां गान्धारग्रामस्यातिप्रियतयातदुपादानम् । तदुक्तम्-

" षड्जमध्यमनामानौ ग्रामौ गायन्ति मानवाः ।

 न तु गान्धारनामानं स लभ्यो देवयोनिषु ॥ 

गान्धारग्राममाचष्टे तथा तं नारदो मुनिः ।

प्रवर्तते स्वर्गलोके ग्रामोऽसौ न महीतले ॥ "  
इति । गन्धर्वपतिभिरिति ; हनूमतो गान्धर्वशास्त्रप्रवर्तकतया ततः शिक्षार्थं तेषामत्रावस्थितिरुक्ता । यथोक्तम्-

“वायुर्विश्वावसू रम्भार्जुनौ नारदतुम्बुरु ।

आञ्जनेयो मातृगुप्तो रावणो नन्दिकेश्वरः ॥”'

इति । परिणमतीति । आत्तरागम् ; मन इति शेषः । स्वरो नाम श्रुत्यनन्तरं श्रोतृचित्तरञ्जकानुरणनात्मको ध्वनिः । तदुक्तम्-

“श्रुत्यनन्तरभावी यः स्निग्धोऽनुरणनात्मकः ।

स्वरो रञ्जयति श्रोतृचित्तं स स्वर उच्यते ॥ "

इति । श्रुतिलक्षणं च —

“प्रथम श्रवणाच्छन्दः श्रूयते ह्रस्वमात्रकः ।

श्रुतिः सा संपरिज्ञेया स्वरावयवलक्षणा ॥”

इति । झंकृतानि ; अनुकारशब्दाः । स्वैरम् ; मन्दम् । " मन्दस्वच्छन्दयोः स्वैरम्" इत्यमरः ॥ १८ ॥  
अहत्वेति । अहत्वा ; सजीवम् । विक्रीणन्निति ; मञ्जीररवस्य मृगयुसाम्यं व्यङ्ग्यम् ॥ १९ ॥  
कठिनेति । लीयमानमतिः; द्रवीभूतमतिः । अत्र

" अङ्गारसदृशी नारी घृतकुम्भसमो नरः । तस्मान्नारीषु संसर्गं दूरतः परिवर्जयेत् ॥”

इति वचनमनुसंधेयम् ॥ २० ॥

एष इति । तर्णकः ; वत्सः । त्रिदशाचलः ; मेरुः । पर्यायोक्तिरलंकारः ॥ २१ ॥  
वाहिन्य इति । वन्यमहिषश्रेणीनां विषाणाहत्या क्षुभ्यन् दुर्दमकर्दमः अङ्कः चिह्नं येषां तानि पयांसि यासां ताः, तथोक्ताः । वारिक्रीडितेन वल्गिताङ्गानां चलिताङ्गानां बलभिद इन्द्रस्य शुद्धान्तसीमन्तिनीनां वक्षोजेभ्यः क्षरता अङ्गरागेण सुभग उत्सङ्गो यस्याः सा, गङ्गापगा तत्संमितिम् उक्तवाहिनीसादृश्यं न क्षाम्यतीत्यन्वयः ॥ २२ ॥

अयमिति । हरिचरणनदी ; भागीरथी ॥ २३ ॥  
उद्यानेति । तिम्यगात्रः ; सिक्तदेहः । निश्वास एवायमिति विश्वासस्य भूभिः । नीहारत्विट्कलङ्कस्य चन्द्रकलङ्कस्य प्रतिवदनपदे प्रतिनिधिस्थाने न्यस्तया कस्तूरिकया उद्यन्तीनां प्रकाशमानानां नेपालीनां नेपालदेश स्त्रीणां गण्डपालीपरिमलेन ललितः ॥ २४ ॥

आर्यावर्तःः विन्ध्य हिमवतोरन्तरदेशः । नवयौवनेति । यद्यपि  
" अनादाविह संसारे दुर्वारे मकरध्वजे ।

कुले च कामिनीमूले का जातिपरिकल्पना ॥

इत्युक्तरीत्या युवतीनां यौवनमदादिसामग्रीसंभवेन संभावितव्यभिचार- कृतसांकर्यवती ब्राह्मणत्वादिजातिः, तथाप्यत्र स्त्रीणां स्खालित्याभावात् न जात्युपप्लव इत्यर्थः ॥ २५ ॥

करम्बिते ; मिश्रिते ।

चरणत्रयम् ; तपोदान सत्यरूपम् ।  
अयोध्येति । इयम्; पुरोवर्तिनी पूः । दिव्या अयोध्या ; अप्राकृतवैकुण्ठ इत्यर्थः । विभोः; श्रीरामस्य । " अश्वमेधशतैरिष्टा" इत्यादिस्मरणात् ग्रूपा इत्युक्तिः । निर्मुक्तपशव इति ; "पर्यनिकृतानारण्यानुत्सृजन्त्य- हिंसाये" इति श्रत्यर्थोऽभिप्रेतः । अनधिकृतप्रापणे निमित्तमाह- अकुण्ठेति । अनैषीत् ; नीतवान् ॥ २६ ॥  
उपवनेति । प्राच्यधर्मः पूर्वधर्मः । अत्रानुमानालंकारेण स्वतः संभवी अतिशयोक्त्यलंकारो व्यज्यते । अनुमानलक्षणं तु

" यल्लिङ्गाल्लिङ्गिनो ज्ञानमनुमानं तदुच्यते " इति ॥ २७ ॥

विषयिभिरिति । विषयिभिः ; इन्द्रियैरेव वक्त्रैः । सहयोगे तृतीया । युञ्जानानाम् ; योगमभ्यस्यताम् ॥ २८ ॥  
नम इति । कस्मैचनेति ; अतिदेवमानुषत्वमुक्तम् । निष्किञ्चन जनानां स्वयंरक्षादीक्षया समधिकं यथा तथा समिन्धानं यशो यस्य तस्मै । सुराधीशस्य इन्द्रस्य स्वैरक्षणे मर्यादातिक्रमक्षणे कुपितस्य शापायुधस्य गौतमस्य वध्वाः अहल्यायाः दृषत्ता उपलतैव दुर्जातं पापं, तस्य प्रशमनं निवर्तकं पदाम्भोजराजो यस्य तस्मै ॥ २९ ॥  
पर्यङ्कः; शेषः, बलराम इति यावत् । नाथायेति । नमः पदम् ; नम इत्युक्तिः । चित्रैः शैशव एव शकटपरिवर्तनाद्याश्चर्यकरैः । भूयोभिः ; बहुभिः । कुहनागोपाय ; कपटगोपाय । कालिन्दीर सिकाय ; यमुनायां रासक्रीडादिषु सरसाय । कालिन्द्याख्य दिव्यमहिषीवल्लभत्वं च व्यज्यते । कालियस्य सर्पस्य मणिभिः रत्नैः स्फाराणां प्रकाशमानानां स्फटानां फणानां वाटिका पङ्क्तिरेव रङ्गः नृत्तस्थलं, तस्योत्सङ्गे उपरितले विशङ्कं निःशङ्कं यथा तथा चङ्क्रमस्य नर्तनस्य धुरया भारेण अति- शयेनेति यावत् । पर्यायचर्याय; पर्यायचङ्क्रमगतिमते ।

" रङ्गं त्रपुणि रङ्गो ना रङ्गे नृत्तस्थलेऽपि च " इति रत्नमालायाम् ॥ ३० ॥  
हर्तुमिति । हैयंगवीनम्; सद्योघृतम् । दामग्रहणे चटुलाम् ;त्वरमाणाय । मिथ्यागोपः; कैतवगोपालः । तात्कालिकी जातिरलंकारः ॥ ३१ ॥

वास इति । दिनकरसुतासंनिधाविति लोके साधारणजनसाक्षि-  
त्वमपि जारकर्मणि विरुद्धम् । लोकसाक्षिसुतासाक्षित्वं किमुतेति व्यज्यते । सतीसमक्षं स्त्रीणामतिव्रीडाकरमिति च व्यज्यते । वल्लवीनामिति ; प्रायेणाटवीनिवासिभ्यस्तत्पतिभ्योऽपि न बिभेतीति व्यज्यते । लीलास्मेर इति ; अकुतोभयत्वं व्यज्यते, “रामो राजीवलोचनः" इतिवत् । कुन्दशाखामास्थित इति धृष्टनायकत्वं व्यज्यते । जयतीति लोके पारदार्येण शक्रादयोऽप्यतिनिकृष्टत्वं प्राप्ताः । तादृशकर्म स्मरणेऽप्यतिनिन्दितम् । अयं तु तेन कर्मणा सर्वोत्कृष्टो विराजत इति व्यज्यते । सव्रीडाभिरिति ; वासोहरणस्येर्ष्याराहित्येनाभिमतत्वं व्रीडामात्रपरिधानत्वं च व्यज्यते । अभ्यर्थ्यमान इति ; चिरकालमप्रदानं प्रतीयते । कामीति ; अनुचितकरणे संकोचाभावः प्रतीयते । कश्चिदिति; निरतिशय कामुकत्वं लोककामुकवैलक्षण्यं च व्यज्यते । यथोक्तम्-1

“ स्मेरावलोकलवदर्शितभावहारिभ्रूमण्डलप्रहितसौरततन्त्र शौण्डैः

पत्न्यस्तु षोडशसहस्रमनङ्गबाणैरस्येन्द्रियं प्रमथितुं करणैर्न शेकुः ॥ " इति । करकमलयोरिति ; अङ्गानां स्पष्टप्रकाशनार्थमिति व्यज्यते । याचमान इति ;

" बद्धाञ्जलिं मूर्ध्न्युपनुत्तयेंऽहसः

कृत्वा नमो वो वसनं प्रगृह्यताम् ।”

इति वचनं स्मारितम् । लौकिककामुकवैलक्षण्यप्रतीतेर्व्यतिरेकालंकारध्वनिः,  
भेदप्राधान्यसामान्यादुपमेयोपमानयोः । 

आधिक्याल्पत्वकथनाद्व्यतिरेकः स उच्यते ॥

इति लक्षणात् ॥ ३२ ॥

इमामिति । अर्थान्तरन्यासोऽलंकारः ॥ ३३ ॥  
पुनरिति । उपजनिः; उत्पत्तिः । मज्जने सति उन्मज्जनमिति

विषमालंकारः,

“विरुद्धकार्यस्योत्पत्तिर्यत्रानर्थस्य वा भवेत् ।

विरूपघटना वा स्याद्विषमालंकृतिस्त्रिधा ।”

इति लक्षणात् ॥ ३४ ॥

अयमिति । उपनतप्रत्यासेधैः ; प्राप्तविघ्नैः ॥ ३५ ॥  
लब्ध्वेति । मूर्तिम् ; प्रद्युम्नरूपाम् ॥ ३६ ॥  
इहेति । पुराणं पुरुषम् ; नारायणम् । अजानताम् ; अश्रुतवेदान्तानामित्यर्थः । निमीलताम् ; शरीरं त्यजताम् । रहस्यम् ; तारकब्रह्मरूपम्[^55] । अत्र,

“मुमुक्षोर्दक्षिणे कर्णे यस्य कस्यापि वा स्वयम् ।

उपदेक्ष्यसि मन्मन्त्रं स मुक्तो भविता शिव ॥”

इति वचनं द्रष्टव्यम् ॥ ३७ ॥  
सेति । न चाकशीति; न प्रकाशते । नाध्यास्यते; नावस्थीयते । नोदश्चति; उन्नतिं न प्राप्नोति । अग्रिमधुराम्; श्रेष्ठताम् । अन्येति; माया संगृह्यते । अत्र,

" न यत्र वैकुण्ठकथासुधापगा न साधवो भागवतास्तदाश्रयाः ।

न यत्र यज्ञेशमखा महोत्सवाः सुरेशलोकोऽपि न वै स सेव्यताम् ॥

तद्वायसं तीर्थमुशन्ति मानसा न यत्र हंसा निरमन्त्युशिक्क्षयाः[^57] ॥”

 इत्यादिकमनुसंधेयम् ॥ ३८ ॥  
विटेति । विटादयो नायकसहायाः । तदुक्तममृतानन्दीये

“नेतृचित्तानुकूलैकविद्यो विट इतीरितः ।

 विदूषकः प्रसङ्गेषु नेतृहास्यकरो मतः ॥”

इति । वैशिकः ; वेश्यापतिः । तल्लक्षणं त्वधस्तादुक्तम् ॥ ३९ ॥

कलौ खलु भविष्यन्ति नारायणपरायणाः ।

क्वचित्क्वचिन्महाभागा द्रमिडेषु च भूरिशः ॥

ताम्रपर्णी नदी यत्र कृतमाला पयस्विनी ।

कावेरी च महाभागा प्रतीची च महानदी ॥

ये पिबन्ति जलं तासां मनुजा मनुजर्षभ ।

प्रायो भक्ता भगवति वासुदेवेऽमलाशयाः ॥”

X५६७

इति । मिषत इति । मिपतः पश्यतः । मृगतृष्णाभिः मरीचिकाभिः । अन्यत्र द्रव्यगवेषणाशालिभिः । उज्झितरसा उज्झितजला. विगतम्नेहाच ॥ ४० ॥


दक्षिणापथः ; विन्ध्याद्दक्षिणदेशः । "विन्ध्यात्तु दक्षिणो देशो

दक्षिणापथसंज्ञितः” इत्यभिधानात् । पौराणिकाः पठन्तीति;  
अतिमथनेति । कुण्डिका ; कमण्डलुः । दूरस्थित्यातिमथनग्रहणेनार्धं गलितम् । आतपपरितप्तकुण्डिकया ततोऽर्धम् । अतः स्वल्पमवशिष्ट मिति पाने पर्याप्ततया श्रमापनयनाय करादिष्वर्पयन्तीत्युक्तम् ॥ ४१ ॥

कीकटाः; म्लेच्छाः । न धर्ममिति । अपुनर्भवम् ; मोक्षम् ॥ ४२ ॥  
धनगर्वितं मद्यप्रसाम्येनाह — प्रलपतीति । विकृतीनां विकाराणां शतस्य प्रसूतिः । विषमाशयः कुटिलाभिप्रायः, स एव दोषः, तस्य भूः उत्पत्तिस्थानम् । · विकृतिशत प्रसूतिश्चासौ विषमाशयदोषभूश्चेति कर्मधारयः । धमतीव; पुटपाकेन स्वर्णयतीव ॥ ४३ ॥

अभिजनेति । किल्बिषैः कर्बुरा न भवन्तीति अकिल्बिषकर्बुराः,  
निर्दोषा इत्यर्थः तैः । इदमभिजनादिविशेषणम् । हृप्यन् दृप्तः सन् । आलेख्यारूढम् ; आलेख्य लिखितम् । न प्रतिपत्स्यते किम् ; न जानाति किम् ॥ ४४ ॥

विदधात्विति । विधिः; चतुर्मुखः । धाम; तेजः । विदधातु ; सृजतु । कृतेन; सृष्टेन । तमसा किम्; किं प्रयोजनम् । तेजः सृष्टिः सप्रयोजनत्वादुपपद्यते ; निष्प्रयोजनं तमः किमिति सृष्टवानित्यर्थः । अज्ञानादिति चेत्, नेत्याह -- यदि वेति । न न वेत्ति; वेत्त्येवेत्यर्थः । वयमपि  
न विद्म इति नेत्याह न वेति । तर्हि सप्रयोजनत्वे ज्ञाते प्रयोजनं वक्तव्यमित्यत आह – प्रथमेति । चरमम् तमः । प्रथमस्य तेजसः उपकारि, तमसोऽभावे तेजस आकाङ्क्षाभावात् । ततः ; तस्माद्धेतोः । तस्य प्रतियोगिनः, तमसः । सार्थता; सप्रयोजनता भवति ॥ ४५ ॥

अतिक्रान्त इति । शबरगणः ; म्लेच्छसमूहः । अमर सिन्धोरधिगुणेति ; कावेर्याः विष्णुपद्या आधिक्यप्राप्तिर्व्यज्यते ॥ ४६ ॥  
इमामिति । विद्याम् ; ब्रह्मविद्याम् । कुमतिविप्लुताम् ; कुदृष्टिविपर्यासिताम् ॥ ४७ ॥

मुक्तेति । मुक्ताहारैः ; नियताहारैः सात्त्विकैः सेविताः । तद्वृत्त्यै; तेषां जीवनाय । अन्यत्र मुक्तामणिहारवर्तनाय । " वृत्तिर्वर्तनजीवने  
X५७३

इत्यमरः । अन्तरम् ; अवकाशम् । बन्धे; शृङ्खलादिना बन्दीकरणे । गाढविमर्दनेऽपि ; कशाघातादिना पीडनेऽपि । अन्यत्र कञ्चुकबन्धे कर- पीडनेऽपि । उष्णे; परुषे, उष्णकाले च । शीतलताम् ; मृदुताम् ;

शिशिरतां च । शीतोष्णपदे उभयत्र सद्विपर्ययपरे । अत्र

“कूपोदकं वटच्छाया ताम्बूलं तरुणीस्तनौ ।

शीतकाले भवेदुष्णमुष्णकाले च शीतलम् ॥”

इत्येतद् द्रष्टव्यम् ॥ ४८ ॥  
वागुरा; मृगबन्धनी ॥ ४९ ॥

वाचं विनैव प्रार्थनां विनैव । विद्यावीचिसहस्रसंभ्रमेण मिलन्  
दुग्धार्णवस्याडम्बर इवाडम्बरो यस्मिन् । संयमि सार्वभौमः ; श्रीभाष्यकारः ॥ ५० ॥

कटाक्षेति । कटाक्षलहरीभिः मुहुः कबलितः अमृतस्य स्तोमो यया तया । अत्र नारायणपुरे प्राचीनाचार्याः प्रपत्त्यनुष्ठानं परिपालयन्तः कृतार्था अभूवन्निति संप्रदायः ॥ ५१ ॥  
यद्वेति । अधिगुणः ; अधिकगुणः ॥ ५२ ॥  
नाहमिति । मत्सुतः; शंकरः । पृथुकः शिशुः । अत्र,

“यन्न जानन्ति मुनयो न चाहं न च शंकरः ।

जानन्ति परमेशस्य तद्विष्णोः परमं पदम् ॥”

इति चतुर्मुखवचनमनुसंधेयम् ॥ ५३ ॥  
क्रोधाग्निमिति । जमदग्निपीडनभवम्; कार्तवीर्येण जमदग्निहनन- जनितम् । अभिसंततक्ष ; तक्षणसाधनेन परशुना अभितः समीचकार । सिन्धुमास्कन्छ ; सिन्धुं शोषयित्वा पृथिव्या विप्रेभ्यो दानात् ॥ ५४ ॥  
X५७९

बुभुक्षेति । बुभुक्षया; भोजनेच्छया । भिक्षाकब्रुवैः; अशिष्टब्राह्मणाभासैरिति यावत् । पठिताः मिथ्यागुणगणाः अविद्यमानगुणगणाः येषां ते तथोक्ताः । कदध्वना कुमार्गेण आनीतैः द्रविणकणैः धनलवैः संजातः दुर्मानः दुरहंकार एव मदिरा, तस्या गुणेन यत् क्षैब्यं मत्तता, तेन क्षुभ्यन्त्या मत्या कलह एव काकोलः कालकूटः, तेन कलुषैः परुषवचनैः अक्षुद्रान् मुमुक्षून् उपघ्नन्ति । अतोऽयं देशो न संयमस्थानमिति भावः ॥ ५५ ॥ 

विन्ध्येति । दनुजः ; वातापिः । नाकस्य स्वर्गस्य अधीशतः  
अधीशीभवतः नहुषस्य राज्ञः भुजगीकारे दुर्वारो गर्यो यस्य सः । ब्रह्मापत्यम् ; चतुर्मुखपुत्रः । पुनर्निमित्तान्तरात् कुम्भीसूनुरिति न विरोधः । विन्ध्यस्तम्भादिकं भारते प्रसिद्धम् ॥ ५६ ॥

निरवधीति । कर्णधारः ; नाविकः । अगस्त्योदये जलाशया निर्मला भवन्तीति प्रसिध्द्या कतकनिभांशुरित्युक्तम् । तदुक्तं वराहसंहितायाम् —

“उदये च मुनेरगस्त्यनाम्नः कुसमायोगमलप्ररूषितानि ।

हृदयानि सतामिव स्वभावात्पुनरम्बूनि भवन्ति निर्मलानि ॥”

इति ॥ ५७ ॥  
सैन्धुरो गणः ; गजसमूहः ॥ ५८ ॥

इहेति । वह्निमतः; आहिताग्नीन् ॥ ५९ ॥  
एलेति । नदी; ताम्रपर्णी । कच्छोपकण्ठस्थली; अनूपसमीप देशः । काले वसन्तकाले । अत्र शृङ्गाररसो व्यङ्ग्यः ॥ ६० ॥  
सार इति । सारखतानाम् ; वेदानां सारः, 

“कलेरादौ जन्मयोगी शठकोप इति श्रुतः ।

 मद्भक्तोऽहं भविष्यामि नेतुं द्रामिडतां श्रुतिम्॥”

इति कुरुकामाहात्म्योक्तेः । शान्तानां सिद्धान्तसीमा तत्त्वनिर्णयपारभूमिः । यद्वा  शान्तरस एव सिद्धान्तः तस्य सीमाः तत्पतिपादिकेत्यर्थः सर्वत्र तत्प्रवन्धे निर्वेदरूपशान्तरसस्याभिव्यक्तेः। निर्वेदस्थायिभावः शान्तरसः इति काव्यप्रकाशे काव्यप्रकाशेरसमञ्जर्याद्यनुसारेण। परमात्मज्ञानंसर्वसङ्गपरित्यागहेतुरुत्साहः शान्त इति यदि, तथापि स सर्वत्र व्याप्नोतीति न विरोधः । शान्तिशुद्धान्तसीमेति पाठे त्वर्थः स्पष्टः । पदव्ययः शृङ्गाररसः । आयामिनीभिः दीर्घाभिः । स्वगुणविततिभिः सत्त्वादि गुणविस्तरैः ॥ बन्धयन्तीं मायां धयन्ती पिवन्ती नाशयन्तीति यावत ।  
शठरिपुभणितिरिति ; द्रामि प्रबन्धः । पारंपरीतः ; पारंपर्येण । भव जलधौ भवत् मज्जनं येषां तेषां संसारिणां जनानां पारम् उत्तरणहेतु- मित्यर्थः । प्रत्यग्रूपं निधानम् ; निधिम् । तद्विशिनष्टि - प्रतिनियतेति । अत्र सारः सार इत्यादिपदानामर्थभेदेऽप्यापातत एकार्थप्रतीतेः पुनरुक्तवदाभासो नामालंकारः,

“पुनरुक्तवदाभासो विभिन्नाकारशब्दगा ।

एकार्थतेव शब्दस्य तथा शब्दार्थयोरयम् ॥ "

इति लक्षणात् । अनुप्रासभेदश्च ॥ ६१ ॥

निरञ्जनमिति । निरञ्जनम् ; निर्दोषम् । अकज्जलमिति च व्यज्यते । किमपि नेत्रम् ; ज्ञानरूपं चक्षुः । अगस्त्य गिरिनिम्नगा ;  
ताम्रपर्णी । सोदरत्वं सदृशत्वम् । स्वलक्षणत्वं परिशुद्धत्वं शठकोपपदचिह्नितत्वं वा । केसराणि वकुलपुष्पाणि ॥ ६२ ॥

;

अग्र इति । वृषाचलम् ; वनाद्विम् । मञ्जीरोदकम् ; नूपुरनदीजलम् । " यत्र सुप्रथितनू पुरापगातीर्थमर्थितफलप्रदं विदुः” इति श्रीवत्साङ्कमिश्रोक्तेः । नृत्यता चन्दनगन्धवाहेन नियतव्यालोलाभिः चूडाटवी-  
शाखाभिः ताडितात् चन्द्रमसः च्युताभिः सुधाधाराभिः अभिसंवर्धितम् । इदं मञ्जीरोदकविशेषणम् । अतिशयोक्त्यलंकारध्वनिः ॥ ६३ ॥

त्वयेति । अष्टौ मूर्ती ; पञ्च भूतानि, सूर्यचन्द्रौ, सोमयाजी च । मृडानीपरिवृढ इति परिवृढशब्देन स्वामित्वमुक्तमिति न प्रयोगदोषः । पत्यादिपदप्रयोगे हि विरुद्धमतिकृद्रूपकाव्यदोषः । यद्वा महाकविप्रयोग- प्रसिद्धानां प्रयोगे न दोषः, स्वबुद्धिकल्पितानामेव तथा दुष्टत्वात् । अत एव जनकतनयाम्बिकारमणादिपदानामदुष्टत्व मित्यालंकारिकाः ॥ ६४ ॥  
नलेति । अदभ्रैः अनल्पैः । हरिचक्रम् वानरसमूहः । असीदन्ः अमज्जन् ॥ ६५ ॥  
इत इति । प्रहिणु ; चोदय । डिण्डिमकवीनपदिश्याह - यदत्रेति । अपटूनां चित्तानां पाटच्चराः आकर्षकाः । तेषां गद्यपद्यादिपाठक्रममनुविडम्बयति — द्रुतेति । द्रुतप्रचरणेन क्वणन्तौ यौ द्रुहिणसुन्दर्याः सरस्वत्याः नूपुरौ तयोर्ध्वनिप्रचयस्य शिञ्जितपरम्परायाः सूचनया सुभगाः सूक्तिविष्फूर्तयः येषां ते तथोक्ताः ॥ ६६ ॥

-  
उल्लोकः ; लोकमतिक्रान्तः । निरातङ्केति ; शृङ्गावलोकनेन गतक्लेशा । यदृच्छा निद्राणस्य त्रियुगस्य भगवतः शयनीयस्य तल्पस्य द्विरसनस्य शेषस्य प्रतिच्छाया प्रतिबिम्बम् अन्तरासामस्तीति, ताश्च ता पृथुविमलवीचयश्च ताभिः परिगता ॥ ६७ ॥  
घनेति । नयनमहश्छटाम् ; नेत्रकान्तिसमूहम् । दुरितमेव हुताशनः - तेन स्फुरितं संजातं दुर्दमं नाशयितुमशक्यं च यत् दुःखं, तदेव मषी मालिन्यनिमित्तद्रव्यविशेषः, तेन मलिनितस्य विश्वसौधस्य दुरपह्नवा वर्णार्था या सुधा, तामित्यर्थः ॥ ६८ ॥

दास्यमिति । चपलस्वभावतया मनः कदाचित् दास्यमप्यनुमनुत इत्याकूतेन लास्यवतेत्युक्तम् । तेन " त्वदङ्घ्रिमुद्दिश्य " इत्यादिन्यायेन  
पुरुषार्थपर्यवसायित्वं हार्दम् । दास्यलाभेन संजातहर्षतया वा लास्यवते त्युक्तिः । अत एव ' त्वत्पदे नित्यं किंकरवाणि' इत्युक्तिः । कदर्याश्रयाम् ; कृपणविषयाम् । दूरदर्शने मीलच्चक्षुषि, समीपागमने वेल्लितभ्रुणि, याच्ञायां दत्तावमानाक्षरे, अथाप्यनिर्गमने भीमे इति पर्वक्रमः । उक्त- लक्षणस्य नामग्रहणमप्यनर्हमिति कस्यचिदित्युक्तम् । भिक्षाविलक्षाम् ; याच्ञाकार्पण्यविह्वलाम् । दृशं न कुर्यामित्यर्थः ॥ ६९ ॥

आद्यं स्थानमिति ; " आद्यं स्वयं व्यक्तमिदं विमानं रङ्गसंज्ञितम् "  
इति स्मारितम् । किमपीति । निजसुतस्य चतुर्मुखस्य । हयमेधे; अश्वमेधे । आविर्बभूवे; भावे लिट् । " धातुरुत्तरवेद्यन्तः प्रादुरासीज्जनार्दनः” इति स्मरणात् ॥ ७० ॥

आत्मैक्यमिति । जीवात्मपरमात्मनामैक्यमिति राहुमीमांसकाः । देवतानामिन्द्रादीनामैक्यमिति सर्वेषां चतुर्थ्यन्तशब्दात्मकतया देवतैक्य-  
मिति कबन्धमीमांसकाः । त्रिकसमधिकता; ब्रह्मविष्णुरुद्रातिरिक्तं ब्रह्मेत्युत्तीर्णब्रह्मवादिनः । त्रयाणां तुल्यतेति राजसपुराणानुसारिणः । त्रयाणा मैक्यमिति नैयायिकाः । तदुक्तम् – “ त्रिमूर्तिर्यः सर्गस्थिति विलयकर्माणि तनुते " इति । अन्यत्र ; त्रिकातिरिक्तादित्यादौ । ऐश्वर्यम् ; ईश्वरत्वमित्यादित्योपासकादयः, " असावादित्यो ब्रह्म" इत्यादिश्रुतेः, आदित्यपुराणोपबृंहणाच्च । यद्वा त्रयाणामन्यत्र अन्यतमे । चतुर्मुखः केवल इति हैरण्यगर्भाः । शिव एव केवल इति शैवाः । विष्णुरेव केवल इति माध्वाः । आदिपदेनेश्वरमनङ्गीकुर्वन्त आत्मभेदवादिनः सांख्याऽदयो गृह्यन्ते । सन्तः ; विशिष्टाद्वैतिनः । त्रय्यन्तैरेककण्ठैः; मुख्यार्थापरित्यागेनैकवाक्यतां नीतैः सर्ववेदान्तैरित्यर्थः । अनेन मतान्तरेषु तत्तत्प्रतिपादनाग्रहेण वाक्यान्तराणि त्यक्तानीत्युक्तं भवति । अथोपबृंहणानुगुण्यमाह - तदनुगुणेति । " आसीदिदं तमोभूतम् " इत्युपक्रम्य ब्रह्मणो जन्मादिहेतुत्वम् " सोऽभिध्याय शरीरात् स्वात्" इत्यादिभिरभिन्ननिमित्तोपादानत्वं शरीरशरीरिभावेन सामानाधिकरण्यं चोपपाद्य " आपो नारा इति प्रोक्ताः " इत्यादिना देवताविशेषे पूर्वोक्तधर्मजातं निर्धार्य तस्य सकलकर्माराध्यत्वं तत्फलप्रदत्वं च विशेषितवान् मनुरिति तदानुगुण्योक्तिः । अनेन मनूक्तिविरुद्धानामन्यपरत्वं भ्रान्तिमूलत्वं वा वेदितव्यम्, "मनुस्मृतिविरुद्धा तु या स्मृतिः सा न शस्यते " इति भृगुस्मरणात् ।  
व्यासेति । व्यासादयोऽपि भारतादिषु भगवद्वैभवमेवामनन्ति । एवं प्रमाणपौष्कल्यमुक्तम् । प्रमेयस्वरूपमाह — श्रीमानित्यादिना । तत्र " वेदेषु पौरुषं सूक्तम्" इति सकलश्रुतिसारभूतपुरुषसूक्तप्रमेयतामाह — श्रीमा- निति । अनेन माध्यमतव्यावृत्तिः । उपनिषदन्तरेषु सब्रह्मपरतत्त्वपरमात्मादिशब्दैरयमेव वेद्य इत्यभिप्रायेणाह - नारायण इति । अनेन हैरण्यगर्भ व्यावृत्तिः । " पत्यादिशब्देभ्यः " इति सौत्रभेदश्रुत्यानुगुण्यमाह – नः पतिरिति । अनेनात्मैक्य सांख्यमतयोर्निरासः । घटक श्रुत्यैककण्ठ्यमाह – अखिलतनुरिति । अनेनोत्तीर्णब्रह्मवादिनिरासः । " विदुषा चिद्रथः स्तोमो यज्ञस्य राध्यो हविष्मतः "“ फलमत उपपत्तेः " इत्याद्युक्तसकलकर्माराध्यत्वं तत्फलप्रदत्वं चाह - मुक्तिद इति । मुक्तिपदं चतुर्वर्गोपलक्षणम् । अनेन कबन्धमीमांसकव्यावृत्तिः । मुक्तोपसृप्यत्वमाह मुक्तभोग्य इति ॥ ७१ ॥

इहेति । बहुविधिसिद्धैः; नानाशास्त्रप्रसिद्धैः । शोधकैः ; प्राय-  
श्चितैः । प्राज्यभक्तिः ; प्रभूतभक्तिः । प्रभुतरम् ; अधिकतरम् ॥ ७२ ॥

द्विरदेति । कलशजलधिः; क्षीराब्धिः ॥ ७३ ॥  
संसारेति । संसारावर्तस्य वेगप्रशमनश्चासौ शुभकृद्देशिकश्च तेन प्रेक्षितः । अन्यैरुपायैः; कर्मज्ञानादिभिः । एवं कार्पण्यमुक्तम्,

“ उपाया नैव सिध्यन्ति अपाया बहुलास्तथा ।

इति या गर्वहानिस्तद्दैन्यं कार्पण्यमुच्यते ॥”

इत्युक्तत्वात् । अथ प्रातिकूल्यवर्जनमाह – अनुचितेति । अनुचितचरितेषु भूतहिंसादिषु शान्ताभिसंधिः, "तथैव सर्वभूतेषु प्रातिकूल्यस्य वर्जनम् ' इति स्मरणात् । अत्रानुकूल्य संकल्पोऽप्यर्थसिद्धिः, “ अनुकूल्यमिति प्रोक्तं सर्वभूतानुकूलता " इति वचनात् । शङ्कापञ्चकव्यावृत्तिरूप विश्वासशालि- तामाह — निःशङ्क इति ;  
" कर्तव्यं सकृदेव हन्त कलुषं सर्वे ततो नश्यति

ब्रह्मेशादिषु दुर्लभं पदमपि प्राप्यं मया द्रागिति । 

विश्वासप्रतिबन्धि चिन्तनमिदं पर्यस्यति न्यस्यतां

रङ्गाधीश रमापतित्वसुभगं नारायणत्वं तव ॥”

इत्यभियुक्तवचनात् । शरण्यत्वोपयुक्त गुणयोगमाह - निरवधिकदयमिति । प्रार्थ्येति गोप्तृत्ववरणमुक्तम् । न्यस्येति निक्षेपोक्तिः । भोग्यतातिशयज्ञाप- नार्थे पद्मग्रहणम् ।

न्यासफलमाह – निर्भय इति; " अथ सोऽभयं गतो भवति ” इति श्रुतेः । निजभरमिति रक्षाभरसमर्पणम् । निर्भर इति फलसमर्पणम् । स्वरक्षणेऽस्वतन्त्रत्वमुक्तम् । अस्मीत्याहमर्थसमर्पणम् । अत्र नृवरेत्यादिपदप्रयोगसंभवेऽपि रक्षणप्रार्थनायां वरदेति पदस्याभिजाततया  मुद्रा नामालंकारः,

" साभिप्रायस्य वाक्ये यद्वचसोऽभिनिवेशनम् ।

मुद्रां तां मुत्प्रदायित्वात् काव्यमुद्राविदो विदुः ॥ "

इति लक्षणात् ॥ ७४ ॥  
हाटकम् ; सुवर्णम् । कूटम् ; शृङ्गम् ।

“कूटं यन्त्रे नृपे राशौ निश्चले लोहमुद्गरे । 

मायाद्रिशृङ्गयोस्तुच्छे शिरोऽवयवदम्भयोः ॥”

इति विश्वः । पारेशृङ्गमिति । शृङ्गस्य पारे पारेशृङ्गम् । प्रस्यन्दिपाथस्विनी आकाशगङ्गा । पारावर्यविवेकः; ईशेशितव्यज्ञानम् । इदं च निर्वैरत्वे हेतुः, " तज्जलानिति शान्त उपासीत " " मित्रामित्रकथा कुतः "

 इत्युक्तत्वात् ॥ ७५ ॥  
मृद्विति । मृदितकामहिने निष्कामहितकरे । महिते; पूजिते । धृतविबुधे; पोषितदेवगणे । बुधेषु विद्वत्सु प्रपन्नेष्वित्यर्थः । निहितान्म- धुरे; विहितस्वरक्ष्वरक्षणभरे । भवुकनिधे भाग्यनिधे । "भावुकं भवुकं भव्यम्" इत्यमरः । निधेहि प्रतिवेहि प्रयच्छ । भवमूलहराम् संसारदुःखहेतुवासनानिवर्तिकां लहरीम् । अत्र दये दये हिने हिने इत्यादिना व्यञ्जनार्थद्वयपौनरुक्त्यप्रतीतेः छेकानुप्रासोऽलंकारः.  
'भवेदव्यवधानेन द्वयोर्व्यञ्जनयुग्मयोः ।

आवृत्तिर्यत्र स बुधैश्छेकानुप्रास इष्यते ॥”

इति लक्षणात् ॥ ७६ ॥

निषादानामिति । सकलजन्तुहिंसका निषादाः, तेषां नेता

। प्रवर्तकः । कपिकुलपतिरिति चापल्यातिशयोक्तिः । शबरजातिरेव सकल- दोषमूला ; तत्राप्यज्ञातपितृमात्रादितयात्यन्तनीचत्वं कापि शबरीति दर्शि तम् । नामोच्चारणेनैव हेयता ; किं पुनः कच्चरवस्त्रग्रथितक्षुद्रधान्यपृथुकग्रहणेनेति वक्तुं कुचेल इत्युक्तम् । सा ; अनिर्दिष्टजातितया प्रसिद्धा ।  
रूपतोऽपि हेयेत्याह — कुब्जेति । यासामङ्गसङ्गिसमीरणगन्धोऽपि दुःसहः, किमुत सहासनसंलापपरिहासपरिरम्भादय इति वक्तुं व्रजयुवतय इत्युक्तम् । माल्यनिर्माणेनैव तस्य स्वरूपं ज्ञातम् ; न तु जात्यादिनेति वक्तुं माल्यकृदित्युक्तिः । न केवलं स्वरूपरूपगुणविभूतिभ्य उन्नतत्वम्; किं तु स्थानतोऽपीत्याह — वृषगिरिपतेरिति । शमयसि ; शान्तिं नयसि । तेऽपि गुहादय आत्मसाम्यापादनेन भगवता कृपावशेन स्वीकृता इति भावः ॥ ७७ ॥ 

श्रीरङ्गमिति । दृष्टानीति ; " नपुंसकमनपुंसकेन " इत्यादिना नपुं-  
सकनिर्देशः । प्रजेशः ; ब्रह्मा । प्रक्षोभविक्षोभकेषु ; प्रक्षोभनाशकेषु ॥ ७८ ॥ 

परिक्रान्तेति । प्रणिधिपदम् ; ध्यानयोग्यस्थानम् । गतिः ; ज्ञानम् । 'आदिमयुगक्रियायोग्यम्; ध्यानयोग्यम् ॥ ७९ ॥  
बहिरिति । एतैः ; देशैः । विनिपातः ; विन्नः । संवादः कस्मिंश्चित् प्रतीते तदितरप्रतीत्य विषयत्वम् । प्रतिक्षिप्तावद्यमिति; प्राणा यामादिभिर्निरस्तदोषमित्यर्थः । यथोक्तमहिर्बुध्न्येन - " प्राणायामैर्दहेद्दोषान्धारणाभिश्च किल्बिषम् " इति । याज्ञवल्क्येन च -

" यथा पर्वतधातूनां दोषान् दहति पावकः । एवमन्तर्गतो दोषः प्राणायामेन दह्यते ॥ "  
इति । प्रवरगुणभूयिष्ठम् ; निरूपिताष्टदलादिभूयिष्ठम् । संयमपदम् ; भगवद्ध्यानपदं नियच्छामि । अत्रोक्तं वसिष्ठेन-

हृत्पद्मेऽष्टदलोपेते कन्दमध्यात्समुत्थिते ।

द्वादशाङ्गुलनालेऽस्मिंश्चतुरङ्गुलषण्मुखे ।

प्राणायामैर्विकसिते केसरान्वितकर्णिके ।

वासुदेवं जगन्नाथं नारायणमनामयम् ।

 चतुर्भुजमुदाराङ्गं शङ्खचक्रगदाधरम् । 

किरीटकेयूरधरं पद्मपत्रनिभेक्षणम् । 

श्रीवत्सवक्षसं विष्णुं पूर्णचन्द्रनिभाननम् । 

पद्मोदरदलाभोष्ठं सुप्रसन्नं शुचिस्मितम् । 

शुद्धस्फटिकसंकाशं पीतवाससमच्युतम् ।

पद्मच्छविपदद्वन्द्वं परमात्मानमीश्वरम् ।

प्रभाभिर्भासयद्रूपं परितः पुरुषोत्तमम् ।

मनसालोक्य देवेशं सर्वभूतहृदि स्थितम् ।

सोऽहमात्मनि विज्ञानं ध्यानं तत् सगुणं स्मृतम् ॥

इति ॥ ८० ॥  
हृदयपुण्डरीकस्य सौकर्यान्तरमाह - पुरुषस्येति । अपृथक्सिद्धयोः ; शरीरशरीरिभावेनाविनाभूतयोः ॥ ८१ ॥

शुद्धेति । कस्मै प्रयोजनाय । स्थितम् ; अवस्थानम् ॥ ८२ ॥  
गङ्गेति । ग्रीष्मे शीतमिवेति ; अनेन,

“एष ब्रह्म प्रविष्टोऽस्मि ग्रीष्मे शीतमिव हृदम् ।

शमामि परिनिर्वामि सुखमासे च सर्वदा ॥”

इति स्मारितम् ।

इत्यात्रेयाहोबिलाचार्यविरचिते संकल्पसूर्योदयव्याख्याने प्रभाविलासाख्याने

 स्थानविशेषसंग्रहो नाम षष्ठोऽङ्कः ।॥ ८३ ॥