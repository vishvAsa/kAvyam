+++
title = "प्रभाविलासः"

+++


<details><summary>प्रभाविलासः - १</summary>

तत इत्यादि । अभिनिवेशः ; प्राप्तैश्वर्यभङ्गभीतिः । हृष्यन्तीति ।

सप्तसु व्यसनेषु ;

स्त्रीद्यूतमृगयामद्य वाक्पारुष्योग्रदण्डताः ।

अनुपायव्ययश्चेति राज्ञां व्यसनसप्तकम् ॥  
इत्युक्तलक्षणेषु । नानेति ; आर्जनरक्षणादिषु । तदुक्तम्-

" अर्थस्य साधने सिद्धावुत्कर्षे रक्षणे व्यये ।

नाशोपभोग आयासस्त्रासश्चिन्ता भ्रमो नृणाम् । 

स्तेयं हिंसानृतं दम्भः कामक्रोधौ स्मयो मदः । 

खेदो वैरमविश्वास एतानि व्यसनानि च । 

एते पञ्चदशानर्था अर्थमूला मता नृणाम् । 

तस्मादनर्थमर्थाख्यं श्रेयोऽर्थी दूरतस्त्यजेत् ॥ "

इति । एकदृक्; एकत्र दत्तदृष्टिः । एकनेत्र इति च व्यज्यते ॥ १ ॥
</details>

<details><summary>प्रभाविलासः - २</summary>

अवसादेति । अवसादः विपत्तिः । चरमसंभवः; कनीयान् ॥ २ ॥
</details>

<details><summary>प्रभाविलासः - ३</summary>

सांपरायिकम् ; व्यसनम् । आस्माकस्य ; अस्मत्संबन्धिनः ।

धारणाया इति । तल्लक्षणमाह शौनकः -

" शुभे ह्येकत्र विषये चेतसो यत्तु धारणम् । निश्चलत्वाच्च सा सद्भिर्धारणेत्यभिधीयते ॥”;

इति । सैव धारणा निरन्तरस्मृतिसंतानात्मिका योग उच्यते, " पौनःपुन्येन तत्रैव विषये सैव धारणा । ध्यानाख्यां लभते राजन् " इति स्मरणात् ।  
योगो ध्यानमिति पर्यायः । विजिग्ये यैरिति । यैः कामादिभिः कर्तृभिः स्वविजिताभिः स्त्रीभिः साधनभूताभिः इदं जगत्त्रयं विजिग्ये जितं, त एव सुभटाः स्त्रीभिर्विजिगीषिताः । अत्र “ इन्द्रियाणि पुरा जित्वा जितं त्रिभुवनं त्वया " इति मन्दोदरीवचनं व्यञ्जितम् ॥ ३ ॥
</details>

<details><summary>प्रभाविलासः - ४</summary>

अलीकवादिनम् ; असत्यवादिनम् । परपुरुषः; सर्वेश्वर इति व्यज्यते । अस्मद्वेहिनी ; मम भार्या । तितिक्षया क्षान्त्या । आत्म-  
विद्यया; आत्मज्ञानेन । दुरवधरम् ; दुर्निर्धरम् । उत्पश्यामि ; उत्प्रेक्षे ।  
कोशगृहात् ; धनगृहात् । मुमुक्षा; मोक्षेच्छा । दुरन्वयम् ; दुरित्युप-  
सर्गान्वयम् । सुसंगता; सु इत्युपसर्गसंगता । जीवितेश्वरी ; प्राणेश्वरी ।  
गृध्रा इति । प्रासः ; कुन्तः ॥ ४ ॥
</details>

<details><summary>प्रभाविलासः - ५</summary>

निवृत्तीति । पर्येति; परिक्रामति । प्रणिधी चरौ ॥ ५ ॥
</details>

<details><summary>प्रभाविलासः - ६</summary>

.  
श्वेतवायसो महोत्पात इति शाकुनाः । स्वलक्षणम् ; स्वरूपम् । छत्रैरिति । संवर्तः ; प्रलयः । उदन्वान्; समुद्रः ॥ ६ ॥
</details>

<details><summary>प्रभाविलासः - ७</summary>

सभयेति । उत्पातदर्शन विनाशस्मरणाभ्यां भयविषादौ । अमुष्मिन्निति । अमोहमविवेकं वेति ; " अरावणमरामं वा " इति समाधिः ॥ ७ ॥
</details>

<details><summary>प्रभाविलासः - ८</summary>

अयःशङ्कवः ; कालायसशल्यानि ।

मिश्रविष्कम्भः  
अथगर्भसंधेर्नवममङ्गमसंरब्धवचनात्मकमधिवलं निरूपयति

धन्याः खल्वित्यादि । तदुक्तम् ..." त्रोटकस्यान्यथाभावं ब्रुवतेऽधिवलं  
बुधाः " इति । अद्य खल्विति । औपवस्तम् ; उपवासः । अत्रोपवासेनास्पृश्य तोपगूहनप्रतीतेः मीलनं नामालंकारो व्यज्यते, " मीलनं वस्तुना यत्र वस्त्वन्तरनिगूहनम् " इति लक्षणात् । लास्येति । शृङ्गाररसोद्दीपननृत्तगीतादिसमाधिना स्तुतेर्भगवद्गुणानुभवविपरीतं कलयसीत्युक्तम् ॥ ८ ॥
</details>

<details><summary>प्रभाविलासः - ९</summary>

प्रत्यूढेति । प्रत्यूढोत्सेकाः ; निरस्तगर्वाः । अत एव नम्राः, ते ते प्रतिभटाश्च तेषां मकुटयः किरीटानि, तान्येव पादपीठी, तया सनाथं सहितम् । दुर्दान्ताः ; मत्ताः । रदनाः दन्ताः । प्रथमदुहितरम् ; प्रथमोत्पन्नाम् । लोकालोकः ; चक्रवालः । उपरोधः ; प्रतिबन्धः ॥ ९ ॥
</details>

<details><summary>प्रभाविलासः - १०</summary>

चलेति । घुरुघुरवः; सूक्ष्मघण्टाः । चण्डातकम् ; अर्धोरुकम् ॥ १० ॥
</details>

<details><summary>प्रभाविलासः - ११</summary>

टीका नास्ति  
असंस्तुताः ; अपरिचिताः । दीयन्तामिति । संधेः प्रत्यावृत्ति परिहाराय सत्यगिगमित्युक्तम् । वाक्सत्यतामात्रव्यावृत्तये अतुच्छमनसामित्युक्तिः । उभयत्र हेतुमाह अतुच्छात्मनामिति ॥ ११ ॥
</details>

<details><summary>प्रभाविलासः - १२</summary>

पारणा ; तृप्तिः । भ्रूभङ्गेष्विति । पृथग्विधेषु विकृतेषु । आयतन्ते ; अधीना भवन्ति ॥ १२ ॥
</details>

<details><summary>प्रभाविलासः - १३</summary>

क्रकचैरिति । अत्र दुर्योधनसमाधिः ॥ १३ ॥
</details>

<details><summary>प्रभाविलासः - १४</summary>

नाहमिति । विभूतिः; ऐश्वर्यम् ॥ १४ ॥
</details>

<details><summary>प्रभाविलासः - १५</summary>

निष्कामेति । जाडयस्तम्भयोरवस्थाभेदेन भेदः, 

“हर्षाद्रागाद्भयाद् दुःखाद् द्वेषादेर्विस्मयाद्रुषः । 

विक्षेपाच्च भवेत् स्तम्भोऽनुभावाज्जाड्यमुच्यते ॥”

इत्युक्तत्वात् ॥ १५ ॥
</details>

<details><summary>प्रभाविलासः - १६</summary>

दन्तानिति ; रावणसमाधिः ।दन्तान् कटकटाय्य च " इति .  
युक्तम् । व्यङ्गीकृत्येति; आञ्जनेयसमाधिः । धिगिति । करण्डम् ; दन्तादिनिर्मितं कर्पूरपूरकं वस्तु । कुटी ; क्षुद्रग्रहम् । उपसृष्टम् ; स्पृष्टम् । धिग्वादः ; धिगिति वचनम् ॥ १६ ॥
</details>

<details><summary>प्रभाविलासः - १७</summary>

गतजलेति । बहुलतरव्यसनाभिभवात्पूर्वमेव मोचनीयः पुरुषः । अतिक्रान्तकाले त्वयमारम्भो निरर्थक इत्याशयेनाह गतजलेति । अनभिसंहितकर्मादिना मनसो नैर्मल्येऽपि कर्मशक्तिमहिम्ना पुनर्दुरितधूसरितमेव मनो भवेदित्याशयेनाह गजयूथपेति । अनादिभोगवासनावशेन भोगनिवृत्तौ रुचिरप्यसंभावितेत्याशयेनाह – गगनतलेति । चिरं विविधविषयगुणाकृष्टचेतसः सर्वव्यावृत्त्यैकत्र नियमनं हासास्पदमित्याह – गणिकेति । कथं भविताः भोगमोक्षपरिभ्रष्टः स्यादित्यर्थः ॥ १७ ॥
</details>

<details><summary>प्रभाविलासः - १८</summary>

मोघेति । त्रिलोक्या वेला ; वर्णाश्रमादिमर्यादा, तस्या भेदे भङ्गे स्वरसरसिकः । विभ्रमः अन्यथाख्यातिः । ब्रह्मस्तम्बे चतुर्मुखे प्रसृतानांनारायणोपदिष्टानाम्, यो ब्रह्माणं विदधाति पूर्वं यो वै वेदांश्चप्रहिणोति तस्मै ” इतिश्रुतेः।निगमस्तोमानां वेदजालानामेव शाखानां विभङ्गक्रीडायां चण्डः  ॥ १८ ॥
</details>

<details><summary>प्रभाविलासः - १९</summary>

पुरेति । निराकृतं स्वपरयोः योधप्रतिरोधयोः भेदनिर्धारणं भेदनिर्णयः यत्र तत्र । रणे; युद्धे । शूर्पणखापतिहनने रावणसमाधिः । रदनयन्त्रितः ; दन्तखादितः । अपर्वणि; अपूर्णमासे । सुपर्वणां देवानाम्, अधिपतेः इन्द्रस्य । समक्षम् सोऽप्यकिंचित्कर इति भावः । अरुंतुदेति ग्रसनविशेषणम् । एवं च योजना द्रष्टव्या पुरा किल कृतयुगे निराकृतं स्वपरयोः इन्द्राहल्ययोः भेदनिर्धारणं यस्मिन् । अनेन सुखपारवश्योक्तिः । रणे संभोगे, " त्यजति युगलचिन्तामङ्गयोरन्तरात्मा” इत्युक्तत्वात् । मयेति सुपर्वणामधिपतेः समक्षमिति च मामुपास्स्व इत्यादिना तत्त्वज्ञानितया प्रसिद्धस्य शतक्रतोरनिष्टोदर्के पारदार्यकर्मणि प्रवृत्तेर्मोहकार्यतया मोहस्य प्राधान्येनेन्द्रस्य साक्षितया निर्देशः । चन्द्रमा  
इति मुखचन्द्रो लक्ष्यते तत्राप्यधरमेवौचित्यात् । अपर्वणीति ऋत्वादिविशेषानादरेण कालमात्रमुच्यते । मुनिवेषधारिणेन्द्रेणाहल्यां प्रति " ऋतुकालं प्रतीक्षन्ते नार्थिनः सुसमाहिते " इत्यभिधानात् । अरुंतुदेति गाढपीडनं लक्षितम् ॥ १९ ॥
</details>

<details><summary>प्रभाविलासः - २०</summary>

जरद्गवादीति । अत्र पूर्वयोजनायां मोहेन चन्द्रग्रहणस्याप्रामाणिकतयातिशयोक्त्यादावनन्तर्भावात् जरद्गवादिवाक्यवदनर्थकत्वम् । योजनायां शृङ्गारप्रधानत्वात् तन्निमज्जनं चेति विवेकः । जरद्भवपदेन

“जरद्गवः कम्बलपादुकाभ्यां द्वारि स्थितो गायति मद्रकाणि । 

तं ब्राह्मणी पृच्छति पुत्रकामा राजन् रुमायां लशुनस्य कोऽर्घः ॥ "

इति श्लोक उपात्तः । आदिपदेन “शङ्खः कदल्यां कदली च भेर्या भेर्यो महच्चाविरभूद्विमानम् " इति ग्राह्यम् । प्रजापतिपरिभुक्तपूर्वेति ;  
इदमत्र स्मारितम् -

“सृष्ट्वा पितृनुत्ससर्ज तनुं तामपि स प्रभुः ।

सा चोत्सृष्टाभवत्संध्या दिननक्तान्तरस्थिता ॥”

इति । क्षीयन्त इति । उत्तंसिताः; शिरोऽवतंसीकृताः । ब्रह्म वेदमातृकाः । कुलायः ; नीडः । प्रत्युद्व्रजत्पोतकाः ;

प्रत्युद्गच्छदर्भकाः ॥ २० ॥
</details>

<details><summary>प्रभाविलासः - २१</summary>

कादम्बन्तीति । कादम्बः कलहंसः । कादम्बा इवाचरन्ति । स्त्यानाः ; संहताः । स्त्यै ष्टयै शब्दसंघातयोः " इति धातुः । अत्र प्रत्ययद्योत्योपमाभेदः ॥ २१ ॥
</details>

<details><summary>प्रभाविलासः - २२</summary>

वश्यमिति । षड़िधम्; मौलादि । तदुक्तं सोमेश्वरेण -

“मौलं भृत्यं तथा मैत्रं तार्णमाटविकं बलम् ।

आमित्रमपरं षष्ठं सप्तमं नोपलभ्यते ॥ "

इति । शृङ्गारदेवः कामः । तदुक्तम् " शृङ्गारदेवतामाहुरपरे मकरध्वजम् " इति ॥ २२ ॥
</details>

<details><summary>प्रभाविलासः - २४</summary>

॥ २३ ॥  
अथ विवेकादीनां मोहादीनां च युद्धस्य साक्षादभिनेतुमनर्हतया तत् कथारूपेण कथयितुं नारदतुम्बुरुसंवादं प्रस्तोति सखे सुप्रभात मित्यादिना । तदुक्तं सरस्वतीविलासे-

“विरसोऽनुचितश्चेति सूच्यःस्याद्वस्तु विस्तरः”

इति । विरसो नाम प्रधानरसपोषको विभावशून्यःकथासंघटनमात्रप्रयोजनो विष्कम्भादिरुच्यते । अनुचितो नाम रङ्गप्रयोगानर्हयुद्धवधबन्धादिकमुच्यते । तथा चोक्तम्

“युद्धाध्ववधबन्धांश्च राज्यदेशादिविप्लवान् ।

 संरोधं सुरतं स्नानं भोजनं चानुलेपनम् । 

अम्बरग्रहणादीनि प्रत्यक्षाणि न निर्दिशेत् । 

एतान्युद्वेगकारित्वात्प्रयोगानुचितानि यत् ॥ "  
इति । इदमिति । क्षमाभृति; गिरौ पुरुषे च । तमः अन्धकारम्, अज्ञानं च । त्रयीमयमिति ; " वेदैरशून्य स्त्रिभिरेति सूर्यः सैषा त्रय्येव विद्या तपति" इति श्रुतिरभिप्रेता ॥ २४ ॥
</details>

<details><summary>प्रभाविलासः - २५</summary>

प्राचीनेति । उदीरिता; उत्थिता । पर्यायः प्रकारः । " पर्यायः क्रम निर्माणप्रकारावसरेष्वपि । एकार्थवाचिशब्दे च " इति निघण्टुः ।  
व्योमैवारण्यं तत्र तमालवीथीवत् मलिनाम् । तमीम्; अन्धकारम् । उन्मूलयन्तः ; नाशयन्तः ॥ २५ ॥
</details>

<details><summary>प्रभाविलासः - २६</summary>

दिवीति । दृष्टिरोधे ; दर्शननिरोधे, ज्ञाननिरोधे च । मुकुलितनिखिलाशामण्डलम् ; अप्रकाशितसकलदिङ्मण्डलम् ; अन्यत्र निखिले निरस्तखिले परिपूर्णे ईश्वरे मुकुलिताभिलाषमण्डलम् । तमिस्राकश्मलम् ; कश्मलसदृशतमिस्रां तमिस्रासदृशकश्मलं च । करौघैः ; किरणौघैः, तेजोविशेषैश्च । अंशुमाली; सूर्यः, ज्ञानी च । मलिनम् ; नीलं, पापं च ॥ २६ ॥
</details>

<details><summary>प्रभाविलासः - २७</summary>

अनोकहः ; वृक्षः । द्वेधेति । आसीदतोः ; प्राप्तवतोः । वैलक्षण्यस्य भेदस्य निरूपणमेव प्रहरणं यस्य स तथोक्तः । प्रमैव कङ्कटं कवचं यस्य सः ॥ २७ ॥
</details>

<details><summary>प्रभाविलासः - २८</summary>

विद्येति । विद्याभेदाः; दहरवैश्वानरादयः । व्यक्तोल्लासेन स्फुटमनः प्रसादेन द्विजपरिबृढेन व्यासेन व्याप्ताभिः विस्तृताभिः व्यस्ताभिः । यथोक्तम्——

" ततोऽत्र मत्सुतो व्यासस्त्वष्टाविंशतिमे युगे ।

वेदमेकं चतुष्पादं चतुर्धा व्यभजद्विभुः ॥ "

इति । अन्यत्र द्विजपरिवृढैः पक्षिश्रेष्ठैः व्याप्तानि शाखाशतानि येषां ते प्रतिभयं भीतिं जयतीति तथोक्तः, तस्य ॥ २८ ॥
</details>

<details><summary>प्रभाविलासः - ३०</summary>

॥ २९ ॥  
पणवेति । पणवादयो वाद्यभेदाः ॥ ३० ॥
</details>

<details><summary>प्रभाविलासः - ३१</summary>

नीरन्ध्रमिति । शताङ्गैः; रथैः । जाघट्यन्ते ; घटिताः क्रियन्ते ।कल्पः ; प्रलयः । घोटकानाम् ; तुरगाणाम् । रटितानि शब्दाः । त्रुट्यतीव; स्फुटतीव । पत्तयः ; भटाः । प्रतिगतिषु ; अभिमुखगमनेषु ।

 प्रत्युड्डीयन्ते ; प्रत्युत्थिता भवन्ति ॥ ३१ ॥
</details>

<details><summary>प्रभाविलासः - ३२</summary>

सूचिभेद्येति । सूचिभेद्यतिमिरोपलम्भने सान्द्रतमः प्रापके ।

। ; मेघमेदुरे; मेघवत् मेदुरे । रणखलापवाहिनी; रणे खलानपवाहयति नाशयतीति तथा । वाहिनी ; सेना । कलकलं यथा तथा श्रूयते । यद्वा कलकलं कर्तृ श्रूयते । वाहिनी महीयसीति वाक्यभेदेन योजना ॥ ३२ ॥
</details>

<details><summary>प्रभाविलासः - ३३</summary>

क्षतजेति । क्षतजं रुधिरमेव मधु मद्यम् । उत्तम्भिताभ्रैः उत्क्षिप्तमेघैः ध्वजपटैः पुनरुक्ता स्वर्धुनी आकाशगङ्गा यैस्तैः । अनीकैः; सैन्यैः । पलभुजः; मांसभुजः राक्षसाः । जायन्नन्दथूनाम् ; उद्बुध्यमानानन्दानाम् । वधूनाम् स्त्रीणाम् । पृथुकरटिकरोटीकर्परैः ; विशालगजशिरोऽस्थिकपालैः । अत्र वीररसो व्यङ्ग्यः ॥ ३३ ॥
</details>

<details><summary>प्रभाविलासः - ३४</summary>

पत्तीनिति । उद्यद्विपत्तीन; प्राप्तव्यसनानित्यर्थः । चटचटेति

तुकारशब्दः ॥ ३४ ॥
</details>

<details><summary>प्रभाविलासः - ३५</summary>

एतस्येति । संभृतविवेकविमोहभूम्नः ; संपादितविवेक विमोह-  
विभवस्य । प्रायेण; बाहुल्येन । विकल्पितया; विवेके विमोहे वेति विकल्पवत्त्या । स्ववृत्त्या ; स्वस्थित्या ॥ ३५ ॥
</details>

<details><summary>प्रभाविलासः - ३६</summary>

डिम्भः; शिशुः ॥ ३६ ॥
</details>

<details><summary>प्रभाविलासः - ३७</summary>

ससंतोषम् ; संतोषेण सहितं यथा तथा । एवम् ; वक्ष्यमाण-

प्रकारेण ॥ ३७ ॥
</details>

<details><summary>प्रभाविलासः - ३८</summary>

अभिलाषेति । दुर्जयत्वव्यञ्जनार्थम् एकलव्य इवेत्युक्तम् ॥ ३८ ॥
</details>

<details><summary>प्रभाविलासः - ३९</summary>

दुरध्वेति । विरुद्धमतिः; विपरीतज्ञानम्, तदेव शस्त्रिका, तया विषमं यथा तथा दत्तया मूर्च्छया दशया लुठन्तः प्रतिभटा यस्य सः ॥ ३९ ॥
</details>

<details><summary>प्रभाविलासः - ४०</summary>

द्रविणेति । अविभज्य ; ग्राह्यगुणदोषविचारमन्तरेण । लब्धम् ; आर्जितम् । कुसीदम्; वृद्धिः ; तस्य कुहनाम्; मध्याह्नवारमासादिना वृद्धिबहुत्वपरिभाषाम् ॥ ४० ॥
</details>

<details><summary>प्रभाविलासः - ४१</summary>

दोषा; रात्रिः । सैषेति । पञ्चेन्द्रियगोचरोपाधिना पञ्चमुख-

त्वम् ॥ ४१ ॥
</details>

<details><summary>प्रभाविलासः - ४२</summary>

प्रशस्तिमिति । प्रशमसुखम् ; शान्तरसानुभवः । उदन्या ; विषयाभिलाषः । क्षीरोदनलाभात्कणस्त्यज्यते ' इति न्यायेनामृतरसलाभे केवलजलपानं न रोचत इति निःसारत्वादिति वक्तुं संपदां सरित्त्वरूपणम् । अमित्रैरुपक्षेपेण भञ्जनेन क्षणे क्षणमात्रे विगलन्त्याः पलायमानायाः आत्मीयपृतनायाः दृढामर्देन अधिकसंमर्देन त्रस्यतां द्रविडभटानां जङ्घाजवं विभ्रतीति तथोक्ताः । अनेन संपदामाशुतरविनाशित्वमुक्तम् ॥ ४२ ॥
</details>

<details><summary>प्रभाविलासः - ४३</summary>

प्रशमितेति । अनघनीतिसिद्धम् ; निर्दोषन्यायार्जितम् । दत्तभुक्तफलमिति ; अनेन  
“अग्निहोत्रफला वेदाः शीलवृत्तफलं श्रुतम् । 

 रतिपुत्रफला नारी दत्तभुक्तफलं धनम् ॥”

इति व्यञ्जितम् ॥ ४३ ॥
</details>

<details><summary>प्रभाविलासः - ४४</summary>

ब्रह्मेति । " स एकः प्रजापतेरानन्दः " इत्यादिना सर्वातिशायित्वं व्यञ्जयितुं ब्रह्मेत्युक्तिः । नागः ; गजः ॥ ४४ ॥
</details>

<details><summary>प्रभाविलासः - ४५</summary>

नलेति । दमयन्तीवियोगादिकमभिप्रेत्य नलग्रहणम् । बहुवित्तव्ययायासचिरकालक्लेश कृतफलभोगसमये क्षणमात्रेणागस्त्यशापेन भोगभङ्गमभि प्रेत्य नहुषपदोपादानम् । मुखपदेनेन्द्रादयः । स हि ब्रह्महत्याहल्या स्वैरादिषु बहुविपदमन्वभूत् । मधुकैटभ सोमका दिभिर्वेदापहारादिपीडामभिप्रेत्य नलिनभवग्रहणम् । तत्रापि पूर्वपूर्वचतुर्मुखनाश एवोत्तरोत्तर चतुर्मुखोत्पत्तिरिति बहुवचनोपादानम् । क्वचिदिति ;

नातिस्नेहः प्रसङ्गो वा कर्तव्यः कापि केनचित् । कुर्वन् विन्देत संतापं कपोत इव दीनधीः ॥

इति स्मारितम् ॥ ४५ ॥
</details>

<details><summary>प्रभाविलासः - ४६</summary>

अपैतीति । पुरुषायुषम्; शतमायुः,“शतायुः पुरुषः " इतिश्रुतेः । 

तृणाति सत्ताक्षणेऽपि पतनभीत्यनुवृत्तिर्दर्शिता । संक्षीयते ;

जनैरिति शेषः ॥ ४६ ॥
</details>

<details><summary>प्रभाविलासः - ४७</summary>

नैराश्यमेवेति ; " आशा हि परमं दुःखं नैराश्यं परमं सुखम्” इति स्मारितम् । उत्तालेति । उत्तालद्विपकर्णतालवत् तरलेन प्रस्थानेन,  
गतागताभ्यामित्यर्थः ; दुःस्थासिकया दुष्प्रतिष्ठया जातेन नित्यातङ्केन तरङ्गितम् । प्रत्यूढापत्; निरस्तविपत् ॥ ४७ ॥
</details>

<details><summary>प्रभाविलासः - ४८</summary>

मुग्धेति । मौग्ध्यादयो नायिकावस्थाभेदाः । तल्लक्षणमुक्तम्-

" उदयद्यौवना मुग्धा लज्जाविजितमन्मथा । 

लज्जामन्मथमध्यस्था मध्यमोदितयौवना । 

स्मरमन्दीकृतव्रीडा प्रौढा संपूर्णयौवना ॥ "

इति । महितेति । मधुः वसन्तः । परभृतवन्दिमानिति कामशास्त्र  
प्रसिध्योक्तम्," परिजनपदे भृङ्गश्रेणी पिकाः पटुवन्दिनः" इत्युक्तत्वात् ॥ ४८ ॥
</details>

<details><summary>प्रभाविलासः - ४९</summary>

काचिदिति । पद्मिन्यादयो जातिविशेषाः । तल्लक्षणं रतिरहस्ये-

“पद्मिनी पद्मगन्धा च मधुगन्धा च चित्रिणी ।

शङ्खिनी क्षारगन्धा च निम्बगन्धा च हस्तिनी ॥ "  
इति । " कमलमुकुलमृद्वी" इत्यादिना विशेषेण तासां लक्षणमुक्तम् । विस्तरभयान्न लिख्यते ॥ ४९ ॥
</details>

<details><summary>प्रभाविलासः - ५०</summary>

ऋतुस्नातेति । मदक्षीवा मद्यपानोन्मत्ता । क्रुद्धप्रसदनवती ; प्रणयकलहानन्तरं प्रसन्ना । भिन्नघटिता; वियोगानन्तरं संगता । इदं पूर्वा ; नूतनसंभोगा । एवंविधयुवतिपदेन एकदिनज्वरिता, एकमासप्रसूता, षण्मासगर्भा उक्ताः । एवमृतुस्नातादीनामुपादानं समरतेन सुखप्रदत्वज्ञापनार्थम् । तदुक्तं कामशास्त्रे -

“अध्वक्लान्ततनुर्नवज्वरवती नृत्तश्लथाङ्गी तथा

मासैकप्रसवा ददाति सुरते षण्मासगर्भा सुखम् । 

विख्याता विरहय्य संगमविधौ क्रुद्धप्रसन्ना ऋतु-

स्नाता नूतनसंगमे मधुमदे रागास्पदं योषिताम् ॥      

इति ॥ ५० ॥
</details>

<details><summary>प्रभाविलासः - ५१</summary>

स्वायत्तेति । जरठेति पञ्चपञ्चाशदधिकवत्सरा गृह्यते । तदुक्तम्-

बाला स्यात् षोडशाब्दा तदुपरि युवतिर्विशतेर्यावदुर्ध्वं

प्रौढा स्यात्पञ्चपञ्चाशदवधि परतो वृद्धतामेति नारी । " इति ।

 अपिपदेन जरठाया अगम्यत्वं स्फोर्यते । तदुक्तं रतिरहस्ये -

“निदाघशरदोर्बाला योग्या विषयिणां भवेत् ।

हेमन्ते तरुणी योग्या. प्रौढा वर्षावसन्तयोः ।

सततं सेव्यमानापि बाला वर्धयते बलम् ।

क्षयं नयत्ययोग्या स्त्री वृद्धा तु कुरुते ज्वरम् ॥ "

इति । जैत्रम् ; जयशीलम् ॥ ५१ ॥
</details>

<details><summary>प्रभाविलासः - ५२</summary>

विवेकेत्याद्यर्धमेकं पदम् । विमुक्तिपुरस्य परमपदस्य वर्तन्याः एकपद्या मार्गस्य विपरिवर्तिनीतौ विपर्यासन्यायें स्थितः ॥ ५२ ॥
</details>

<details><summary>प्रभाविलासः - ५३</summary>

स्वभर्तव्यमिति ।

“वृद्धौ च मातापितरौ साध्वी भार्या सुतः शिशुः । 

अप्यकार्यशतं कृत्वा भर्तव्या मनुरब्रवीत् ॥”

इति वचनेन स्वभर्तव्यमित्युक्तम् ॥ ५३ ॥
</details>

<details><summary>प्रभाविलासः - ५४</summary>

मधुसमयेति । मधुसमये अवरोधानां स्त्रीणां वदनासवेन गण्डूषमद्येन दोहलिनां दोहलवताम् । वदनासववकुलशब्दावुपलक्षकौ । तदुक्तं वृक्षरक्षामणौ-

“प्रमदावदनामोदिमदिरासवसेकतः ।

मुकुलाकुलतां याति वकुलोऽलिकुलप्रियः ॥      

संभावितो नखपदैर्विदग्धवनिताजनैः ।

धत्ते सद्यः प्रसूनानि रागिताग्रेण पाटलः ॥”  
“मञ्जुमञ्जीरशिञ्जानतरुणीचरणाहतेः । 

आशुव्याकोचपुष्पश्रीरशोकः शोभते सदा ॥       

आवेदितमनोभावैराराधितमनोभवैः ।

विलासलास्यरसिकैराद्रितो लोचनाञ्चलैः । 

सानुरागरसोल्लासैर्मन्दाक्षमसृणीकृतैः ।

हासैश्च हरिणाक्षीणां धत्ते पुष्पाणि चम्पकः । 

तरुण्या मण्डलीभूतसमुन्नतपयोधरम् । 

आलिङ्गितः कुरवको धत्ते कोरकित श्रियम् ।

अङ्गनाजनसंगीतरागामृत निषेवणैः ।

प्रियालाः प्रियतां यान्ति पुष्पैः पुलकिता इव ॥”

इति । एवमुद्वेगाख्यं गर्भसंघेरङ्गमुक्तम्, बाणोत्पादनेन भयनिमित्तकथनात् । 

तल्लक्षणं तु — " भीरुद्वेगो नृपादिजा “ इति ॥ ५४ ॥
</details>

<details><summary>प्रभाविलासः - ५५</summary>

प्रस्तावकम् ; जनकम् । मदनं मत्स्यग्राहिजालिकतया निरूप-  
यति जगदिति । ललितचापलेखा; वंशादिसूक्ष्मशलाका, तस्याः धरः । सकलजन्तुचिन्ताभटः ; मनोभवः । चापले जगत् क्षिपति ; चापलयुक्तं करोति । किंच अपथि वाहयन्; अमार्गे प्रवर्तयितुम् । युगलदेहयन्त्रद्वयम् ; स्त्रीपुंसलक्षणयुगलयन्त्रद्वयम् । युनक्ति ; योजयति । योजयित्वा किमकरोदित्यत आह-द्विगर्भेति । द्विगर्भ बडिशामिषस्य अर्धनारीरूपमत्स्यबन्धनस्य ग्रसनवेधतः बाधते । कामो जगत् विषयचपलं कृत्वा अमार्गे प्रवर्त्य स्त्रीपुंसरूपेण योजयन् अर्धनारीदर्शनेन वञ्चयतीत्यर्थः । लोके जालिकोsपि प्रथममन्नादिप्रक्षेपेण मत्स्यजालं चपलं कृत्वा अन्यत्र नीत्वा योजयन् वक्रसूचीद्वय निर्मितं बडिशं सामिषं कृत्वा आविध्य बाधते । तद्वत् ॥ ५५ ॥
</details>

<details><summary>प्रभाविलासः - ५६</summary>

रथेति । महिलारत्नसमूहनेन ; नारीश्रेष्ठसंनिवेशविशेषेण । सिद्धैः रथवारणवाजिभिः ; रथगजतुरगादिभिः । प्रसिद्धं च चित्रपटादिषु नवनारीकुञ्जरादिकम् । अपदानम् ; कर्म वृत्तम् ॥ ५६ ॥
</details>

<details><summary>प्रभाविलासः - ५७</summary>

अङकुरदिति । स्मितलक्षणमुक्तम्-

--

ईषद्विकसितैर्गण्डैः कटाक्षैः सौष्ठवान्वितैः ।

अलक्षितद्विजं धीरमुत्तमानां स्मितं भवेत् ॥ "

इति । अकेवलक्षणमिति ; भ्रूभङ्गपदसमभिव्याहारेण कान्ताख्यदृष्टिविशेष उक्तः । तल्लक्षणं तु-

" आपिबन्तीव दृश्यं या सविकासातिनिर्मला ।

सभ्रूक्षेपकटाक्षा सा कान्ता मन्मथवर्धनी॥”  
इति । अवञ्चितादरः ; अतिशयितादरः । अत्रादरपदसमभिव्याहारेण समीक्षत इति स्निग्धाख्या दृष्टिरुक्ता ।

" विकासि स्निग्धमधुरा चतुरे बिभ्रती भ्रुवौ ।

कटाक्षिणी साभिलाषा दृष्टिः स्निग्धाभिधीयते ॥ "

इति लक्षणात् । अत्र सुभट इति वीररसो व्यज्यते । तस्य गुणतया शृङ्गाररस इत्युभयोः संकरः ॥ ५७ ॥
</details>

<details><summary>प्रभाविलासः - ५८</summary>

भोगेष्विति । भोगेषु ; प्राप्तेषु । कन्दलीनाम् ; क्षुद्रकन्दलीनाम् । कन्देषु मूलेषु । राजरम्भाणां स्तम्भेषु च क इव सारं लभेत । इयंचाक्षेपिकी ध्रुवा,”प्रसङ्गमध्येऽन्यार्थस्याक्षेपादाक्षेपिकी ध्रुवा" इति लक्षणात् ॥ ५८ ॥
</details>

<details><summary>प्रभाविलासः - ५९</summary>

अदभ्रेति । अदभ्रजघनस्तनं प्रभृति येषां तानि च तानि मांसविस्फूर्जितानि दुर्भासानि तेषु प्रसक्तविकटव्रणानि अस्थिपर्यन्तलग्नपिटकानि । प्रतिपदः ज्ञप्तेः अज्ञया प्रज्ञया विवेकशून्यया त्रिगुणवीचिमति संसारसागरे गरलवीचिकाः स्त्रियः चिन्तयन् भोग्यतयानुसन्दधानः असभ्यपरिपाटिकां सभ्यानर्हवचनपरिपार्टी पठति ॥ ५९ ॥
</details>

<details><summary>प्रभाविलासः - ६०</summary>

अपहस्तयितुकामः; अपवाहयितुमिच्छन् । स्वमित्रमिति । उपधा; धर्मार्थकामैः राज्ञामात्यानां परीक्षणम् । धर्मार्थकामभयोपन्यासेनाशयान्वेषणमिति यावत् । " उपधा धर्माद्यैर्यत्परीक्षणम्" इति निघण्टुः । हेतुत्रैविध्यादुपधात्रैविध्यम् । यथाह कौटिल्यः" उपधिभिः शौचाशौचपरिज्ञानममात्यानाम् " इति । उपधात्रयेण प्रथिता शुद्धिर्यस्य तत् । लोभात्मकं स्वमित्रमित्यन्वयः ॥ ६० ॥
</details>

<details><summary>प्रभाविलासः - ६१</summary>

शृङ्गारोऽपि शृङ्गाररसोऽपि । निः संबोधमिति । निः संबोधम् ; मूर्छितम् । क्षिप्रक्षोभिते चक्रवालशिखरिप्राकारे; पृथ्वीवेष्टनात् प्राकारत्वम् । रिङ्खया स्खलनेन रटन्ति स्वनन्ति यानि शृङ्गाणि तेप्वाघातनिरोधेन पिण्डितः संघीभूतः, अत एव पटुः । शृङ्गारभङ्गारवः ॥ ६१ ॥
</details>

<details><summary>प्रभाविलासः - ६२</summary>

ब्रह्मेति । मानुषदेहापेक्षया किंचित्सारवत्ताप्रतीतावपि सप्तधातुमयत्वमविशिष्टमिति भावः ॥ ६२ ॥
</details>

<details><summary>प्रभाविलासः - ६३</summary>

वर्मेति । धातवः मांसादयः । त्रिविधमलम् ; नासिकानेत्रश्रोत्रमलम् । योनियुग्मम् ; गुह्यद्वयम् । भक्ष्यभोज्य लेह्यचूप्यभेदेन चातुर्विध्यम् । स्थिरम्; अन्नादि । चरम् ; कुक्कुटादि ।

 भक्ष्याभक्ष्य विचारशून्यत्वाय सामान्य निर्देशः ॥ ६३ ॥
</details>

<details><summary>प्रभाविलासः - ६४</summary>

गर्हणीयेति । अत्र

" मांसासृक्पूयविण्मूत्रस्नायुमज्जास्थिसंहतौ ।

देहे चेत्प्रीतिमान्मूढो भविता नरकेऽपि सः ॥

इति स्मारितम् ॥ ६४ ॥
</details>

<details><summary>प्रभाविलासः - ६५</summary>

परिचरतीति । " दैवमेव परं मन्ये पौरुषं तु निरर्थकम् " इति स्मारितम् ॥ ६५ ॥
</details>

<details><summary>प्रभाविलासः - ६६</summary>

संभोगेति । निरयभयकथाभङ्गसङ्गी; परलोकनास्तिक्येन नरकभयमपह्नुवान इत्यर्थः । परपुरुषः ; इतरजनः, पुरुषोत्तमश्च ॥ ६६ ॥
</details>

<details><summary>प्रभाविलासः - ६७</summary>

क्षुदिति । क्षुत्पदेन जाठराग्निरुच्यते । तस्या इन्धनं काष्ठनिचयभूतो वसुंधराधरधुरंधरः हिमवान् यस्य सः तथोक्तः । अनेन क्षुत्कालकोपवशात् सर्वे ग्रसितुं मतिरुत्पद्यते इत्युक्तम् । अत्र कुम्भकर्णभीमसेनगरुत्मन्तो निदर्शनम् । तृषेति । तृनिमित्तकोपवशात् सागरचूषणमपीषत्करमिति भावः ।

अत्र कुम्भयोनिरुदाहरणम् । हठेति । हाटकाचलः ; मेरुः । कोपवशेनासंहार्यमपि संहरतीति भावः । वज्रपाणिरुदाहरणम् ॥ ६७ ॥
</details>

<details><summary>प्रभाविलासः - ६८</summary>

अपीति । तनूनपात्; अग्निः ॥ ६८ ॥
</details>

<details><summary>प्रभाविलासः - ६९</summary>

जिघांसेति । जिघांसा जाया यस्य स जिघांसाजानिः ॥ ६९ ॥
</details>

<details><summary>प्रभाविलासः - ७०</summary>

करेति । इतरदपि ; मुद्गरादिकमपि ॥ ७० ॥
</details>

<details><summary>प्रभाविलासः - ७१</summary>

रुन्धान इति । प्रथनम् ; प्रसिद्धिम् । सुरपथरथिनाम् ; आकाशमार्गरथिकानाम् । शुष्मणः सारथीनाम् ; वायूनाम् । स्कन्धभेदान्; वायुमार्गानित्यर्थः । अट्टहास इति ; अतिहसितमुच्यते,

" संरब्धं साश्रुनेत्रं च विसृष्टस्वनमुद्धतम् ।

करोपगूढपार्श्वे च तच्चातिहसितं भवेत् ॥ "

इति लक्षणात् ॥ ७१ ॥
</details>

<details><summary>प्रभाविलासः - ७२</summary>

कुलेति । क्ष्वेलसंघातवत् गरलराशिवत् घोराः ॥ ७२ ॥
</details>

<details><summary>प्रभाविलासः - ७३</summary>

अपीति । दिधक्षतः ; दग्धुमिच्छतः ॥ ७३ ॥
</details>

<details><summary>प्रभाविलासः - ७४</summary>

अयमिति । समतिघः ; सविघ्नः ॥ ७४ ॥
</details>

<details><summary>प्रभाविलासः - ७५</summary>

अपरावर्तीति । हासः ; हसितम् । तल्लक्षणं तु,

" प्रफुल्लनयनं यत्तु गण्डैर्विकसितैरपि ।

किंचिल्लक्षितदन्तं च हसितं तद्विधीयते ॥ "

इति । सुभटानाम् ; रामादीनाम् । तदुक्तम् – “ परावर्तत वेगेन किंचित् त्वरितविक्रमः" इति । अतिसंकटविषय इति त्वरितविक्रम इति पदं विवृतम् । अस्य श्लोकस्योक्तिप्रत्युक्तिरूपतया वाकोवाक्यमलंकारः, " उक्तिप्रत्युक्तिमद्वाक्यं वाकोवाक्यमुदाहृतम् " इति लक्षणात् ॥ ७५ ॥
</details>

<details><summary>प्रभाविलासः - ७६</summary>

यस्येति । क्रूराश्च ता उद्धताश्चेति समासः । अवैधहिंसनम् ; व्यर्थहिंसा । उड्डामरम् ; उच्छृङ्खलम् । लडहः ; शब्दः 

॥ ७६ ॥
</details>

<details><summary>प्रभाविलासः - ७७</summary>

गुर्विति । शिवेन स्वपितुश्चतुर्मुखस्य शिरः क्रोधेन छिन्नम् । मुखपदेन जामदग्न्यादयः । तेन हि मातुः शिरश्छिन्नम् ॥ ७७ ॥
</details>

<details><summary>प्रभाविलासः - ७८</summary>

विबुधेति । ऐरावणः करटीति ; गोबलीवर्दन्यायोऽभिप्रेतः । करटम् ;  
गण्डस्थलम् । पीडाभिसंधिः पीडयामीति तात्पर्यवान् । क्षमाभृति; पर्वते ॥ ७८ ॥
</details>

<details><summary>प्रभाविलासः - ७९</summary>

न शाप इति । अभिचरणम् ; मारणकर्म ॥ ७९ ॥
</details>

<details><summary>प्रभाविलासः - ८०</summary>

अहार्येण; हर्तुमशक्येन । असंहार्येण; संहर्तुमशक्येन ॥ ८० ॥
</details>

<details><summary>प्रभाविलासः - ८१</summary>

मदनेति । कुम्भकर्णेन्द्रजित्प्रहस्तादिवधे रावणसमाधिः ॥ ८१ ॥
</details>

<details><summary>प्रभाविलासः - ८३</summary>

॥ ८२ ॥

 पुनः पुनर्विजिगीषेति " द्वाविमौ पुरुषौ ” इत्युक्तमूर्खता व्यञ्जिता । हते भीष्मे इत्यादीति ;

" हते भीष्मे हते द्रोणे कर्णे च निधनं गते ।

आशा बलवती राजन् शल्यो जेष्यति पाण्डवान् ॥ "

इति प्रतीकशेषः ॥ ८३ ॥
</details>

<details><summary>प्रभाविलासः - ८४</summary>

अवधीरयितेति । सुभगं शोभनं भावयतीति सुभगंभावुकः ॥ ८४ ॥
</details>

<details><summary>प्रभाविलासः - ८५</summary>

दर्पस्येति । डिम्भक्षोभकेण डम्बरेण गर्जितेन " आडम्बरस्तूर्यरवे गजेन्द्राणां च गर्जिते " इत्यमरः । स्थपुटितः आरम्भो येषां तैः ।  
रङ्कौ ; कृष्णसारे । क्रीडाखण्डितण्डवारणानां घटातन्त्रे समूहपरिच्छदे " तन्त्रं प्रधाने सिद्धान्ते तन्तुवाये परिच्छदे " इत्यमरः । स्वतन्त्रा श्रीः यस्य तस्य ॥ ८५ ॥
</details>

<details><summary>प्रभाविलासः - ८६</summary>

अभिजनेति । दाक्ष्यम्; सामर्थ्यम् । आदिपदेन वितरणादिकमुच्यते । उपधिभिः; व्यावर्तकैः । उत्पतन्त्या; उत्तिष्ठन्त्या । अधिकदृष्ट्या ' मत्तोऽयमधिकः' इति ज्ञानेन ॥ ८६ ॥
</details>

<details><summary>प्रभाविलासः - ८७</summary>

का चेति । द्यति ; खण्डयति ॥ ८७ ॥
</details>

<details><summary>प्रभाविलासः - ८८</summary>

आत्यन्तिकीमिति । उपशान्तवैरा इति ; " मरणान्तानि वैराणि 'इति स्मारितम् ॥ ८८ ॥
</details>

<details><summary>प्रभाविलासः - ८९</summary>

इतरेतरेति । पुनरुच्यमानाः पश्चादुच्यमानाः मधुकैटभादयः येभ्यस्ते । मधुकैटभादिभ्यो ऽप्यधिकबला इत्यर्थः । विलगन्; संसृजन् ॥ ८९ ॥
</details>

<details><summary>प्रभाविलासः - ९०</summary>

अतिबलेनेति । राघवशत्रुः ; रावणः ॥ ९० ॥
</details>

<details><summary>प्रभाविलासः - ९१</summary>

मर्यादेति । मर्यादां श्रुतिस्मृत्युदीरिताम् अतीतो वाद एव द्विरदः गजः, तस्य मृगपतिः सिंहः । वीरुत्; लता । अवश्यायः ; नीहारः ॥ ९१ ॥
</details>

<details><summary>प्रभाविलासः - ९२</summary>

निरुद्धेति । निगमजातनिष्पादितप्रतिश्रुतिः; वेदसमूह निर्वर्तितप्रतिध्वनिः । कर्णेजपः ; सूचकः ॥ ९२ ॥
</details>

<details><summary>प्रभाविलासः - ९३</summary>

दुराशेति । मनीषा ; सुमतिः ॥ ९३ ॥
</details>

<details><summary>प्रभाविलासः - ९४</summary>

प्रत्यासन्नेति । प्रत्यासन्नं प्रतिभटम् ; समीपस्थितं शत्रुम् । प्रत्युदेता; प्रत्युद्गन्ता । 

स्वपर नियतिम् ; स्वायत्तभाग्याम् ॥ ९४ ॥
</details>

<details><summary>प्रभाविलासः - ९५</summary>

उद्भटेति । कबन्धः; कृत्तशीर्षदेहः । भारुण्डाः ; गृध्रादिशकुनाः । तेषां तुण्डैः चञ्चुभिः हृतानि मुण्डानि छिन्नार्धशीर्षाणि यस्मिंस्तथोक्तम् ।  
मण्डलम् ; वर्तुलाकारम् । दण्डेशः ; राजा ॥ ९५ ॥
</details>

<details><summary>प्रभाविलासः - ९६</summary>

पातालेति । उत्कीला; उत्क्षिप्त संधिबन्धा भूमिर्येन सः । द्युतिगणः; शुक्रादिः ॥ ९६॥
</details>

<details><summary>प्रभाविलासः - ९७</summary>

अप्रत्यूढचर इति । अमत्यूढचरः ; अप्रतिहतगतिः । स्यदः ;  
वेगः । अद्य ; इदानीम् । विवेकेश्वरे प्रत्यवरुद्धवैरिसमरोत्सेके ; निरस्तरिपुयुद्धगर्वे सति । स्वः स्थैः; स्वर्गस्थैः । प्रत्ययितव्यैः ; ज्ञापयितव्यैः । दोषैर्मलिनायाः स्वर्वासदुर्वासनायाः मूलच्छेदेन विलीयमानः महिमा यस्य सः, तथोक्तः सन् । मोघः ; व्यर्थः ॥ ९७ ॥
</details>

<details><summary>प्रभाविलासः - ९८</summary>

विवेकेति । अशनिः ; दम्भोलिः ॥ ९८ ॥
</details>

<details><summary>प्रभाविलासः - ९९</summary>

जागतति । अद्भुतं जागर्ति; वक्ष्यमाणमित्यर्थः । स्कन्धैः ; गुणैः । मुनिगणप्रद्विष्टानां दैत्यानां प्रियः । धिक्कष्टश्रुतिघट्टितश्रुतिः ;  
धिक्कष्टमिति मोहप्रयुक्तया श्रुत्या शब्देन ताडितकर्णः । उद्भटं यथा तथा पुनर्युध्यते । तस्मादद्भुतं जागर्तीति सिंहावलोकनम् ॥ ९९ ॥
</details>

<details><summary>प्रभाविलासः - १००</summary>

जितमिति । कार्तयुगैः; कृतयुगुसंबन्धिभिः ॥ १०० ॥
</details>

<details><summary>प्रभाविलासः - १०१</summary>

भवतु सब्रह्मता; एतदवधि मोहवशेन ब्रह्म नास्तीति ज्ञानादब्रह्मता ।  
इदानीं मोहविध्वंसने ब्रह्मज्ञानं निष्पन्नमिति सब्रह्मता । अनेन मोहविजयेन पुरुषमोचनरूपबीजस्य पुनर्योजनात् आक्षेपो नाम गर्भसंधेर्द्वादशमङ्गमुक्तम् “आक्षेपो बीजयोजनम्" इति लक्षणात् । निखिलेति । स्थेयात्; विवापद निर्णेतुः ॥ १०१ ॥
</details>

<details><summary>प्रभाविलासः - १०२</summary>

दिनकर इति । दृष्टशक्तिः ; प्रत्यक्षसामर्थ्य इत्यर्थः ॥ १०२ ॥
</details>

<details><summary>प्रभाविलासः - १०३</summary>

अथ विषादनिमित्तामान्तराख्यां[^96] ध्रुवामाह बंदिम्गाहमिति

॥ १०३ ॥
</details>

<details><summary>प्रभाविलासः - १०५</summary>

॥ १०४ ॥  
हतेति । जीवाः ; प्राणाः । सकुल्याः ; समानकुलप्रसूताः ॥ १०५ ॥
</details>

<details><summary>प्रभाविलासः - १०६</summary>

आकर्ण्येति । अत्र करुणशृङ्गारयोः समावेशेऽपि वीररसस्यामराङ्गनादिपदैद्योंतितत्वेनान्तरितत्वान्न विरोधः ॥ १०६ ॥
</details>

<details><summary>प्रभाविलासः - १०७</summary>

अमुष्येति । परप्रणिधेरीश्वरध्यानस्य पवित्रमस्य स्थिरसुखस्यापवा-  
दोद्गतिः, तस्याः प्रतिप्रसवः प्रत्यपवादः, स एव सौरभं यस्याः सा । दिवः अन्तरिक्षात्॥

इत्यात्रेयाहोबिलाचार्यविरचिते संकल्पसूर्योदयव्याख्याने प्रभाविलासाख्याने मोहादिभङ्गो नामाष्टमोऽङ्कः ।॥ १०७ ॥
</details>

