+++
title = "मूलम्"

+++
  
शुद्धविष्कम्भः 

(ततः प्रविशति संस्कारः) 

संस्कारः---अहं खल्वनुभवामुष्यायणः संस्कारनामा[^1] देवस्य विवेकस्य शिक्षितसर्वविद्याकलापः[^2] शिल्पी देवशिल्पिनं विश्वकर्माणमसुरशिल्पिनं मयं च विजित्य विश्रमाभिलाषी चिरमस्वाप्सम् । तावच्चेदमन्तरमासाद्य महामोहप्रयुक्ताभ्यां मधुकैटभाभ्यामिव महाबलाभ्यां मध्यमचरमगुणाभ्यां सत्त्वमित्रमसाविति जिघांसितः । नूनमप्रबुद्धतैव पुरुषेषु प्रतिपक्षजनस्य हस्तावलम्बः । ततश्चाहं  
( विष्कम्भः) 

[^3]प्रबोधितः सहसैव परमपुरुषदयाचोदितया देव्या सुमत्या सहदृष्टिसदृशदृष्टिसंज्ञाभ्यां दासीभ्यां [^4]निरवकाशतया ततस्ततः पलायिते प्रतिपक्षे केनापि हेतुना विश्वचित्रं दिदृक्षमाणस्य देवस्य महाराजविवेकस्य सेनापतिना व्यवसायेन स्वामिसंमतमादिष्टोऽस्मि । यथादिष्टं च तदाहितदृष्टिरन्वतिष्ठम् । अवसरानुकूलवृत्तीनां खल्वधिकारिणामाधिपत्यं प्रतितिष्ठति । ततश्च, 

विदुषश्चिन्तनां शक्त्या चित्रभित्तिं वितन्वता ।

शुद्धाशुद्धविभागार्हं विश्वं विलिखितं मया ॥ १ ॥  
( सर्वतोऽवलोक्य) अहह [^5]सहस्रेष्वपि शिल्पकर्मसु[^6] किंचिदेव कदाचिदतिशेते । इह च, 

इति । 

श्लक्ष्णं स्थानं सान्द्रलग्नो विलेपः 

सूक्ष्मा रेखा सुस्थितः सूत्रपातः । 

स्निग्धो वर्णस्तत्तदर्हो विशेषः 

शङ्के पक्वं शिल्पविद्याफलं नः ॥ २ ॥  
अपिच, आजानसिद्धशक्तीनां पुरुषाणामभ्युच्चयो हि शिक्षाप्रकर्षः । वदन्ति हि ' प्रतिनियतैव हि वस्तुशक्तिः' इति[^7] । यद्वा भवतु नामैतत्साधारणं सर्वशिल्पिनाम् । मम पुनरालेखनीयानां भगवदवताराणां प्रसादादद्य यावददृष्टचरमीदृशं हस्तकौशलमुपलभ्यते । किं प्रतिपत्स्यते देवः ? निरङ्कुशाः खलु राजानः परिजनकृत्येषु यथार्ह प्रसीदेयुरुपेक्षेरन्वा । अथवा न खल्वयमसमीक्ष्यकारी नयपथनियतवृत्तिरस्मत्स्वामी । तदहं देवस्य विवेकस्य देव्याश्च सुमतेः सबहुमानप्रसादेन धन्यो भविष्यामि । अत्र च,  
विश्वप्रीणन विश्वकर्मरचनाचातुर्य कातर्यदैः 

शिल्पैः कल्पयतीव मण्डनमसौ चेतः स्थितेर्मण्डपः । 

[^8]रत्नस्तम्भभुवोऽपि रश्मय इमे सोपानगोपानसी 

मध्यं यत्र गवाक्षयन्ति [^9] विहितप्रत्यग्रचित्रक्रमाः ॥ ३ ॥ 

(नेपथ्ये) 

कः कोऽत्र भोः ? 

संस्कारः----( श्रुत्वा सहर्षम् ) किमासीदति शिल्पशालां व्यवसायदत्तहस्तः सुमतिसहायो विवेकः ? तदहं यथोचित परि

कृत्ये वर्तिष्ये । 

( इति निष्क्रान्तः ) 

शुद्धविष्कम्भः  
(ततः प्रविशति विवेकः सुमतिर्व्यवसायश्च ) 

व्यवसायः------ इत इतो देवः । इयं सा सर्वाश्चर्यसमुच्चयालोकनकुतूहलाहूतपुरुहूतपुरपुरंध्रीपरिष्कृतखलूरिकोपान्तभागा बहिरन्तश्च लम्बितामन्दमकरन्दपरिमलमन्दारदामचित्रिता चित्रशाला ; यत्र च परस्परप्रतिफलनादलिखितापि भित्तिर्लिखितेवावभासते । 

(सर्वे प्रवेशं नाटयन्ति ) 

व्यवसायःः ---- (चित्रशालां दर्शयन्) आलोकयतु देवो देवी च । 

इह हि .  
परिचयमहिमानं प्राप्य संजातभूमा 

दिविषदनुविधेयो दिव्यसंस्कारशिल्पी ।

व्यलिखदनघरूपं विश्वमेतद्यथाव-

च्चिरगतमपि दृश्यं चिन्तनाचित्रभित्तौ ॥ ४ ॥ 

अपिच, 

प्रमाणप्रत्ययादत्र कल्पितान्यविकल्पतः । 

अपि भूतानि भावीनि भवन्तीव [^10]भवन्ति नः ॥ ५ ॥ 

प्रभाविलासः 

मदलंकारः । परिचयेति । दिविषदनुविधेयः; स्वर्गवासिनामनुसरणीयः । चिरगतमपि दृश्यमिति ; " चिरनिर्वृत्तमप्येतत्प्रत्यक्षमिव दर्शितम्" इति वचनं व्यञ्जितम् ॥ ४ ॥ 

 

प्रमाणेति । प्रमाणप्रत्ययात् ; प्रमाणदार्थ्यादित्यर्थः । अविकल्पतः असंशयात् । भूतानि अतीतानि । भावीन्यपि ; भविष्यन्त्यपि । भवन्तीव; वर्तमानानीव भवन्ति ॥ ५ ॥  
राजा (विश्वतो दृष्टि प्रसारयन् ) देवि, दृश्यतामिदमपूर्वमद्भुतम्, यस्य पुनः स्वेन विना नोपमानान्तरमुपलभामहे । 

अस्ति किंचित् । तथाहि----

परिमितमपरिमितानामास्पदमेतत्प्रपञ्चचित्राणाम् । 

दहरगगनाभिधानं दिव्यं पुरुषं निदर्शयति ॥ ६ ॥ 

(विमृश्य) अथवा, जठरविवरविन्यस्तसमस्तवस्तुजातस्य कल्पान्तबालकस्य कल्पयति कल्पनाम् । अपिच, 

नैतद्वाद्यैस्तूलिकावर्णकाद्यैः क्लृप्तं चित्रं किंतु संतोषलिप्ताम् । 

नानाकारां भावनामेव शिल्पी शिल्पव्याजान्नूनमत्रोज्जगार ॥ ७ ॥  
सुमतिः----- णाह अचितणिज्जमाहप्पाए[^11] ईसरस्स विअ तुह सत्तीए इअरदुघडं सव्वं संघडिज्जइत्ति किं अच्चरिअं ? 

( नाथ, अचिन्तनीयमाहात्म्ययेश्वरस्येव तव शक्त्येतरदुर्घटं सर्वं संघट्यत इति किमाश्चर्यम् ?) 

राजाः---- अत्र किल[^12] विश्वतश्चित्रे विश्वचित्रे, 

अशुद्धसृष्टिविषयं भागं भवभृदाश्रयम् । 

अधिकप्रतिकोटिस्थं दृष्टिस्तव दिदृक्षते ॥ ८ ॥  
[^13]अत्र च,

प्रवर्तयितुमिच्छतः प्रगुणवृत्तिमन्तर्दृशं 

गुणत्रयविचित्रिता यवनिकेयमाच्छादिका । 

तदत्र [^14]भवदुर्ज्वरज्वलनजन्मभूमौ त्वया 

दिक्षणमितः परं दृढविलक्षया त्यज्यताम् ॥ ९ ॥ 

व्यवसायः---- देवि, सम्यगिदमादिष्टं देवेन । तथाहि—

 विविधविषयद्वीपारोहावरोहविसंस्थुल-

स्थितिभिरमुकैरन्योन्यस्मादुपस्थित साध्वसैः । 

कमठमकरग्राहप्रायैरबुद्धिभिराश्रित---

स्त्रिगुणजलधिर्न द्रष्टव्यः समीहितसंयमैः[^15] ॥ १० ॥  
सुमतिः--- अय्यउत्त, ठिरणिबद्धाहिं वासणाहिं आकिट्ठा वि मह दिट्ठी [^16]'दाणिं तुह णिओएण पच्चाणिज्जइ ।  
( आर्यपुत्र, स्थिरनिबद्धाभिर्वासनाभिराकृष्टापि मम दृष्टिरिदानीं तव नियोगेन प्रत्यानीयते । ) 

व्यवसायः--- इतस्तर्हि शुद्धसृष्टिमये भगवतो विभूतिभागे 

देवेन देव्या च दत्तदृष्टिभ्यां भवितव्यम् । अत्र च, 

परव्यूहव्यूहान्तरपदविभक्तेषु बहुषु 

त्रिधात्रो रूपेषु स्थितिमनधिगम्यापि मनसः । 

अवैजात्यं बृन्दारकनरतिरश्चामभिनय-

त्यमुष्मिन्दृष्टिस्ते भवतु विभवव्यक्तिनिवहे ॥ ११ ॥  
राजा--- देवि, उचितमेतदुत्प्रेक्षितं सेनापतिना । परिचितसजातीये ह्ययत्नलभ्यो भावबन्धः[^17] । 

व्यवसायः---देव, 

अवताररहस्यतत्त्ववेदिनामपुनर्जननेन 

परप्राप्तिरगीयत [^18]'स्वयमनघोपदेशेन परमपुरुषेण । अपि च, 

[^19]ईक्षणध्यान संस्पर्शप्रमुखैः पोषयन्प्रजाः । 

मत्स्यकूर्मविहंगादिविग्रहः प्रेक्ष्यते प्रभुः ॥ १२ ॥  
अत्र च, 

अनासीदद्दोषो जहदवधिषाड्गुण्यजलधि-

र्विहारस्वाच्छन्द्याद्विभुरिह दधानो विभवताम् ।

 तिरश्चामप्येतैः कमठकिटिपाठीनपतग

प्रकारैराकारैः परिवृढतमत्वं द्रढयति ॥ १३ ॥  
राजा--- अपारकारुण्यसंभवोह्ययमशेषजनसंरक्षणाभिलाषिणः परमपुरुषस्यावतारगणः । तथाहि

प्रणतदुरितप्राणाकृष्टिप्रयोगपटीयसः 

प्रथितविविधप्रादुर्भावात्प्रभोरनुभावतः । 

जगति बलवन्मोहद्रोहाद्यमित्रशतावृते 

जनिपथमहापान्थाः सर्वे जना जितकाशिनः ॥ १४ ॥ 

अपि च, 

त्रातुं जगन्ति कृपया कल्पे कल्पे भवन्ति दिव्यानि । 

चरितानि चक्रपाणेः प्रवाहवृत्त्या परस्परप्राञ्चि[^20] ॥ १५ ॥  
व्यवसायः -( विस्मयावेशमभिनयन् ) 

मयस्त्वष्टान्यो वा विपुलमहिमा विश्वसृडपि 

स्वशक्त्येदं चित्रं किमपि न विधातुं कृतमुखः । 

अखण्डब्रह्माण्ड प्रथमतमशिल्पी स भगवान् 

स्वयं पद्माजानिर्व्यलिखदिह शिल्पं स्वविषयम् ॥ १६ ॥ 

अत्र च जलधिमधिकरणीकृत्य दर्शितास्त्रयोऽवताराः । तत्र [^21] तावदिममवलोकयतु देवो देवी च । इदं हि,  
निर्मग्नश्रुतिजालमार्गणदशादत्तक्षणैर्वीक्षणै-

रन्तस्तन्वदिवारविन्दगहनान्यौदन्वतीनामपाम्[^22] ।

 निष्प्रत्यूहतरङ्गरिङ्गणमिथः प्रत्यूढपाथइछटा

डोलारोहसदोहलं भगवतो मात्स्यं वपुर्दृश्यते ॥ १७ ॥

 राजा -देवि, पश्य पश्य त्वदक्षिसारूप्येणाभिव्यक्तं[^23] भगवतो रूपम् । 

सुमतिः ( दृष्ट्वा स्वगतम्) माणुसस जोइणो माणुस-  
सरिच्छे चित्तसंगो संपाअणिज्जो ( प्रकाशम्) अय्यउत्त, एदेण विअ तुए साअरणिमग्गा वेदा विअ मोहंवआरणिमग्गा जणा उद्धरिऊण रक्खिज्जंति । किं णाम परमपुरिसस एआरिसाइ रूवंतराइ वि होंति ? 

( मानुषस्य योगिनो मानुषसदृशे चित्तसङ्गः संपादनीयः । आर्यपुत्र, एतेनेव त्वया सागरनिमgnaa वेदा इव मोहान्धकारनिमग्ना जना उद्धृत्य रक्ष्यन्ते । किं नाम परमपुरुषस्यैतादृशानि रूपान्तराण्यपि भवन्ति ?) 

व्यवसायः भवन्त्येव । तेष्वेतदेकमवलोक्यताम् । 

आखण्डलीयमजरामरमाधिराज्यं 

त्रैयम्बकं सुभगशेखरमुत्तमाङ्गम् । 

औदन्वतं प्रियतरं स्वगृहं[^24] यतोऽभूत् 

स्वाधार एष कमठो विधृताद्रिमन्थः ॥ १८ ॥ 

प्रभाविलासः 

X६२५ 

आखण्डलीयमिति । औदन्वतम् ; रत्नाकरभवम् । स्वगृहम् ;  
इयं चात्र तद्विषया शिल्पिनैव लिखिता श्लोकाक्षरावली

अव्यासुर्भुवनत्रयीमनिभृतं कण्डूयनैरद्रिणा 

निद्राणस्य परस्य कूर्मवपुषो निश्वासवातोर्मयः । 

यद्विक्षेपणसंस्कृतोदधिपयः प्रेङ्खोलपर्यङ्किका

नित्यारोहण निर्वृतो [^25]'विहरते देवः सहैव श्रिया ॥ १९ ॥  
राजाः--- स्वकारणभूतमेनमप्रत्यभिजज्ञिवांसं[^26] प्रजापर्ति प्रति " पूर्वमेवाहमिहासम् " इति वादी सोऽयं पुरुषः । 

 

सुमतिः---- अय्यउत्त, लच्छीस अंवरणजोग्गतारिससोउमल्लणिहिणो[^27] कहं एआरिसं कठिणत्तणं आसि ? 

(आर्यपुत्र, लक्ष्मीस्वयंवरणयोग्यतादृशसौकुमार्यनिधेः कथ

मेतादृशं कठिनत्वमासीत् ?) 

इति ; 

राजाः---- किं किं न कारयति कार्यगौरवम् ?  
व्यवसायःदेव, अत्यद्भुतेयं भगवतः कूर्मरूपस्यामृतमथनारम्भभाविन्यवस्था । यथा

कचिद्वाहाधीशः क्वचिदमरदन्तावलपतिः 

क्वचित्प्रालेयांशुः क्वचिदमृतविच्छर्दितमिति । 

अतिक्षोभे सिन्धोरयमनघनिद्रोद्धृतगिरि-[^29] 

र्विषादं लेखानां[^30] विघटयति वैकुण्ठकमठः ॥ २० ॥ 

सुमतिः---अय्यउत्त, तुमम्मि विअ इमम्मि वि अमिअलाहे भारो पडिट्ठिओ । 

( आर्यपुत्र, त्वयीवास्मिन्नप्यमृतलाभे भारः प्रतिष्ठितः । )  
राजाः-- -प्रिये, मम खल्वीदृशभारवहने त्वमप्यर्धभागिनी । 

व्यवसायः--- इतश्च दीयतां दृष्टिर्देवेन ; 

आरादाकर एष कौस्तुभमणेर्वारी मरुद्दन्तिनः 

क्रीडाशेखरशिल्पकृत्पुरभिदो गञ्जागृहं पाशिनः । 

प्राचीनाङ्कुरपालिका सुरतरोरालक्ष्यतामद्भुतः 

स्वैराहारमहानसः सुमनसां शुद्धान्तशय्या हरेः ॥ २१ ॥ 

राजा ( सकौतुकमवलोक्य) देवि, दृश्यतां स एष त्रिगुणपरिणतिरूपोऽपि परमपुरुषपरिग्रहात्परिशुद्धतरः पारावारः । अपि च सुरभिसुरद्रुमचिन्तामणिप्रभृतिपात्रसात्करणजनितहर्ष प्रकर्षस्ताण्डवो द्यत इवायमकूपारस्तरङ्गमण्डलेन ।  
सुमतिः एव्वं एव्व इमं पेक्खंताणं वि हिअअं । ( एवमेवेमं पश्यतामपि हृदयम् ।) 

व्यवसायः --निशाम्यन्तामिह ; 

इतरेतर संनिकर्षवन्तः क्रमनिम्नोन्नतयो महोर्मिभेदाः । 

परितो वितताः पयः पयोधेः स्फटिकारोहणविभ्रमं वहन्ति ॥ २२ ॥ 

अपिच, 

इयमत्र विश्वजननी समुत्थिता 

कमला विकासिकमलोदर स्थिता । 

मुरमर्दनस्य भुजमध्यपीठिका

मधिरुह्य रक्षति जगन्ति वीक्षणैः ॥ २३ ॥  
राजा ---( विलोक्य सानन्दम् )

 कल्याणानामविकलनिधिः कापि कारुण्यसीमा 

नित्यामोदा निगमवचसां मौलिमन्दारमाला ।

 संपदिव्या मधुविजयिनः संनिधत्तां सदा मे 

सैषा देवी सकलभुवनप्रार्थनाकामधेनुः ॥ २४ ॥ (अञ्जलि बद्ध्वा) 

सेवे देवि त्रिदशमहिलामौलिमालार्चितं ते 

सिद्धिक्षेत्रं शमितविपदां संपदां पादपद्मम् । 

यस्मिन्नीषन्नमितशिरसो यापयित्वा शरीरं 

वर्तिष्यन्ते वितमसि पदे वासुदेवस्य धन्याः ॥ २५ ॥  
( सुमतिं विलोक्य) देवि, इयं सा [^31]निखिललोकजननी जलधिराजदुहिता जनार्दनवल्लभा देवी; दुःसहापराधभीतानामपि यत्पुरस्कारिणामसौ भगवानधिगम्यतमो भवति । अत्र च, 

सैवाकृतिस्तव त एव गुणानुभावाः 

स्यादेव सागरसुता लिखिता त्वमेव ।

 शिञ्जानमञ्जुमणिनूपुरमेखलस्ते 

संचार एष चतुरो यदि नान्तरायः ॥ २६ ॥ 

यापयित्वा ; विसृज्य ॥ २५ ॥  
सुमतिः अय्यउत्त, एदेण विअड्ढवअणेण अप्पाणं एव्व सिरिवल्लहसरिच्छं पआसेसि । 

( आर्यपुत्र, एतेन विदग्धवचनेनात्मानमेव श्रीवल्लभसदृशं 

प्रकाशयसि । ) 

व्यवसायः--- देवि, पठन्ति खल्विमं भवद्भयां प्रतिपादितमर्थं पौराणिकाः -

इति । 

" देवतिर्यङ्मनुष्येषु पुंनामा भगवान्हरिः । 

स्त्रीनाम्नी लक्ष्मी मैत्रेय नानयोर्विद्यते परम् ॥ "  
राजा--- सेनापते, उभयोर्विभूतिभूतमुभयविधं जगदित्युक्तं 

व्यवसायः--- एवमेव । 

राजा-

साधारण्ये सत्यपि स्वेच्छयैव द्वेधा विश्वं यद्विभूतिर्व्यभाजि । 

चूडाभागे दीप्यमानौ श्रुतीनां दिव्यावेतौ दंपती मे दयेताम् ॥ २७ ॥ 

आस्तां तावदेतत् । अपरमप्यैश्वरं रूपमभिपश्येम । 

व्यवसायः--- देव, प्रदर्शितमिदं लक्ष्मीधरं रूपम् । भूधर

मपि रूपं प्रदर्शयामि ।  
प्रवर्धमानात्प्रलयाम्बुराशेराविर्भवन्नादिवराह एषः ।  

दंष्ट्रानुषक्तां धरणीं दधानो जम्बालरेखामिव केलिलग्नाम् ॥ २८ ॥ 

राजा--- अहो महत्तरमद्भुततरं च महीधरमिदं रूपम् । 

( अञ्जलिं बद्धा सहर्पभक्तिरोमाञ्चगद्गदम्[^32] ) 

क्वापि कल्पान्तवेशन्ते खुरदघ्ने समुद्धृताम् । 

वहते मेदिनीमुस्तां महते पोत्रिणे नमः ॥ २९ ॥ 

अपि च, 

नम इदमजहत्सपर्याय पर्यायनिर्यासित[^33] 

भ्रमदमितपयोधिवेलाविलोलाय कोलाकृते ।

 पृथुविकटविटङ्कनिष्कम्पविष्कम्भविश्वंभरा

भरभरणधुरीणघोणापरीणाहकोणाय ते ॥ ३० ॥  
अयं खलु  

गोपायेदनिशं[^34] जगन्ति कुहनापोत्री पवित्रीकृत

ब्रह्माण्डः प्रलयोर्मिघोषगुरुभिर्घोणारवैर्घुघुरैः । 

यद्दंष्ट्राङ्कुर कोटिगाढघटना निष्कम्पनित्यस्थिति

र्ब्रह्मस्तम्बमसौदसौ भगवती मुस्तेव विश्वंभरा ॥ ३१ ॥  
(भूदेवीमवलोक्य सप्रणामम् ) 

पूर्व वराहवपुषा पुरुषोत्तमेन 

प्रीतेन भोगिसदने समुदीक्षितायाः । 

पादाहताः मलयवारिधयस्तवास

न्नुद्वाहमङ्गलविधेरुचिता मृदङ्गाः ॥ ३२ ॥ 

अपिच, 

संभावयन्मधुरिपुः प्रणयानुरोधा-

द्वक्षःस्थलेन वरुणालय राजकन्याम् । 

विश्वंभरे बहुमुखप्रतिपन्नभोगः 

शेषात्मना तु भवतीं शिरसा दधाति ॥ ३३ ॥  
सुमतिः--- जह एसो महावराहो पलअण्णवणिमग्गं भूमि उद्धरइ, तह अय्यउत्तो वि संसारसाअरणिमग्गं[^35] पुरिसं उद्धरिज्ज । अण्णं वि भणामि । दिढअरदाढग्गदारिअहिरण्णक्खवच्छअड[^36]कठिणकवाडसं पुडोट्ठिअघणसोणि अणईपवाहघणघणाअंतघोणंतरस्स जण्णवराहस्स[^37] विअ अय्यउत्तस्स जाणणेउणं दठ्ठे उक्कंठिअम्हि । 

( यथैष महावराहः प्रलयार्णवनिमग्नां भूमिमुद्धरति, तथार्यपुत्रोऽपि संसारसागरनिमग्नं पुरुषमुद्धरेत् । अन्यदपि भणामि । दृढतरदंष्ट्राग्रदारितहिरण्याक्षवक्षस्तटकठिन कवाटसंपुटोत्थितघनशोणित नदी प्रवाहघणघणायमानघोणान्तरस्य यज्ञवराहस्येवार्यपुत्रस्य जन्यनैपुणं द्रष्टुमुत्कण्ठितास्मि ।)  
व्यवसायः--- देवि, सेत्स्यति मङ्गल्यनिधेर्भवत्या मान्यं 

समीहितम् । 

राजा--- सेनापते, अपरमप्येतादृशमभिपश्येमाद्भुतं रूपम् । 

व्यवसायः --- अस्तु तर्ह्ययमसौ प्रह्लादपरिरक्षिता दिव्यनरसिंहो देवो दिदृक्षितव्यः । तेन चासौ जिघांसितो हिरण्याक्षानुजन्मा हिरण्यो नाम दानवेन्द्रः । 

कल्पान्तपावकनिभैस्तपसां प्रपञ्चै-

रुष्णालुरस्य समुपेत्य किल प्रसन्नः ।

 दत्ते वरेऽभिलषिते प्रतिपन्नभीतिः 

सौवस्तिकत्वमगमत्स्वयमेव वेधाः ॥ ३४ ॥  
अपिच, 

दूरे हन्त गिरां दुरासदयशा दुर्वारगर्वानल- 

ज्वालालुण्ठितजम्भकण्टकबलारण्यो हिरण्योऽसुरः[^38]।

 यस्यास्थानिकपादपीठविलुठत्कोटीरकोटीरवैः 

स्वच्छन्दप्रसरं स्तुवन्ति चरितं सेवासु देवासुराः ॥ ३५ ॥ 

अनेन च परमपुरुषप्रशंसी कुमारः प्रह्लादः सोपालम्भमधिक्षिप्तः 'क्व नु ते पुरुषोत्तमः । इति पृष्टः ' सर्वत्र' इति प्रत्यवादीत् । 

राजा -ततस्ततः ।  
.व्यवसायः ---

 किमत्र हरिरित्यथ प्रकटितोपहासक्रमं 

हिरण्यकरघट्टितात्सपदि जृम्भितः स्तम्भतः । 

पुरः स्फुरति संभ्रमस्फुटसटाच्छटाच्छोटन

त्रुटद्धनघनध्वनिद्विगुणबृंहितः सिंहराट् ॥ ३६ ॥ 

अयं च, 

विदारयति दारुणैर्बलभिदस्त्रभङ्गोद्भटां 

सटाविधुतिसंभ्रमभ्रमितसप्तलोकस्थितिः । 

कुलाचल शिलातलद्रढिमडम्बरस्तम्भनीं 

प्रभुर्द्विषदुरः स्थलीं नखरशृङ्गदम्भोलिभिः ॥ ३७ ॥  
राजा (सविस्मयम् ) अहो महानयमद्भुतनरसिंहः ।

[^39]'दम्भोलिश्रेणिदीव्यत्खर नखरमुखक्षुण्णदैतेयवक्षो-

निष्ठयूतासृक्स्रवन्तीभरितदशदिशादर्शितापूर्वसंध्यः 

स्वामिध्वंसप्रकुप्यत्सुररिपुपृतनास्तोमरूपं स एष 

ब्रह्मस्तम्बैकचन्द्रो बहुभिरिह करैरन्धकारं निरुन्धे ॥ ३८ ॥ 

तदहमिह महामोहनिरासाय दुरितभङ्गमाशासे[^40] । 

विकस्वरनखस्वरूक्षत हिरण्यवक्षःस्थली

निरर्गलविनिर्गलद्रुधिरसिन्धुसंध्यायिताः । 

हरन्तु मदघं रमासहचरस्य लीलाहरे

रहंप्रथमिकामिथः प्रकटिताहवा बाहवः ॥ ३९ ॥  
'व्यवसायः--- देव, इयं पुनरस्मदभिमतमर्थमभिमुखयन्ती स्वयमेव भगवता भावनामात्रनिर्मितेव सुभगविन्यासशालिनी निखिल भयनिर्मूलनी श्लोकाक्षरपरंपरा ; यथा

'प्रह्लादह्लादनानि प्रणतसुरगणप्राणनप्रीणनानि' 

प्रत्यूढस्थेम भीमप्रलयघनघटाघोषणाडम्बराणि । 

क्षुभ्यत्सप्ताम्बुधीनि क्षुरपरुषनखक्रीडितक्षुण्णशत्रो

रस्मद्भीतिव्यपोहं विदधतु नृहरेरट्टहासाद्भुतानि ' ॥ ४० ॥  
राजा ( सहर्षमवलोकयति) 

व्यवसायः देव, इयं च काचित् । यथा 

-'प्रत्यादिष्टपुरातनप्रहरणग्रामः क्षणं पाणिजै

रव्यात् त्रीणि जगन्त्यकुण्ठमहिमा वैकुण्ठकण्ठीरवः । 

यत्प्रादुर्भवनादवन्ध्यजठरा यादृच्छिकाद्वेधसां 

या काचित्सहसा महासुरगृहस्थूणा[^41] पितामह्यभूत् ' ॥ ४१ ॥  
सुमतिः ---अय्यउत्त, एसो हिरण्णो विअ मोहमहासुरो पुरिससीहेण तुए पसमणिज्जो । .. 

( आर्यपुत्र, एष हिरण्य इव महामोहासुरः पुरुषसिंहेन त्वया प्रशमनीयः । ) 

व्यवसायः---देव, कालोपपन्नमिह कर्तव्यं स्मारयति देवी । तदिह नातीवेदानीमत्र निहितदृष्टिभ्यां भवितव्यम्[^42]' । तथापि संक्षेपेण तु किंचिद्दर्शयामि । अयमिहासुरापहृतत्रैलोक्यप्रत्यानयनेन देवगणतोषणाय प्रवृत्तो दिव्यवामनः[^43] । अमी च

(इत्यर्धोक्ते) 

राजा---- तिष्ठ तिष्ठ सेनापते, यावदेतस्मादपि दिव्यवामनात् किमपि मङ्गलमाशासे । ( सहर्षम् ) 

प्रभाविलासः 

हिरण्यगृहे । स्थूणा ; स्तम्भः । अनन्ताण्डस्थितचतुर्मुखापेक्षया वेधसामिति बहुवचनोक्तिः ॥ ४१ ॥  
व्रीडाविद्धवदान्यदानवयशोनासीरघाटीभट

स्त्रैयक्षं मकुटं पुनन्नवतु नस्त्रैविक्रमो विक्रमः ।

 यत्प्रस्तावसमुच्छ्रितध्वजपटीवृत्तान्तसिद्धान्तिभिः

स्रोतोभिः सुरसिन्धुरष्टसु दिशासौधेषु दोधूयते ॥ ४२ ॥ 

सुमतिः---देव, अस्स विअ तुम्ह वि पडिहअपरिपक्खस्स भाईरइव्व जसप्पवाहो पडिदिसं संवड्ढइ । 

(देव, अस्येव तवापि प्रतिहत प्रतिपक्षस्य भागीरथीव यशःप्रवाहः प्रतिदिशं संवर्धते ।)  
व्यवसायः अमी च भृगुरघुयदुवंश संभवाः प्रबलतरदुष्टनिरसनेन परित्रातलोकत्रयास्त्रयो[^44] रामाः । एष पुनरेतेषु बहुमुखपुण्यजनबाधनोऽपि[^45] परित्रातपुण्यजनो मध्यमो रामः । अनेन किल कोसलसुताकुमारभावकञ्चुकितकारणाकारेण, कौमारकेलिगोपायितकौशिकाध्वरेण, रणाध्वरधुर्य भव्यदिव्यास्त्रशालिना, प्रणतजन विमतविमथनदुर्ललितदोर्ललितेन, मैथिलनगरसुलोचना लोचनचकोर चन्द्रेण,  
दिनकर कुलकमलदिवाकरेण, खण्डपरशुकोदण्डप्रकाण्डखण्डन शौण्डभुजदण्डेन, भृगुपतिसुगति विहतिकर नतपरुडिषु परिघेण, पितृवचनपरिपालनप्रतिज्ञावज्ञातयौवराज्येन, दण्डकतपोवनजङ्गमपारिजातेन, खरतरखरतरुषण्डखण्डनचण्डपवनेन, द्विसप्तरक्षः सहस्रनलवनविलोलनमहाकलभेन, महितमहामृथदर्शनमुदितमैथिलीदृढपरिरम्भणविरोपितविकटवीरव्रणेन, मारीचमायामृगचर्मपरिकर्मित निर्भरदर्भास्तरणेन, 'गृध्रराजदेह[^46] दिधक्षालक्षितभक्तजनदाक्षिण्येन, अवन्ध्यमहिममुनि  
जनभजनमुषितकलुषशबरीमोक्षसाक्षिभूतेन प्रभञ्जनतनय '[^47]भावुकभाषितरञ्जित हृदयेन,[^48] तरणिसुतशरणागतिपरतन्त्रितस्वातन्त्र्येण, विपुलभुजमूलनिबिडनिपीडितरावणरणरणकजनक[^49]चतुरुदधिविहरणचतुरकपिपतिहृदय विशालशिलातलदारणदारुणशिलीमुखेन, विमतसहोदर रक्षःपरिग्रहसंरम्भविजृम्भितसर्वेश्वरभावेन, सकृत्प्रपन्नसंरक्षणदीक्षितेन,  
कपिकुलकरतलतुलित गिरिनिकरसाधितसेतुपथसीम [^50]सीमन्तितसमुद्रेण, लङ्कावरोधवेपथुला स्यलीलोपदेशदेशिकेन, विशङ्कटविशिखविताडनविघटितम कुटविह्वलविश्रवस्तनयविश्रमसमयविश्राणनविख्यातविक्रमेण, कुम्भकर्णकुलगिरिदलनदम्भोलिना, मघवजिदभिहनन कृदनुजसाक्षिकराक्षसद्वन्द्वयुद्धेन, निखिलजगदनवरतभयजनकंदशवदनलपनदशक-

लवनजनितकदनरजनिचरयुवतिजनविलपनवचनविख्यापितपारम्येण,  
मूलं नास्ति  
राजाः --- ( सहर्षविस्फारिताक्षमवलोकयन् ) 

पारावारपयोविशोषणकलापारीणकालानल

ज्वालाजालविहारहारिविशिखव्यापारघोरक्रमः । 

सर्वावस्थसकृत्प्रपन्नजनतासंरक्षणैकव्रती 

धर्मो विग्रहवानधर्मविरतिं[^52] धन्वी स तन्वीत नः ॥ ४३ ॥  
सुमतिः---- देव्वं, णलसेतुकत्तुणा इमिणेव्व धम्मसेतुसंठावएण तुए वि धम्मिअजणो कअद्धीकरिज्जइ । 

(देव, नलसेतुकर्त्रानेनेव धर्मसेतु संस्थापकेन त्वयापि धार्मिकजनः कृतार्थीक्रियते ।) 

--

व्यवसायः — देव, अयं पुनराप्रादुर्भावमनुगतपररूपः समस्तनिगमान्तसारगीतोपनिषदाचार्यो भगवान् वासुदेवः । 

कंसध्वंसैकवीरो दनुजभरहतक्षोणिदुर्जातबन्धु

र्गोपीनां प्राणमित्रं गुरुसुतपुनरुज्जीवनोदारकीर्तिः । 

नाथो वृष्ण्यन्धकादेर्नरकपुरवधूपत्रभङ्गापहारी 

 पाञ्चालीवल्लभानां प्रथनमुखसुहृत्पञ्चमाम्नायसारः ॥ ४४ ॥ 

प्रभाविलासः 

अनुगतपररूपः ; अनुवर्तमानशङ्खचकादिविशिष्टाप्राकृत विग्रहः । कंसेति । एकशब्दः संख्यावाची । दनुजभटैः जरासंधादिभिः हतायाः पीडितायाः क्षोणेः भुवः दुर्जातबन्धुः आपद्बन्धुः । " दुर्जातं व्यसनं प्रोक्तम्" इति निघण्टुः । राज्ञामेव कर्मणा दनुजत्वमुक्तम्-  
मूलं नास्ति  
अमुना किल पूतनाशकटयमलार्जुनारिष्टप्रलम्बधेनुककालियकेशिकुवलयापीडचाणूरमुष्टिकादिदुष्टजनमर्दनेन गोपालकुलसंवर्धनाय 

समुद्धृतो गोवर्धनः । 

राजाः ( सहर्षमवलोक्य)

निकटेषु निशामयामि नित्यं निगमान्तैरधुनापि मृग्यमाणम् ।

यमलार्जुनदृष्टबालकेलिं यमुनासाक्षिकयौवनं युवानम् ॥ ४५ ॥  
व्यवसायः -इयं पुनरिह वासुदेवस्य वामतो वर्णपरंपरा' 

जयति ललितवृत्तिं शिक्षितो वल्लवीनां 

शिथिलवलयशिञ्जाशीतलैर्हस्ततालैः । 

अखिलभुवनरक्षागोपवेषस्य विष्णो

रधर मणिसुधायामंशवान्वंशनालः ' ॥ ४६ ॥ 

प्रभाविलासः 

बालकेलिर्यस्य तम् । यमुनातीरे गोपिकाजनैः स्वैरसंचारेण यमुनासाक्षिकेत्युक्तम् । युवानमिति नित्ययौवनमित्यर्थः, " यः पूर्व्याय वेधसे नवीयसे " इति श्रुतेः ॥ ४५ ॥ 

जयतीति; शिथिलवलयानां स्वर्णसूक्ष्मकाचादीनां शिञ्जाभिः ध्वनिभिः शीतलैः । शिथिलेति शिञ्जासौकर्यं दर्शितम् । क्षण विश्लेषासहनं च व्यज्यते । शीतलैरिति श्रोतृजनाह्लादकत्वम् । हस्ततालैः ललितवृत्ति सुकुमाराङ्गनृत्तभेदं शिक्षितः ॥ ४६ ॥ 

१  
इयं चापरा -

'फक्कत्कौरवपट्टणप्रभृतयः प्रास्तप्र लम्बादय

 

स्तालाङ्कस्य तथाविधा विहृतयस्तन्वन्तु भद्राणि नः । 

क्षीरं शर्करयेव याभिरपृथग्भूताः प्रभूतैर्गुणै 

राकौमारकमस्वदन्त जगते कृष्णस्य ताः केलयः ' ॥ ४७ ॥ इति ।  
सुमतिः---- अय्यउत्त, अवणिभारुद्धरणप्पवृत्तं जउधुरंधरं विअ तुमं वि संसिइभअभरणीसेसधंसणसंणद्धं अइरा एव्व कअकज्जं पेक्खिस्सं । 

( आर्यपुत्र, अवनिभारोद्धरणप्रवृत्तं यदुधुरंधरमिव त्वामपि संसृतिभयभरनिःशेषध्वंसन संनद्धमचिरादेव कृतकार्य प्रेक्षिष्ये ।) 

व्यवसायः---  सत्यमेतत् । [^54]आलक्ष्यतामयं पुनरखिलदोष

निर्मूलनः कल्की । 

राजा ( विलोक्य) 

भाविन्या दशया भवन्निह भवध्वंसाय नः कल्पतां 

कल्की विष्णुयशःसुतः कलिकथाकालुष्यकूलंकषः ।

 निःशेषक्षतकण्टके क्षितितले धाराजलौघैर्ध्रुवं 

धर्मं कार्तयुगं प्ररोहयति यन्निस्त्रिंशधाराधरः ॥ ४८ ॥  
X६५९ 

व्यवसायः---देव, इत्थं किल भगवतः कतिचिदवतारभेदा दर्शिताः । कति कति [^55]भवन्ति भूता भाविनश्च भगवतः स्वच्छन्दावताराः । अमीषां चातिशयवर्णने निगमान्तवन्दिनोऽपि निवृत्तव्यापाराः । अपिच,  
इच्छामीन विहारकच्छप महापोत्रिन्यदृच्छाहरे 

रक्षावामन रोषराम करुणाकाकुत्स्थ हेलाहलिन् ।

 क्रीडावल्लव कल्कवाहनदशाकल्किन्निति[^56] प्रत्यहं 

जल्पन्तः पुरुषाः पुनन्ति भुवनं पुण्योघपण्यापणाः ॥ ४९ ॥  
तेषु चैतेषु भगवदवतारेषु निराशिषः पुरुषस्य यथाभिमतमेकमालम्बनं निर्धारणीयं महाराजेन । 

राजा सेनापते, साधीयः संचिन्तितम् । तदहं संप्रति, 

विशुद्धे विश्वरूपस्य यत्र क्वचन विग्रहे । 

समाधिजननीं पुंसः साधयिष्यामि भावनाम् ॥ ५० ॥  
न चात्रास्माकमतिभारः । यतः,

 पदकमलनतानां भासमानः प्रमाणैः 

प्रणिहितरुचिभेदः प्राच्य संस्कारशक्त्या । 

प्रभुरयमनुकम्पानिघ्ननिर्विघ्नलीलः 

परिकलयति रूपं भावनालम्बनार्हम् ॥ 

तदिह कृतं शिल्पदर्शनेन । दीयतां शिल्पाधिकारिणः संस्कारस्यास्मत्प्रसादोचितमभिमतं पारितोषिकम् । 

व्यवसायः --यदाज्ञापयति देवः । 

राजा --- सेनापते, बलवदभियुक्ता वयं संत्वरेमहि सम नन्तरकरणीयाय । 

( इति निष्क्रान्ताः सर्वे ) 

इति कवितार्किकसिंहस्य सर्वतन्त्र स्वतन्त्रस्य श्रीमद्वेकटनाथस्य वेदान्ताचार्यस्य कृतिषु संकल्पसूर्योदये शुभाश्रयनिर्धारणं नाम सप्तमोऽङ्कः । .॥ ५१ ॥