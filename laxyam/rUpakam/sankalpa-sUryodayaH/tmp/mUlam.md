+++
title = "मूलम्"

+++
  
(ततः प्रविशति कामो वसन्तश्च ) 

कामः--- सखे वसन्त, 

इक्षुः पेशलमीदृशं मम धनुः पुष्पाण्यमी सायका- 

स्तन्त्रीमञ्जुलनिःखना मधुकरश्रेणी शुभा शिञ्जिनी ।

 भीरुः सन्नबलाजनो मम बलं तथ्यं परं कथ्यते 

सोऽहं निर्जितशूलभृत्प्रभृतिकः संकल्पसिद्धोदयः ॥ १ ॥  
[^1]अपिच ;

[^2] त्वयि संभृतशस्त्रास्त्रे[^3] सहाये मम संस्थिते । 

महता पश्य मोहेन विश्वमेकातपत्रितम् ॥ २ ॥ 

वसन्तः -- किमुच्यते ? कामः खल्वसि । 

कामं कामं कामपि सिद्धिं करणैः स्वैः 

कारं कारं कर्म निषिद्धं विहितं वा । 

न्यस्यन्ति त्वय्यद्भुतसीम्नि प्रतिबुद्धाः 

कामोऽकार्षीन्मन्युरकार्षीदिति नाम ॥ ३ ॥  
अपिच- 

विषमनयनमुख्यैर्विक्रमक्रीडितं ते 

सुरपतिभवनानि स्वैरसंचारभूमिः । 

उदधिवलयितेयं क्षोणिरुद्यानसीमा 

कथमिव मदन[^4] त्वं वर्ण्यसे कान्तिसिन्धुः ॥ ४ ॥  

कामः -- [^5]सखे, सर्वलोकविदितमात्मनोऽपि[^6] वैभवमनुचिन्तय । यदेतत्----- 

प्रख्यातस्त्वयि संभवः सुमनसां विश्वं त्वया नन्द्यते 

मुख्यस्त्वं किल षड्विधेषु ऋतुषु ज्योतिस्त्वदेकाश्रयम् । 

यत्र श्रीर्धृतपङ्कजा स च परस्त्वत्संश्रयो माधवः 

कामस्ते सचिवः क एव भविता कालोत्तमस्त्वत्समः ॥ ५ ॥ 

""  
अपिच-

वसन्तस्त्वं वह्निर्मलयपवनः सारथिरसा- 

वशोकादिर्ज्वाला मधुकरगणो धूमपटली ।

सुधासूतिः स्नेहस्तदिह जितनिर्वाणवचसो 

विरक्तिस्ते दाह्या[^7] दुहिणगिरिशादेरपि सतः ॥ ६ ॥  
वसन्तः - महावीर मकरकेतन, [^8]मादृशामतिशयस्त्वदर्थ 

एव । यथा- 

ऋतवो हि मत्प्रधानास्तवैव नानास्त्रशिल्पिनः सृष्टाः ।

विजयसमयं शशाङ्को विश्रमकालं व्यनक्ति दिवसेशः ॥ ७ ॥ 

कामः - आस्तामयमन्योन्य[^9] प्रशंसा विस्तरः, अवधातव्यं राजकृत्ये[^10] । 

वसन्तः -- यदुच्यते [^11]वयस्येन । तदिह समानभावयो-  
रावयोः [^12]समाधिप्रवणपुरुषचेतःक्षोभणे शृङ्गारोद्दीपनविभावकृत्यं मय्यायत्तम्, भवता पुनरालम्बनविभावसंपत्तिरुपपादनीया[^13] । 

कामः - सुहृत्संमतमहमिदमिदानीमाचरामि[^14] । अयं खलु, अपरिचितशुभाश्रयधारणाभिलाषी पुरुषः चिरपरिचितशुभालम्बने सुखेन संमुखयितुं शक्यते । अस्ति हि देवासुरसिद्धगन्धर्वविद्याधर[^15] किंनरकिंपुरुषमानुषादिसर्वपुरुषचक्षुः प्रत्यक्षं स्वतः पुरुषार्थभूतं सुलोचनाभिधानं ब्रह्म । न चैतदनुपपन्नम् ; 

परमानन्ददायिन्यः[^16] प्रजानां सृष्टिहेतवः । 

ब्रह्मलक्षणलक्षण्या न कथं ब्रह्म योषितः ॥ ८ ॥  
वसन्तः - सखे, त्रय्यन्तसंमतश्च त्वदभिमतोऽयमर्थः । 

" स्त्रियो ब्रह्म" इति हि प्रथममामनन्ति[^17] । " उत वा पुमान् ” इति तु वैभवोक्तिः । 

अपिच- 

अलस[^18] ललितमन्दं स्पन्दनं लोचनाना- 

मकृतकरमणीया वृत्तयो विभ्रमाणाम् । 

अपि तरुणवधूनामाहरेयुर्मुनीन्द्रान् 

शतमपि च विधूय ब्रह्मणां शाश्वतानाम् ॥ ९ ॥  
कामः - (सहर्षम् ) सखे वसन्त, अवितथमेवैतदभिलप्यते । 

अयमप्सरसां गणः प्रनृत्यन् विशिखासार विकल्प्यमानदृष्टिः[^19] ।  

अभिगच्छतु मङक्षु मत्प्रयुक्तः पुरुषं काङ्क्षितपुण्यहीन योगम्[^20] ॥ १० ॥  
वसन्तः — वयस्य पुष्पधन्वन्, त्वदादेशवर्तिनीषु मत्तकाशिनीषु सिद्धं नः समीहितम् । अद्य हि-- 

स्वादुगीतमधुमोहितश्रुतेश्वारुनृत्तवशवर्तिचक्षुषः । 

भावभेदभृतकीकृतात्मनो योगिनस्त्यजति यौवतं न धीः ॥ ११ ॥ 

कामः -- ( विचिन्त्य सरोषहासम् ) 

यदि मामवमत्य संयतेत व्यवसायान्वयदर्पितो विवेकः ।

[^21]वनिताशतवञ्चितस्य पुंसः स्वयमाधास्यति[^22] सौभरेरवस्थाम् ॥ १२ ॥  
वसन्तः -- [^23]भद्र, किमत्राद्भुतम् ? विश्वविदितं हि भवतो 

वीरायितम् । 

विकस्वरसुरद्रुमप्रसवशस्त्रमाध्वीमद- 

भ्रमद्भ्रमरसुन्दरीनिकरसंभृतज्याभृतः । 

[^24]प्रहृष्टपरभृत्प्रियापणववेणुवीणादिभिः 

कणद्भिरुपघुष्यते [^25]कुसुमधन्वनो विक्रमः ॥ १३ ॥  
तदिह लघुव्यापारलभ्ये वस्तुनि [^26]न त्वया त्वरितेन प्रयतितव्यम्[^27] । 

मा भूदमोघविशिखं नमितं धनुस्ते 

मौवीं च मा भवतु पुङ्खितचित्रपुङ्खा । 

मद्दर्शितैरपि सखे बिभियाद्विवेकः 

शाखानिषङ्गनिहितैः शतशस्त्वदस्त्रैः ॥ १४ ॥ 

कामः --- महति प्रतिपक्षे मैवं मन्दोत्साहेन भवितव्यम् । 

दृश्यते हि - 

मितप्रद्योत निष्पाद्ये तमसामपसारणे । 

सहस्रेण करैः सार्धमुदेति दिवसेश्वरः ॥ १५ ॥  
तिष्ठतु संग्रामकथा द्यूते पुरुषस्य वादमात्रे वा । 

भवति परिभूतिलेशे कति कति विपदो निदर्शिताः कविभिः ॥ १६ ॥ 

बसन्तः -- किमित्येवमात्मप्रभावमवमत्य परापरविश्वपरिभाविनस्ते कुतश्चित्परिभूतिलेशमाशङ्कसे । न खलु शलभाः सहस्रमपि सहस्रकिरणमभिभवन्ति । अद्य च[^28]  ; 

विपुलसुषुमापत्तौ नृत्यद्विहारतुरंगमे 

मधुमदसमारम्भस्तम्बेरमस्थगितान्तरे । 

रतिरसरथोत्सेधे कश्चिद्विधित्सितसंयमः 

वचन भवतः स्कन्धावारे न जीवति जीवति ॥ १७ ॥  
न चेदानीं पुरुषः समाधिसौधमधिरूढः, यतस्तं तस्मिन् मनोरथप्रतिहतिशङ्का । [^29]दृश्यते हि ; 

स्मरति महतामातङ्कानां मनस्कुरुते गृहान् प्रसजति परब्रह्मप्राप्तौ समृद्धिमपेक्षते । अभिनिविशते भोगोदन्वत्यपत्रपते पुनः 

प्रणिधिरधुना सिद्धापायः सितासितपद्धतिः ॥ १८ ॥  
कामः--- तदिह सौप्तिकावसरः संदर्शितः प्रियसखेन । 

तथाहि- 

सोऽयमसमग्रयोगे पुरुषे सर्वास्त्रमोक्षसमयो मे । रथवैगुण्यविलक्षे राधेये फल्गुनस्येव ॥ १९ ॥  
वसन्तः -भवतु नामैवं भगवतः समीची[^30] समीहितसिद्धिः । 

विरक्तिकपटक्रमाद् वृजिनकोटिभिर्दुर्दमे 

परप्रणिधिकर्दमे पतितुमेकतानः पुमान् ।

[^31]त्वदस्त्रगणताडनत्रुटितगर्वनिर्वेदवान् 

भवप्रभृतिसेवितं भजतु भोगवर्ग पुनः ॥ २० ॥ 

अपिच ; 

मलय पवनज्योत्स्ना मल्ली मधुव्रतकूजित - 

प्रभृतिविजयस्कन्धावारप्रधानपताकया ।

हसितलपितक्रीडाचित्रैरनुज्झदभिख्यया 

युवतिकथया योगी सन्नप्यसङ्गमुपैति कः ॥ २१ ॥ 

X४११  
कामः - सखे, सर्वथा नूनमविचक्षणो विवेकः । यत्सागर- तरणगगनातिलङ्कनमरीचिकाचर्वणमहीतलमज्जनादिवत्[^32] अशक्यमेव समाधिलाभमाधिव्याधिशालिनः पुरुषस्य बालिश इव साधयितुमीहते । 

अपिच ; 

पुरुषमजहद्भोगश्रद्धापुरस्कृतसंभ्रमं 

विषयमदिरास्वादक्षीबं विमोचयितुं स्थितः । 

अमृतमिलितद्राक्षावल्ली फलद्रवसंपदा- 

[^33]ममरतरुणीबिब्वोकानामवैति न वैभवम् ॥ २२ ॥  
दृश्यतां पुनरियमुभयतः पाशा रज्जुः-- 

विवेकावष्टम्भादुपजनितवैराग्यविभवो 

यदि क्रुध्येन्मह्यं भवति न कथं क्रोधविजितः । 

अथ त्यक्तक्रोधो यदि[^34] कथमपक्रामयतु मां 

मुधा कामक्रोधप्रशमनकथा मूढमनसाम् ॥ २३ ॥ 

(ततः प्रविशति विकृतवेषः क्रोधः) 

 

क्रोधः - (ससंभ्रममुपसृत्य ) स्वस्ति[^35] सुहृदे स्वैरसंचार- [^36]विजितविवेकविभवाय कुसुमधन्वने । कः खल्वसौ विवेकवशवर्ती  
कामक्रोधप्रशमनकथा [^37]वृथाजल्पमुपकल्पयति[^38] । (विकटं परिक्रम्य 

साट्टहासम् ) 

अयमहमुद्भटप्रथनचारभटारभटी- 

नटपतिरुत्थितः कथमुदेतु विवेककथा । 

यदनुविधायिदैत्यभयसंज्वरितासु मुधा 

सुरसुभटीपयोधरतटीषु पटीररसः ॥ २४ ॥  
कामः --- स्वागतं प्रियसुहृदे मत्प्रतिपक्षनियतमन्यवे मन्यवे महारथाय । समागतोऽसि च स्वामिकार्यनिर्वहण समयमनुचिन्त्य मत्साहाय्यकमनोरथेन । वर्तयसे च स्ववशे वशिनोऽपि महेश्वरादीन् ? अहो जितं महाराजेन । किंच ; 

सुधारम्भे दम्भे मयि च मदने [^39]मुक्तकदने 

मितोत्साहे मोहे वृजिनगहने व्याप्तदहने ।

अवज्ञालेशाद्यैरपि खलु भवानिन्धनशतैः 

प्रदीप्तः प्रत्यञ्चं प्रणिधिमुपरोद्धुं प्रभवति ॥ २५ ॥

मन्यवे ;  
वसन्तः नन्वसौ पवनपावकसमागमः, यदुत कामस्य तव च संगतम् । तदिह किमिति सामग्रीसंभवे साध्यसंपत्तावुदास्यते ! अनुसरति खलु [^40]उत्साहमभिलषितसिद्धिः । एतदेव चेदानीमात्म- संभवेन प्रियसुहृदा पुनः पुनरभिहितमभिमतप्रतिलम्भनमनुपश्यामि । यदुत- 

रतिपरिवारयोषिदनुपालितरत्नलता- 

स्तबकविलोभनीयललितस्तनभारनताः । 

अमरमृगेक्षणाः परिचरन्तु विरक्तिधनं 

मदनधनुर्गुणभ्रमरमन्थरतारदृशः ॥ २६ ॥  
X४१७ 

कामः - सखे, कालोचितकार्य प्रतिसंधायकः खलु कालतल्लजो वसन्तः । तदेनमेव [^41]विबुधपतिनगरवेशनारीपुरःसरनासीरयोधमहमधिज्यधनुरनुव्रजामि । त्वमपि परितः प्रवृत्तदृष्टिः पार्ष्णिमभिरक्षन् सावधानमन्वयेथाः । 

( सर्वे तथा [^42]सर्पन्ति ) 

'वसन्तः - श्रूयतामयमिह महामोहसमरधुरंधराभ्यां मन्मथप्रतिघाभ्यां मामको व्याहारः[^43] । अयमेवावसरः संयमारम्भं सौप्तिकेन संस्थापयितुं, यत्र समुत्थितं चतुरुदधिबृंहणं चान्द्रमसं महः । अद्य खलु पुरतः [^44]स्फुरन्त्यमी मुग्धयुवतिमुखचन्द्रकिंकरस्य कुमुदिनीपतेरुदयवार्ताहराः कतिचन किरणाङ्कुराः । अमी च- 

तिमिमुखपीतमुक्तसितसागरपूरनिभा 

रजनिविलासहासललिता हरिणाङ्ककराः । 

शुभघनसार मिश्रहरिचन्दनपङ्करुचः 

स्फुटमनुलेपयन्ति पुरुहूतदिशासुदृशम् ॥ २७ ॥  
प्रथमस्य कान्तिमद्रेः पश्यतमेतेन भावितां शशिना । 

मदजलकलङ्कभाजा करटिन इव [^45]कर्णशङ्खेन ॥ २८ ॥ 

क्रोधः - सखे शम्बरासुरसूदन, सूनृतवादी सोऽयं सुरभिः । 

अद्य हि ; 

हरेरिह दिगन्तरे हसितदुग्धसिन्धुद्युतिः[^46] '

श्रियं कुमुदवासिनीं प्रजनयत्यसौ चन्द्रिका[^47] । 

मनागिव विवर्तितं मधुरतारकोन्मीलिते[^48] 

निशामय निशामुखे तिमिरकन्दलं कुन्तलम् ॥ २९ ॥  
कामः - संभावनीयः खल्वसौ [^49]बहुलतरतमः पटलपाटनपटीयस्तरकिरणः समाक्रान्तपशुपति जटामण्डलः सखा मे तारकेश्वरः । 

अयं च ; 

कुर्वन्कामपि कौमुदीं कुमुदिनी संमोददानव्रती 

सान्द्रातङ्करथाङ्गनामतरुणीसंतापचिन्तामणिः । 

शृङ्गारागमदेशिकत्रिजगतामानन्दनाडिंधमो 

रुन्द्धे [^50]सर्वदिशानिरन्तरतमस्तन्द्रालुतां चन्द्रमाः ॥ ३० ॥  
अपिच ; 

 

पदे विष्णोरेषा प्रभवमधिगम्य[^51]' प्रसृमरा 

स्फुरत्ताराफेनस्तबकपरिपाटीपरिगता ।

क्षरन्ती पूर्वाद्रेरमरतटिनीसंप्लवसखी 

तमिस्राकालिन्दी शबलयति चन्द्रांशुपटली ॥ ३१ ॥ 

सखे क्रोध, पश्य मे सहायसंपत्तिम् - 

ताराकान्तः प्रियसुहृदयं[^52] चन्द्रिकेयं वयस्या 

बाणारम्भाद्बहुमतिपदं बान्धवो मे वसन्तः । 

त्वं च त्राता विपदुपगमे क्रोध दुर्वारवेगः 

को वा मह्यं कुसुमधनुषे तिष्ठते जीवितार्थी ॥ ३२ ॥  
क्रोधः - सखे, अनुकूलो हि विधिः किं नाम नानुकूलयति ? 

अपिच ; 

[^53]विजेतुकामः कामं त्वां निष्काम इति का कथा । 

त्वन्निवर्तननिष्कामः सकामस्त्वय्यनुज्झिते ॥ ३३ ॥ 

 

कामः - अलमनेन विलम्बहेतुना व्याक्षेपेण । उपक्रान्तसमाधिरस्माभिरुपसर्पणीयः पुरुषः । 

( सर्वे तथा कुर्वन्ति ) 

वसन्तः --- पश्यतमेनं परमपुरुषचरणयुगलनिगलिताशयं परिहृतबहिर्विषयरागं प्रतिपन्नकारिणा विवेकेन चोदितं[^54] प्रकान्तयोगं पुरुषम् । अयं हि, 

भयस्थानग्रन्थान्परिपठति निद्राति च मुहुः 

स्वमात्मानं पश्यत्युपचरति देहं च विधिना ।

निवृत्ति दुःखाब्धेरभिलषति रज्यत्यपि सुखे 

द्विधा नृत्त्या दुःख्यन्पुरुष इह डोलायित इव ॥ ३४ ॥  
कामः - सखे क्रोध, अद्य खलु संक्षोभणीयदशामनतिक्रान्त इति समर्थितं वसन्तेन । दूरावधूतवाह्यान्तरवैरिभिरपि दुर्जया अस्मत्सहायिनी अनादिसंततिसिद्धविचित्र प्ररोहा वैषयिकी वासना । तथाहि[^55]-- 

भवत्वतिपतिष्यतो भवपयोधिमेकान्ततो 

[^56]रतिः सह मुमुक्षया ललितभाषितं योगिभिः । 

 तदप्यवसरे कचित्सपदि पाष्णिमालम्बते 

ममत्वशतवासनारचितवारवाणं मनः ॥ ३५ ॥  
वसन्तः ---[^57] इदमप्यपरमवधारणीयमरातिजनभयंकराम्यां भवद्भ्यां सर्वसङ्गनिवृत्तस्यापि [^58]संमानागतिः समाधिपरिपन्थिनी । अत एव[^59] खलु अनुचिन्तितहिरण्यगर्भवचसः संवर्त भरतविदुरादयो दुरितोच्छेदकारणं[^60] जनावमानमिच्छन्त उन्मत्तचर्यामभ्यनैषुः । तदिदानीं यावदयमवमानापेक्षामाददीत, ततः पूर्वमेव संमानभङ्गादिकं द्वारीकृत्य प्रसभं क्षेत्रज्ञे प्रवेष्टव्यं क्रोधेन । अथवा ; 

शृणोति कथयत्यसौ परिचिनोति संपृच्छते 

समर्चयति गायति स्पृशति पश्यति स्तौति च ।

इतीव नियतादरो मुरभिदङ्घ्रिसेवारसे 

न भेत्तुमिह शक्यते स्थिर विवेकदुर्गस्थितः[^61] ' ॥ ३६ ॥  
वितथपरिग्रहत्यजननिर्वृतबुद्धिरसौ 

तदितरसंग्रहेऽपि विधिनैव परं नियतः । 

उपनतमप्यधर्म्यमुपभोगमपोह्य भज- 

त्यजगरवृत्तिमात्रमवधीरितभूतहतिः ॥ ३७ ॥  
कामः - (सविलक्षस्मितम् ) सखे, नूनमप्रगल्भ इव संग्रामसमये साध्वसमवलम्बसे । कालोपपन्नं तु कार्यं न प्रतिसंधत्से । 

ऋतुश्रेष्ठस्त्वं नः सुहृदमितभोगार्हविभवः 

स्वयं कामः सोऽहं सुरनरतिरश्चः स्ववशयन् । 

अयं क्रोधः 'क्रूरप्रकृतिरसहन्नस्मदहितं 

त्रिभिः कार्यं द्रौणिप्रभृतिविहितं सौप्तिकमिह ॥ ३८ ॥  
वसन्तः सखे, प्रतिसंहितकार्य [^62]एवाहमस्मि । अवस्कन्दसमयमतिक्रामति पुरुषे कथमस्माभिरमोघवृत्तिभिर्भवितव्यमिति [^63]तु विमृशामि[^64] । पाटच्चरलुण्टितेषु [^65]भवनेषु जाग्रतोऽपि यामिकाः किमुपकरिष्यन्ति ? अयं हि, 

प्रचेतुमनघां वृत्तिमपचेतुमपक्रियाम् । 

भजते विश्वकर्तारं भिषज्यन्तमिवातुरः ॥ ३९ ॥  
क्रोधः -- (ससंरम्भम् ) श्रोतव्यमेतत् सुरभिणा सुहृदा च कामेन मामकं मनीषितनिष्पादनकौशलम् । यदुत - 

जमदग्निमुखान् परित्यजन् परिगृह्णन् दशकंधरादिकान् । 

विनिपातितवानुपायतः पुरुषानद्भुतपौरुषानहम् ॥ ४० ॥ 

वसन्तः सखे प्रख्यातमेव[^66] भवतश्चातुर्यम् ; तथाप्यत्यन्तवीतरागे क इव तवावकाशः ? 

- 

क्रोधः - ( हाहाकारमाम्रेडयन् ) अस्त्येव संमतोऽत्राप्यव- 

काशः । यथा - 

पुंसस्त्यक्तपरिग्रहस्य विषयग्राहोज्झितस्याप्यहं 

कन्याविष्टरकुण्डिकादिहरणप्रच्छादनाद्याश्रयः[^67] । 

अन्तः क्षोभमलीकजल्पमसदारोपस्पृहां पैशुनं 

संमोहादि च संमुखय्य सहसा दास्ये समाधिक्षयम् ॥ ४१ ॥  
[^68] किं च महेश्वरप्रमुखमहापुरुष हृदय विक्षोभकस्य मम[^69] [^70]समाहित हृदय संरम्भविघटने किमत्राश्चर्यम् ? यतः ; 

बिभर्तु विबुधेश्वरं क्षिपतु दानवानीकिनीं 

भिनत्तु[^71] कुलपर्वतान् वनशतानि मुद्रातु वा । 

अयत्न विधृतक्षितिस्तबकशेखरालंकृतः 

किमद्भुतपदं भवत्ययममीभिरैरावणः ॥ ४२ ॥  
कामः - सखे पुष्पाकर, [^72]क्रोधोदीरितमप्यवितथमिदमव- 

धारणीयम्[^73] । 

निद्रामुग्धिनिमीलितेष्वसुलभं निर्धूतनिम्नोन्नतं 

निद्राणाखिलवर्णभेदनियमं विष्वक्प्रवृत्तोदयम् ।

कः क्रोधोद्भवमुत्सहेत तरितुं कल्पान्तकादम्बिनी- 

कालोद्वेलकलिन्दशैलतनयाकल्लोलकालं तमः ॥ ४३ ॥  
अपिच, वाल्मीकिप्रभृतिभिर्महर्षिभिरप्युद्घोषितं मामक- 

मपि[^74] महिमानं मावमंस्थाः । अहह [^75] ; 

विराधकरिकेसरी विशिखवह्निदग्धार्णवः 

प्रभूतखरदूषणप्रभृतिनैर्ऋतव्यूहजित् । 

विलूनदशकंधरो मृदितकुम्भकर्णस्तदा 

मदस्त्रजनिते स्थितः क्वचन लाघवे राघवः ॥ ४४ ॥

वसन्तः-- काम, साधु कृतं भवता । 

कामः -- वयस्य, आत्मानं बहु मन्येथाः । त्वदायत्तवृत्तिना 

खलु मया सर्वमेतदाचरितम् । 

वसन्तः - हन्त मकरध्वज,[^76] महावीराणामपि भवति वैक्लव्यं भवत्प्रभावेन यदुन्मत्तदशामप्यधिगच्छन्ति । अथवा ;  
रागोपलिप्तदृष्टिः प्रलपति मुह्यति विघूर्णति स्खलति । 

युवतिमदिरामदान्धो युक्तायुक्तं न जानाति ॥ ४५ ॥ 

( विचिन्त्य) यद्यपि दुर्जयौ युवां कामक्रोधौ, तथापि किंचिन्मे मनसि विपरिवर्तते — सहायभूयस्त्वं सर्वेष्वपि कार्येष्वयत्नसिद्धिकारणम् । (पदशब्दं सूचयन् ) 

धर्मध्वंसधुरंधरः शमदमप्रारम्भसर्वंकषः [^78] 

प्रज्ञावारिधिघस्मरः प्रणिदधत्प्रत्यूहमृत्युंजयः[^79]।

मुक्तिप्रार्थनमोचनाय महता मोहेन संप्रेषित- 

स्तृष्णावारविलासिनीसहचरो लोभः किलोदीयते ॥ ४६ ॥  


कामक्रोधौ - ( सहर्षमवलोकयतः )

वसन्तः - विश्वलोभनो लोभ इहाकार्यः [^80] । कामक्रोधौ —- सुष्ठु चिन्तितं सुहृदा वसन्तेन । कामः -- (छोटिकां ददाति)

क्रोधः - (सोद्घोषमनुमोदते)

लोभः -

(ततः प्रविशति लोभस्तृष्णा च )

महामोहस्याज्ञां शिरसि निदधानः स्रजमिमा-

महं तृष्णाजानिस्त्वरितमिह लोभः समुदितः ।

[^81]प्रदिष्टैस्तत्तादृक्प्रथिम विकटैर्हाटकमयै-

[^82]रखण्डैर्ब्रह्माण्डैर्मम क इव तृप्तिं घटयिता ॥ ४७ ॥


प्रिये, 

(तृष्णां परिष्वज्य ) 

अशेषसुरनारीणामाभिरूप्यसमुच्चयैः । 

अजहद्यौवनां तृष्णे विदधे त्वां विधिः स्वयम् ॥ ४८ ॥ 

तदिदं निदर्शयामि- 

कनककलधौतशैलप्रभृतिभिरपि हन्त पूरणैः क्षिप्तैः । 

तृष्णे भजति, समृद्धिं भूयो भूयस्तवोदरे कार्श्यम् ॥ ४९ ॥  
तृष्णा - अय्यउत्त, तुम्ह[^83] वल्लहाए मह रमणिज्जत्तणं सव्वरमणिसममहिअंति किं अच्चरिअं ? तह वि देवासुरघरगअ- सअलर अणोवहारेण मह सोहग्गसरिच्छाई[^84] हारकेजरमेहलाणेउराइ तुए करणिज्जाइ । 

( आर्यपुत्र, तव वल्लभाया मम रमणीयत्वं सर्वरमणीसमभ्यधिकमिति किमाश्चर्यम् ? तथापि देवासुरगृहगतसकलरत्नोपहारेण मम सौभाग्य सदृक्षाणि हारकेयूरमेखलानूपुराणि त्वया करणीयानि ।) 

--- 

लोभः – प्रिये, ईषत्करमिदमभ्यर्थयसे । निर्जिताः खलु मया देवासुरकिंनर किंपुरुषविद्याधरमुनिमनुष्यतिर्यञ्चः, यथा परस्परमेव व्यतिहन्यन्ते, यथा वा तुषकणमपि मेरुं मन्यन्ते । तत्र तावद्धनदविरुदविख्यातस्य त्र्यम्बकसखस्य मत्कृतामवस्थामाकर्णय- 

लब्धं न मुञ्चति विलक्षमतिर्न भुङ्क्ते 

[^85]धत्ते पुनः पुनरसौ महतीं धनायाम् ।

निद्रारसं न लभते महतां निधीनां 

रक्षापिशाच इव संप्रति राजराजः[^86] ॥ ५० ॥  
तृष्णा - अय्यउत्त, [^87]तुए अत्थपुरिसत्थसद्धा[^88] संठाविअ- हिअए तेल्लोके विवेअपरिगहिअस्स[^89] पुरिसस्स का उण दसा ? 

( आर्यपुत्र, त्वया अर्थपुरुषार्थश्रद्धासंस्थापितहृदये त्रैलोक्ये विवेकपरिगृहीतस्य पुरुषस्य का पुनर्दशा ?) 

लोभः -- प्रिये, विमर्शनीयमेतत् । तस्य[^90] पुनः समाधि- कौतुकं प्रशमयितुं महाराजेन महामोहेन समादिष्टौ कामक्रोधौ मदागमनकाङ्क्षिणौ तिष्ठतः । इमौ [^91] तावदुपसर्पावः । (उपसृत्य) लोभनामाहमभिवादये ज्यायांसौ कामक्रोधौ । 

तृष्णा - सोण्हा एसा पणमइ गुरुअणं । ( स्नुषैषा प्रणमति गुरुजनम् ।) 

( इत्युभौ [^92]प्रणमति)  
कामक्रोधौ — दीर्घायुषौ भूयास्ताम् । 

X४३७ 

वसन्तः —— अहो निदाघपवनदवाग्नीनामिव भवतां समागमः । किं न सेत्स्यति राज्ञो महामोहस्य ! मा भूद्विवेकतो भवत्पत्नीनां रतिजिघांसातृष्णानां मङ्गल्य भूषणवैकल्यम् । 

(सर्वे परस्परमाश्लिष्यन्ति ) 

कामः--- अपि स्वागतमस्मदुपजीव्यम् [^93] अर्थपुरुषार्थमभि- 

रक्षते लोभाय ? 

लोभः - अथ किम् । अनुग्रहपदं खल्वहं भवताम् । 

क्रोधः - अपि कथममोघवृत्तिः[^94] अपवर्गोदन्तवैदेशिकस्त्वमवधत्से स्वामिकृत्यम्[^95] । 

लोभः - युष्मदवष्टम्भेन सर्वत्रामोघवृत्तिरस्मि । पश्य सुयोधनादिवन्मत्परिगृहीतस्य लोकस्येदानीमद्वितीयां द्वितीयपुरुपार्थनिष्ठाम्- 

क्षुद्रक्षोणिरजःकणस्थिरतृषः क्षुभ्यन्ति पृथ्वीभृत- 

स्तप्येत स्वपदाय कः क्वचिदिति त्रस्यन्त्यमर्त्येश्वराः ।

भिक्षाकेष्वपि केषुचित्क्वचिदुपक्षिप्तेष्वधिक्षेपतः 

पक्षे दुर्मतिभृत्ययोरिह जगत्तिष्ठत्यसूयेर्ष्ययोः ॥ ५१ ॥  
अपिच, 

 

अटन्ति हरितो दश स्थपुटयन्ति विश्वंभरां 

पठन्ति धनिनां चटून् परपरिच्छदं बिभ्रति ।

तरन्ति जलधिं प्लवैः समरमारभन्ते मुधा 

दुरन्तधनदोहलग्रहिलचेतसो देहिनः ॥ ५२ ॥  
वसन्तः -- आयुष्मन् महामोहामात्यधुरीण, पुनस्तृष्णासहायस्य ते पूर्वापरपुरुषार्थसाधके स्वयं च सर्वचित्तसाक्षिकं स्वादुतमतयोपलभ्यमाने सर्वराजन्यसेवनीयचरमोपवेदसिद्धे प्रत्यक्षपुरुषार्थे कः प्रत्यूहः ? अयं च, 

[^96]कालप्राप्तो धर्मतोऽधर्मतो वा कक्षीकार्यः [^97]कामतन्त्रप्रधानैः । 

लाभे गुप्तावप्रदानव्रते वा त्वय्यायत्तो ह्यर्थनामा पुमर्थः ॥ ५३ ॥  
[^98]शृण्वन्तु सर्वे भवन्तो मामकमनुयोगम् । विवेककवचदुर्भेदविज्ञानो विपश्वित्तमः कथंकारमवस्कन्दनीयः ? 

कामः -- सखे, [^99] एवमहमेतदध्यवस्यामि । अहं तावदग्रेसरो गच्छामि । भवद्भिस्तु पक्षद्वयं पाणिं च परिपालयद्भिरन्तरा निवेश्य तृष्णामनुप्लवैर्भवितव्यम् । तदनेन दुर्भेदेन व्यूहेन दुरात्मनो विवेकस्य स्वकुलविध्वंसनमनोरथप्रत्यूही भविष्यामः । 

(तथा व्यूह्य सर्वे पञ्चषाणि पदानि परिक्रामन्ति ) 

कामः -- (सरभसपुङ्खितशरं पौष्पं धनुरान्दोलयन् ) पश्यत तावदिदानीमधिज्यधन्वनो मे ललितघोराणामिषूणां लक्ष्यलाभम् - 

प्रणिधानविशेषभावितात्मा[^100] करणग्रामनिरोधनिष्प्रकम्पः । 

निभृतश्वसनो निवृत्तिधर्मा पुरुषस्त्यक्तपरिग्रहोऽयमास्ते[^101] ॥ ५४ ॥  
वसन्तः - (सूक्ष्ममवलोक्य) हन्त, अवहितैरस्माभिर्भवितव्यम् । 

अत्र हि- 

वितमसि पदे विधास्यन् मायाजलधेः समुद्धृतं पुरुषम् ।

विमृशति किमपि रहस्यं सुमतिसहायो विवेक एकान्ते ॥ ५५ ॥ 

क्रोधः -- (सभ्रकुटिभङ्गम्[^102] ) भो वयस्य विमृश्यतां किमपि दुरात्मना विवेकेन । [^103]उपजप्तः पुरुषस्तावत्पुरस्कृतमन्मथानामस्माकमभिमतं नातिवर्तते । यतः, 

अनघसमाधिसंपदुदरंभरिरात्मभवः 

प्रबलमहोर्मिजालभरिते दुरिताम्बुनिधौ । 

जडमति जन्तुजातमुपजातविहारमसौ 

सुखबडिशावकृष्टमुपदंशदशां नयति ॥ ५६ ॥  
[^104]पश्यतु भवानेतस्य पुरुषस्य भावनाविशेषम्---

 [^105]स्वसंबोधः सौधः शुभगुणगणो मण्डनविधिः 

समाधिः संभोगो रहसि जपशैली रतिकथा । 

सुषुप्ते लोकेऽद्य श्रुतिपरिषदन्तःपुरगतो 

मुनिः[^106] शान्तिव्याजान्मुखरयति शृङ्गारनिगमम् ॥ ५७ ॥  

(सकलसुरासुरमहितमाहात्म्येषु युष्मात्सु जीवत्सु नित्यं 
निर्भयास्मि ।) 

कामः - (सान्तस्त्रासं परिवृत्त्यावलोक्य) पश्चात्पदानि प्रतिक्षिप्यन्तामस्माभिः । अद्य हि, 

[^109]अनिद्राणप्रज्ञासहजबलधीराद्भुतगति- 

स्तितिक्षासंतोषस्थिरतरतनुत्राणघटितः । 

प्रयुक्तं केनापि प्रणवरथमास्थाय पुरतो 

विवेकः प्रत्युद्यन् विघटयति मे व्यूहघटनाम् ॥ ५८ ॥ 

(सर्वे भयं नाटयन्ति । )  
युष्मासु त्रिषु कस्यचिद्यदि विपत्संपत्स्यते केनचित् 

त्यक्ष्यत्येव हि भक्तजीविततया मोहः स्वयं जीवितम् । 

सद्यश्चैनमनुम्रियेत नियतं तद्वल्लभा दुर्मति-  

स्तत्संप्रत्यपसर्पणं क्षममितः क्षिप्रं विवेकास्पदात् ॥ ५९ ॥ 

लोभः - (ससंभ्रमम् ) अराजकैरस्माभिः [^110]अत्र न योद्धव्यम् । मन्त्रयिष्यति च राजा स्वयमेव कृत्यशेषम् । 

क्रोधः - (सनिर्वेदम् ) धिक् धिक् । किमियता कालेनास्माभिराचरितं राजकृत्यम् ? 

लोभः - सखे, 

अतिक्रामन् कालस्तपनरथवेगेन महता 

न रोद्धुं शक्येत प्रतिवहनवातूलरहितः[^111] । 

गतस्रोतोरोधे न खलु यतितव्यं कृतधिया 

तदारम्भः श्रेयानुपरितनभीतिप्रतिभटः[^112] ॥ ६० ॥  
तदत्रायुस्तावदस्माभिरभिरक्षणीयम् । “ सर्वत एवात्मानं 

गोपायेत् " इति हि श्रूयते । 

कामः --- समयोचितमिदं समर्थ्यते लोकवृत्तवेदिना लोभेन ।

 [^113]आधेयो न हि सौप्तिकप्रणिहितैरस्माभिराकस्मिकः 

पातः क्रुद्धविवेकलक्षणमहापातालगर्तोदरे । 

सद्यः संप्रति दम्भदर्पकुहनासूयादिदत्तेक्षणः[^114] 

प्रत्यर्थिप्रतिरोधकर्मणि महामोहः प्रवर्तिष्यते ॥ ६१ ॥  

तद्वयमिदानीं भिन्नदिक्काः प्रतिष्ठेमहि । 

"[^115]आत्मार्थे पृथिवीं त्यजेत् " इति हि, वदन्ति । 

( इति निष्क्रान्ताः सर्वे) 

इति कवितार्किक सिंहस्य सर्वतन्त्र स्वतन्त्रस्य श्रीमद्वेकटनाथस्य वेदान्ताचार्यस्य कृतिषु संकल्पसूर्योदये कामादिव्यूहभेदो नाम चतुर्थोऽङ्कः । ॥ ६२ ॥