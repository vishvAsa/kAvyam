+++
title = "मूलम्"

+++
  
चूलिका

(नेपथ्ये)

मोहाकूपारकुक्षिंभरिरयमनघो मुक्तिवीरुत्प्ररोहः

प्रज्ञासौधैकदीपः प्रतिसमयकथातूलवातूलवेगः । 

दुःखद्वारोपरोधस्थिरतरपरिघो दूरतः प्रत्युपैति

क्रूरक्रोधाशुशुक्षण्युपशमनसुधासारसेको विवेकः ॥ १ ॥

चूलिका  
(ततः प्रविशति राजा व्यवसायश्च )

राजाः---- ( सहर्षबहुमानम् ) सेनापते, अद्य खलु मया त्वत्पुरस्कारेण निर्जितः [^1]सर्वदोषप्रसूतिर्मधुकैटभादिभिर्महासुरैर्महद्भिरपि देवैर्दुर्जयो महामोहः ।

व्यवसायःः--- देव, वयं हि भगवतो वाहनादिवदुपकरणमात्रम् । प्राधान्यं तु सर्वत्र भवत एव । अनुस्मरतश्च ते तादृशं समरविहारकौतुकमद्यापि[^2] विस्मयाविद्धं मे मानसम् । तदा खलु,  
न भ्रूरभज्यत न च भ्रुकुटी निबद्धा

नैवारुणं प्रकृतितो नयनाञ्चलं ते । 

कुत्राभवन्निति न वेद्मि भवत्प्रतीपा-

चण्डद्युतावुदयतीव तमः प्रबन्धाः ॥ २ ॥ किंच,

त्रिगुणात्मिकया तिरस्करण्या स्थगयामास शुभं य एष मोहः । 

स बभूव तदा त्वदाभिमुख्ये दिवसारोपितदीपनिष्प्रकाशः ॥ ३ ॥

-  
अद्य तु,

लम्बालकैरविरलक्षरदश्रुपूरै

-[^3]र्ग्लानैरपत्र तिलकैर्वदनारविन्दैः । 

शंसन्ति शौर्यविभवं भुजशालिनस्ते

मोहावरोधसुदृशो मुषिताङ्गरागाः ॥ ४ ॥

राजा - (सान्तस्तोषम् ) स्वयं प्रवृत्तस्वतन्त्रकृत्ये किं परतन्त्रानस्मान् प्रशंससि ? तथाहि-

वायुर्दोधूयते यद्यदयमुडुगणो बंभ्रमीति द्रुतं खे

तेजो जाज्वल्यते यद्यपि न जलधिर्माधवीं दोधवीति । 

भूर्यद्वा बोभवीति स्थिरचरधृतये तच्च तादृक् च सर्वं

स्वायत्ताशेपसत्तास्थितियतनपरब्रह्मलीलोर्मिचक्रम् ॥ ५ ॥  
[^4]किंच,

यथाधिकरणं प्रभुर्यजनदानहोमार्चना-

भरन्यसनभावनाप्रभृतिभिः समाराधितः । 

फलं दिशति देहिनामिति हि संप्रदायस्थितिः

श्रुतिस्मृतिगुरूक्तिभिर्नयवतीभिराभाति नः ॥ ६ ॥  
ततश्च,



प्रभुणैव सर्वजगदुद्भवस्थितिप्रलयप्रवाहपरिरब्धकेलिना ।

अहमस्त्रमन्त्रपरिमृष्टदर्भवद्गमितः स्ववध्यनिधने[^5] निमित्तताम् ॥ ७॥

व्यवसायःः--- देव, विक्रमादपि गरीयांस्तवासौ विनय-

गरिमा । (साद्भुतरोमाञ्चम् ) देव,

दर्पोदग्रनियुद्धतावकभुजानिर्घातपातोदित-

स्फारासृक्परिवाहगद्गदरवो मोहः पतन्नग्रतः । 

अद्यापि स्मृतिमभ्युपैति मथनक्षोभक्षरद्वैरिक-

स्रोतः संप्लुतमन्दर क्षितिधरक्षेपक्षणाक्षेपकः ॥ ८ ॥  
[^6]इह पुनरिदानीं विश्वविख्यातवीरायितस्य[^7] ते विभूतिसमुचितं किमपि मङ्गलमाचरणीयम् । अद्य तु,

युक्तायुक्तवितर्कदक्षमतिभिर्युष्मद्भटैरुद्भटै-

र्निर्धूताखिलशल्यकण्टकततिर्नैःश्रेयसी पद्धतिः । 

मोहध्वंसधुरंधरस्य तव तु त्रय्यन्तपीठे मह-

त्यासीदत्यभिषेकमङ्गलविधेरभ्यर्हितोऽयं क्षणः ॥ ९ ॥ 

राजा - सेनापते, मैवं वादीः । अनिष्पन्नसमाधौ पुरुषे कथमहमभिषेक्तव्यः ? अद्य हि-

करणहरिणश्रेणीदूरापकर्षणदारुणां

कलुषतपनस्फायन्मायानिदाघविजृम्भिताम् ।

विषमविषयास्वादोत्कण्ठामयीं मृगतृष्णिकां

मुनिरतिपतन्मुक्तिद्वारं गवेषयते मुहुः ॥ १० ॥  
अतः प्रक्रान्तमात्रा खल्विदानीं परब्रह्मोपलब्धिः । परि-

निष्पत्तिस्तु दुर्लभेति पश्यामि । तथाहि-

कथमद्य निरालम्बं कर्मशृङ्खलितः पुमान् ।

आरोहतु दुरारोहं समाधिगगनस्थलम् ॥ ११ ॥

(विचिन्त्य) अस्त्वेवं तावत् - 

सच्चोदग्रसमग्रनन्दथुभुवः सालम्बनध्यानतः

शुद्धे चेतसि यद्यपि प्रभुरिहादृश्यो दरीदृश्यते । 

प्रत्यग्वस्तुविशेष्यवर्ष्मणि पुनस्तस्मिन्दृढप्रेक्षिते

नाथः सोsहमहं स इत्यपि गिरो नाध्यासमध्यासताम् ॥ १२ ॥  
W  
व्यवसायः - देव, अद्यापि कथमध्यासः ? पुरुषः खल्विदानीं स्वशरीरे स्वात्मबुद्धिं विहाय स्वात्मनि परशरीरत्वबुद्धिमनुरुन्धे ।

 राजा :--- हन्त, सिद्धप्रायमपि सर्वं सान्तः शल्यमिवाद्य

संदृश्यते । तथाहि-

-

तत्वज्ञाने विशुद्धे शमयति दुरितारम्भमात्मावधाने

व्यक्ताकृष्टेतराक्षे विरमति च मनोवानरे चापलात्स्वात् । 

भस्मच्छन्नाभिकल्पः परपरिभवनाद्यागमे दीप्यमानः

श्लक्ष्णः संस्कारसारस्तरलयति[^8] शनैरुज्जिहानं समाधिम् ॥ १३ ॥  
अपिच, 

क्रमपवित्रमकर्मजागरूक स्थिरसंस्कारनिरुध्यमानचित्तः ।

स्मरति प्रणिधातुमेकतानो बहिरर्थान्विवशः पितामहोsपि ॥ १४ ॥  
तथापि स्वतन्त्रानुग्रहदत्तहस्तेन मया कदाचिदपि न

स्खलितव्यम् । संभावितस्खलितं च सिषाधयिषितम् [^9] ।

बहुरपि लघुः प्रत्यक्चिन्ता बहिर्विषयाटवी -

विहृतिचटुलं चेतो रोद्धुं कथं प्रभविष्यति । 

अनिभृततटक्रीडोत्कण्ठाविजृम्भितसंभ्रमे

कलभचरणे लूतातन्तुः कथं निगलायते ॥ १५ ॥  
व्यवसायः - महाराज, किमिह पुनः प्रत्यूहशङ्कया ? 

स्वयमिह विपदो वा स्वप्नवत्संपदो वा

नियतिविपरिवृत्तौ नेमिवृत्या भवन्त्याम् । 

शतमपि विशयानां शस्त्रवच्छातयन्ती

नयनिगमसमीची न व्यतिस्ते मतिस्ते ॥ १६ ॥

राजा - सेनापते, सिद्धमपि सर्वं साध्यशेषावमर्शेना-

सत्कल्पमिवाभाति । अद्य हि,

अपि निर्मुक्तजीवानां कामादीनां बलीयसाम् ।

अविद्या कर्मसंज्ञा तु मृतसंजीवनी स्थिता ॥ १७ ॥  
- । व्यवसायः - महाराज, स्वत्प्रसादादेषापि[^10] न स्थास्यति ।

राजा - (सानुशयम् )

अहितनिवहवन्या हन्त संतन्यमाना

कथमियमपचेतुं कल्पकोट्यापि शक्या ।

व्यवसायः - इत्थमेव ;

दहति निरवशेषं देवसंभूतिरेनां

युगपदिह समिद्धो योगकल्पान्तवह्निः ॥ १८ ॥

न च तदुत्पत्तिरपि कथं भवित्रीति शङ्कनीयम्; यत

ईदृगवस्थः पुरुषः ---  
सत्कारकालकूटं तरुणीकुणपं सभाभुजंगीं च । 

परिहरति राजधानीकुम्भीपाकं च गुप्तमाहात्म्यः ॥ १९ ॥

अपिच,

मुकुन्दे निक्षिप्य स्वभरमनघो मुक्तवदसौ

स्वतन्त्राज्ञासिद्धां स्वयमविदितस्वामिहृदयः । 

परित्यागे सद्यः स्वपरविविधानर्थजनना-

दलङ्घ्यामा मोक्षादनुसरति शास्त्रीयसरणिम् ॥ २० ॥  
ततश्च,

अनघमतिरनुज्झन्नाश्रमादिव्यवस्थां

हरिचरणसपर्यास्वादतुष्टो मनीषी

अवतरति विरक्त्या गाढमालिङ्गितोऽसौ

मुषितनिखिलखेदे[^11] मुक्तिघण्टापथेऽस्मिन् ॥ २१ ॥  
इदमपि यथावत्प्रतिसंघातव्यम्

 संसाराख्यज्वलनभसितीभूतसंजीवनार्हा

धर्मोत्पत्तिप्रथितविभवा धार्यमाणा गिरीशैः ।

गम्भीरत्वादकलुषगतिर्गम्यतीर्थोपपन्ना

गङ्गेवान्या पुरुषजलधिं गाहते विष्णुभक्तिः ॥ २२ ॥  
अपिच शान्तमेव रसमेकं [^12]शरणयतो मनीषिणः पुनरपि

संप्रति रसान्तराण्यपि पुष्णातीव विष्णुभक्तिः । तथाहि-

जुगुप्सां देहादौ विषयरसभोगेषु हसनं

प्रकोपं निद्रादौ परपरुषवादादिषु भयम् । 

शुचं योगालाभे फलपरिणतौ विस्मयमपि

प्रयच्छत्युत्साहं दुरितविरतौ ब्रह्मणि रतिम् ॥ २३ ॥

न चात्र महाराजेन संस्कारशेषतः समाधिप्रत्यूहः शङ्क-

नीयः । यतः,  
पृथुक तरुणप्रायावस्थाव्यवस्थितसंचया

बहुलनिगमप्रत्यादिष्टा बहिर्मुखवासना । 

पटुतरदृढप्रत्याहारक्रियापरिपक्त्रिमा

ज्वलति महति ज्योतिष्यन्तर्लयं प्रतिपत्स्यते ॥ २४ ॥  
प्रत्यक्तत्त्वसतत्त्ववेदनसुखप्रत्यूहसिद्धिप्रदैः

क्षुद्रैः केवलकालयापनपरैरन्यैरनाकृष्टधीः ।

 मुक्तिद्वारक वाटिका विघटनध्वानप्रतिश्रुन्निभै

[^13]'रध्यक्षीकृतसत्पथैर्मुनिरसौ मन्त्रैर्धृतिं विन्दति ॥ २५ ॥

राजा : ---- सेनापते, संप्रधारयतापि त्वदुक्तं त्वराधिक्यात्प्रचलितेनेव मया नानुभूयते । यावदिह पुरुषस्य निःश्रेयसोपायमविकलं न निष्पादयामि, यावद्वा प्रियाप्रियेषु सुकृतदुष्कृते न संक्रमयामि न तावन्निद्रामाद्रिये । अद्य तु,  
कामातङ्कमतीत्य कोपदहनं निर्वाप्य वित्तस्पृहा-

वेतालीं व्यवधूय बान्धवकथागर्तं समुत्तीर्य च । 

सङ्गोत्तंसितवासनासहचरः संसारकाराकुटी-

निष्क्रान्तिकमपादुकां तनुमनुद्विप्रो मुनिः क्षाम्यति ॥ २६ ॥

 व्यवसायःः--- महाराज, मैवमाशङ्केथाः, 

स्वापोद्बोधव्यतिकरनिभे भोगमोक्षान्तराले

कालं कंचिज्जगति विधिना केनचित् स्थाप्यमानाः । 

तत्रोपायप्रभृतिविषये स्वामिदत्तां स्वनिष्ठां

शेषां कृत्वा शिरसि कृतिनः शेषमायुर्नयन्ति[^14] ॥ २७ ॥  
ततश्च,

सिद्धप्रायसमीहितस्य वितथोदकों वितर्कःपुनः

स्थूलाभ्यूहविसंस्थुलस्थितिमतामत्के[^15] चमत्कारिणः ।

 दूरीकृत्य बलात्त्वया रिपुचमूदुर्वीरदर्वीकरान्

किंचिन्न्यूनमनोरथेन कृतिना किं नाम संचिन्त्यते ॥ २८ ॥  
राजा - :---(विचिन्त्य) अस्तु तावदेवम् 

विमुक्तिपथदेशिकैर्वितथवृत्तिवैदेशिकै-

र्विमृष्टशुकशौनकप्रभृतिभाषितैरुज्झितम् ।

भिषज्यति भवं [^16]प्रभौ पितरि शेषिणि श्रीपता-

वपथ्यविनिवर्तकं किमपि भद्रमभ्यर्थये ॥ २९ ॥  
.अद्य च-

जननविलयवृत्या जाङ्घिकस्यास्य जन्तोः

समयमवमृशन् यस्तिष्ठति श्रीसहायः । 

प्रभुरयमनुकम्पानिघ्ननिर्विघ्नलीलः

[^17]प्रजनयतु समाधिं स्वात्मनैव स्वलक्षम् ॥ ३० ॥  
तद्वयमत्यासन्नेन महोदयेन पुरुषमभिनन्दयितुं प्रतिष्ठेमहि । ( नूपुररवमाकर्ण्य ) का पुनरिहेदानीं चरणकमलकलहंसायमानमणिनूपुररवेणामृतं[^18] शृण्वतां कर्णेष्वभिवर्षति ?

(नेपथ्ये)

भट्टिणि, दिट्ठिआ वड्ढसि । मोहं जेऊण पडिणिवृत्तो महाराओ । ता इदो इदो भट्टिणी ।

(भर्त्रि, दिष्ट्या वर्धसे । मोहं जित्वा प्रतिनिवृत्तो महाराजः । तदित इतो भर्त्री ।

 (कर्णं दत्वा ) सेनापते, तदिदं प्रणिधानसिद्ध्या पुरुषमभिनन्दयितुं प्रतिष्ठमानानां नः प्रथमोपस्थितं मङ्गलम् ; यदसावभिमुखमायाति मङ्गलदेवतेव महागुणा देवी ।  
(ततः प्रविशति सुमतिश्चेटी च )



चेटीः---- भट्टिणि, एसो महाराओ सेणावइणा सह इदो भट्टिणीए आजमणं पडिपार्लेतो ठाइ । ता तुवरिअं एव उवसप्पउ भट्टिणी ।

(भर्त्रि, एष महाराजः सेनापतिना सहेतो भर्त्र्या आगमनं प्रतिपालयंस्तिष्ठति । तत्त्वरितमुपसर्पतु भर्त्री । )

सुमतिः - ( उपसृत्य ) जेदु महाराओ ।

गअणंमि अच्चराणं जरण तुह्माण जणिअतोसाणं ।

[^19]वीणावेडिअमहुरं पहरिसगीअं सुणावे ॥ 

( जयतु महाराजः ।

गगनेऽप्सरसां जयेन युष्माकं जनिततोषाणाम् । 

वीणावादनमधुरं प्रहर्षगीतं श्रूयते II)॥ ३१ ॥

राजा - देवि, जितं मया, यस्य भवत्या जयशब्दः प्रयुज्यते ।

व्यवसायः -- देवि, किमत्राश्चर्यं यत् त्वत्प्रियेण जितं जेष्यते चेति ? कस्तावदतः परं निस्तार इति तु निर्धारणीयम् ।  
सुमतिः - सेणावइ, कज्जसेसणिव्वहणंमि वि णिव्वूडसमर- कज्जो महाराओ एव्व पमाणं ।

(सेनापते, कार्यशेषनिर्वहणेऽपि निर्व्यूढसमर कार्यो महाराज

एव प्रमाणम् । )

राजा ---- देवि, मैवं मय्येव भारमारोपयेथाः । अस्ति खलु सर्वधुरीणः कश्चित्सर्वजगदन्तर्यामी पुरुषः । तथाहि-

आधेयत्वप्रभृतिनियमैरादिकर्तुः शरीरं

सत्तास्थेमप्रयतनफलेष्वेतदायत्तमेतत् ।

विश्वं पश्यन्निति भगवति व्यापकादर्शदृष्टे

गम्भीराणामकृतकगिरां गाहते चित्तवृत्तिम् ॥ ३२ ॥  
व्यवसायःः -- एतदेव तत्त्वम् । तथापि तन्निबन्धनं किंचिदहमध्यवस्यामि । कर्मनिगलयन्त्रितस्य हि पुरुषस्य कालक्षेपरहितकल्याणनिर्वहणाय कश्चित् समाधिकदरिद्रः समाधिराधातव्यः[^20] । तदुपसंपत्तये चासौ समयनियतसाधिष्ठसूक्ष्मसन्मन्त्र रहस्यवेदिना पुनरपि दिव्येन केनचित् देशिकेन दत्तदृष्टिर्भावयितव्यः ।

राजा :---- एतदेव ममापि हृदये वर्तते । संपत्तिस्तु परस्मिन्नेव

समायतते ।  
सुमतिः - ( अग्रतोऽवलोक्य) अय्यउत्त, अअं अअंड- चंदोदओ विअ अइविसओ कोवि पआसो अग्गदो दीसइ ।

(आर्यपुत्र, अयमखण्डचन्द्रोदय इवातिविशदः कोऽपि प्रकाशोऽग्रतो दृश्यते । )

राजा - सेनापते, किमिदमैन्द्रजालिकमिव किमप्यतर्कितोपस्थितम्, अनिर्धारितकारणम्, अमृतपारावारपूरपर्यायप्रसरम्, आप्लावितदशदिशावकाशम्, अवदातमनोहरम्[^21], अदृष्टपूर्वं धाम ।

व्यवसायः - नूनं नारदेन भगवता समागतेन भवितव्यम् । न ह्यन्यस्य कस्यचित् [^22]आम्रेडितश्वेतद्वीपदेवताद्वैतमेतादृशं तेजः ।

(नेपथ्ये)

अधराहितचारुवंशनाला मकुटालम्बिमयूरपिच्छमालाः । 

हरिनीलशिलाविभङ्गनीलाः प्रतिभाः सन्तु ममान्तिमप्रयाणे ॥ ३३ ॥  
राजा - अहो तु खलु भगवतो महामुनेः प्रपञ्चितपरमपुरुषभावनाविशेषा विपञ्चिकानिनादकर्बुरा विभ्रमगीतिः ।

सुमतिः - अय्यउत्त, एदेण खु आअदेण इसिणा तुझ जाव संवादो होज्ज । अहअं दाव सहीअणसहिदा संलवंती तुह्म समीहिदे तुरम्म ।

( आर्यपुत्र, एतेन खल्वागतेन ऋषिणा युष्माकं यावत्संवादो भवेत् । अहं तावत्सखीजनसहिता संलपन्ती युष्माकं समीहिते

त्वरे ।)

(इति सचेटी निष्क्रान्ता )  
(ततः प्रविशति नारदः)

नारदः- अहो नु खलु महाराजोऽयमनादिसंसारसागरनिमग्नं पुरुषमाध्यात्मिक विज्ञानपोतमारोप्य बहुधैव बाह्यकुदृष्टि जलजन्तुभिरनुपप्लुतेन सुपथा समाधिपारसंनिकर्षमानीय साध्यशेषे संत्वरमाणस्तिष्ठति । अद्य खलु,

सुमतिबहुमतेन स्वात्मना सत्त्वधाम्ना 

बहिरबहिरुदीर्णे वारिते वैरिवगें ।

 जनयति पुरुषस्य ज्यायसीं चित्तवृत्तिं

समविषमविभेदी सार्वभौमो विवेकः ॥ ३४ ॥

ततश्च,

तितिक्षुर्द्वन्द्वानि द्रुतमतिरयत्नोपनतभुक्-

परित्याज्यत्यागी भ्रमर इव सारग्रहरुचिः ।

कृतज्ञः प्राप्तव्ये नियतधृतिरेकान्तरसिको

मुमुक्षुः संधत्ते मुनिरनिभृतं ब्रह्मणि मनः ॥ ३५ ॥  
राजा - ( त्वरितमुपसृत्य ) भगवन्, अद्य खलु धन्या वय-

मनुगृहीताः स्मः ।

अयमहमभिवादये भवन्तं 

[^23]सकलसुरासुरवृन्दवन्दनीयम् ।

विधिवशपरिभूतमोहपक्षो

विनयपरिष्कृतसंनतिर्विवेकः ॥ ३६ ॥  
नारदः - आयुष्मन्, अप्रतिहतमनोरथः पुरुषमपवर्गे स्थापयेथाः । अवधूतमहामोहेन भवता नूनमन्तरितोऽयमन्तिमयु- गारम्भः । किंतु,

वीरश्रीरतिवेलविक्रमभवद्दोः शृङ्गनिःशृङ्खल-

क्रीडादत्तकृतार्थतापरवती न त्वत्परं प्रेक्षते । 

अद्यत्वे पुनरद्भुतप्रणयिनी दृष्टिस्त्वया पात्यता-

मन्तर्द्रष्टुमनन्यदृष्टमनघं त्यक्तावधिं शेवधिम् ॥ ३७ ॥ 

राजा :---- भगवन्, किमस्ति कश्चिच्छत्रुशेषः, यत्रास्माभिः सावधानैर्यतितव्यम् ?

नारदः – न कश्चिदस्ति । तथापि [^24]'नीतिप्रधानेन भवता नित्यं विमृश्यते । अद्य तु-  
समग्रबलयोगेन समरे पातितास्त्वया ।

कामक्रोधादयो वीराः स्वर्गस्त्रीभिः स्वयं वृताः ॥ ३८ ॥ किंच,

तत्वबोधजनके[^25] तवाहवे मोहवीरविजयेन मोहिताः । 

अप्रविष्टसमराः प्रदुद्रुवुर्हर्षशोकभयचापलादयः ॥ ३९ ॥ 

तथापि किंचिदिह चिन्तनीयम् । इह हि -- 

त्रैगुण्याम्भोधिवेलावनतृणविषयग्रासदुर्वासनोद्य-

द्भोगैदं पर्यपर्याकुलितमनुयुगोत्कण्ठितोदग्रवृत्तिम् । 

भूयो भूयः स्वचक्रे भ्रमयति नृपशुं गाढबन्धोपरुद्धं[^26]

कालोऽसौ कर्ममालाघटितभवघटीयन्त्रतन्त्रस्वतन्त्रः ॥ ४० ॥  
राजा - अत एव खल्वहमनेहश्चक्र[^27]भ्रमणादह्नाय बहिर्भाव यितुमभिवाञ्छामि । तथाहि-

कालावर्तान्प्रकृतिविकृतीः कामभोगेषु दोषा-

ज्ज्वालागर्तप्रतिमदुरितोदर्कदुःखानुभूतिम् । 

याथातथ्यं स्वपरनियतं यच्च दिव्यं पदं तत्

काराकल्पं वपुरपि विदन् कस्तितिक्षेत बन्धम् ॥ ४१ ॥  
अत्र तु भगवता निःसमाभ्यधिकनिवृत्तिधर्मात्मना निपुणमस्मन्मनीषिते साहाय्यकमाचरणीयम् । निजदुरितनिदाघनिष्टप्तजन्तुसंजीवनी खलु भव्यवृत्तीनां भवादृशां वागमृतवृष्टिः ।

लुप्तदृष्टिभिरलब्धदेशिकैर्लोकवेदपदवी दुरत्यया ।

तत्प्रसीद भगवन्मदीक्षितं पुण्डरीकमिव पाहि मन्त्रतः ॥ ४२ ॥  
व्यवसायः - स्वधर्म एव भगवता श्रुतिशिरसि गीतः

सूचितोऽसौ देवेन ।

नारदः - अस्मदभिमतमेव समादिष्टं महाराजेन । यतिष्ये

चाहं यथासारम् ।  
अधिकमिह मुमुक्षोरागमग्राह्यवर्गात्

स्वयमिह गुरुभक्त्या दर्शितं स्वानुभूतौ ।

प्रथयति मयि सौम्य त्वन्निदेशेन मन्ये

सपदि भवति लग्ने[^28] गाढलग्नः समाधिः ॥ ४३ ॥

तदिह यदभ्यर्थिता वयं भवद्भयां किमपि करणीयं तत्साध-

यितुमितः साधयामः ।

(इति सहर्षनृत्तगत्या निष्क्रान्तः)  
राजा सेनापते, संप्रति सिद्धप्रायं समाधिमुत्पश्यामि ।

अस्ति तावत् -

षडङ्गमथवाष्टाङ्गं समाधिमधिरोक्ष्यतः ।

अवलम्बनमक्षुद्रा दयैका दानवद्रुहः ॥ ४४ ॥  
W  
तयैव गाढावलम्बितोऽसौ पुरुष इदानीमालक्ष्यते । तथाहि--- 

विषयमदिरामुग्धैस्त्यक्तः स एष पृथग्जनैः

वचन समये यत्रैकायं क्वचिच्च तथास्पदे । 

निभृतकरणग्रामस्तृप्य [^29]न्निरुद्धमरुद्गणः

परमिह परे धानि प्रत्यङ्मुखः प्रतितिष्ठति ॥ ४५ ॥  
अपिच,

पुलकमुकुलो तुङ्गैरङ्गैरुदश्रुभिरीक्षणै-

रयमनुभवत्यन्तर्दृष्टिः समाधिरसं पुमान् । 

ध्रुवमिह महानन्दब्रह्मोपलम्भनलक्षणे

महति विभवे निष्प्रत्यूहा मनोरथपद्धतिः ॥ ४६ ॥

व्यवसायः - देव, अहमप्येतदवगच्छामि ; 

तृणक्षोदं क्षेप्तुं प्रलयपवनो न प्रभवति

क्षमस्तन्निर्दग्धुं यदनभिमतौ कालदहनः । 

तदर्वाचः सर्वानजहदवधिद्वन्द्वनियमान्

विदन्नासौ तृप्यत्यथ च न विषादे निपतति ॥ ४७ ॥  
अपिच,

तुलायन्त्रोदन्तक्रमघटितनिम्नोन्नतिभृतौ

गुणौ मृढक्रूरौ युगपदधरीकृत्य मुदितः । 

मुनिर्मुक्तिद्वारं मुरमथनधीसंततिसुधा-

निधिप्रादुर्भावं भजति पुरुषः सत्त्वमनघम् ॥ ४८ ॥  
तदहं निष्पन्नकल्पमेवास्य समाधिमभिमन्ये । अस्य च,

स्वफलेन तुलारूढः समाधिर्मुक्तिसाधकः । 

न्यूनाधिकसमत्वेषु विकल्पायैव कल्पते ॥ ४९ ॥  
राजा -- सेनापते, अपावृतार्धमहमिह मुक्तिद्वारमभिमन्ये । अद्य पुनरत्यासन्नमनोरथै[^30] 'रस्माभिरवहितमतिभिरेतदास्थेयम्-

अविकल बहुमत्या सेवितोऽहं सुमत्या

नियतिमनतिलङ्घ्यां निर्ममः सान्त्वयामि । 

त्वरयितुमिह[^31] देवीं त्वन्मते विष्णुभक्तिं

गणयितुमपि सिद्धिं गच्छ सेनापते त्वम् ॥ ५० ॥

व्यवसायः - यदादिशति देवः ।

(इति निष्क्रान्तः)

राजा - ( पुरस्तादवलोक्य) सुमतिनिकेतनमेतत्स्वयंप्रभमासीदामि । ( सहर्षबहुमानम् ) -

बलदर्शनमण्डपं श्रुतीनां बहुभिर्भावितवैभवं प्रमाणैः । 

अवधूतरजस्तमस्कमेतत् सुमतेस्तत्त्वमयं विभाति सौधम् ॥ ५१ ॥  
( विलोक्य) कासाविह विशुद्धसुधासंदोहसौम्यस्वभावा श्वेतद्वीपदेवतेव संदृश्यते ? (किंचिदुपसृत्य ) प्रत्यभिजानाम्येनाम् । परिगतिविशेषादसावन्येव भाति ।

इयमखिलपुमर्थप्रार्थनाकल्पवल्ली

सितमतिभिरनन्यैः सेविता सिद्धबृन्दैः । 

द्युतिभिरविरलाभिर्द्योतयन्ती दिगन्तान्

विशति सुमतिसौधं[^32] विष्णुभक्तिर्विशुद्धम् ॥  
तदहमप्यत्र प्रविश्य यावत्पुरुषं कृतकृत्यं कृतार्थं च निर्धारयामि, तावदवहितः सहधर्मचारिण्या देव्या सुमत्या सह नैःश्रेयसीं नियतिमास्थाय निवत्स्यामि ।

( इति सविमर्शं निष्क्रान्तः)

इति कवितार्किक सिंहस्य सर्वतन्त्र स्वतन्त्रस्य श्रीमद्वेङ्कटनाथस्य वेदान्ताचार्यस्य कृतिषु संकल्पसूर्योदये समाधिसंभवो नाम नवमोऽङ्कः ॥ ५२ ॥

____________