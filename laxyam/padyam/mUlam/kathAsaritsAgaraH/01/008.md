---
title: ००८

---
अष्टमस्तरङ्गः ।  
एवं गुणाढ्यवचसा साथ सप्तकथामयी ।  
स्वभाषया कथा दिव्या कथिता काणभूतिना ।। १  
तथैव च गुणाढ्येन पैशाच्या भाषया तया ।  
निबद्धा सप्तभिर्वर्षैर्ग्रन्थलक्षाणि सप्त सा ।। २  
मैतां विद्याधरा हार्षुरिति तामात्मशोणितैः ।  
अटव्यां मष्यभावाच्च लिलेख स महाकविः ।। ३  
तथा च श्रोतुमायातैः सिद्धविद्याधरादिभिः ।  
निरन्तरमभूत्तत्र सवितानमिवाम्बरम् ।। ४  
गुणाढ्येन निबद्धां च तां दृष्ट्वैव महाकथाम् ।  
जगाम मुक्तशापः सन्काणभूतिर्निजां गतिम् ।। ५  
पिशाचा येऽपि तत्रासन्नन्ये तत्सहचारिणः ।  
तेऽपि प्रापुर्दिवं सर्वे दिव्यामाकर्ण्य तां कथाम् ।। ६  
प्रतिष्ठां प्रापणीयैषा पृथिव्यां मे बृहत्कथा ।  
अयमर्थोऽपि मे देव्या शापान्तोक्तावुदीरितः ।। ७  
तत्कथं प्रापयाम्येनां कस्मै तावत्समर्पये ।  
इति चाचिन्तयत्तत्र स गुणाढ्यो महाकविः ।। ८  
23  
अथैको गुणदेवाख्यो नन्दिदेवाभिधः परः ।  
तमूचतुरुपाध्यायं शिष्यावनुगतावुभौ ।।९  
तत्काव्यस्यार्पणस्थानमेकः श्रीसातवाहतः ।  
रसिको हि वहेत्काव्यं पुष्पामोदमिवानिलः ।।१०  
एवमस्त्विति तौ शिष्यावन्तिकं तस्य भूपतेः ।  
प्राहिणोत्पुस्तकं दत्त्वा गुणाढ्यो गुणशालिनौ ।।११  
स्वयं च गत्वा तत्रैव प्रतिष्ठानपुराद्बहिः ।  
कृतसंकेत उद्याने तस्थौ देवीविनिर्मिते ।।१२  
तच्छिष्याभ्यां च गत्वा तत्सातवाहनभूपतेः ।  
गुणाढ्यकृतिरेषेति दर्शितं काव्यपुस्तकम् ।।१३  
पिशाचभाषां तां श्रुत्वा तौ च दृष्ट्वा तदाकृती ।  
विद्यामदेन सासूयं स राजैवमभाषत ।।१४  
प्रमाणं सप्तलक्षाणि पैशाचं नीरसं वचः ।  
शोणितेनाक्षरन्यासो धिक्पिशाचकथामिमाम् ।।१५  
ततः पुस्तकमादाय गत्वा ताभ्यां यथागतम् ।  
शिष्याभ्यां तद्गुणाढ्याय यथावृत्तमकथ्यत ।।१६  
गुणाढ्योऽपि तदाकर्ण्य सद्यः खेदवशोऽभवत् ।  
तत्त्वज्ञेन कृतावज्ञः क नामान्तर्न तप्यते ।। १७  
सशिष्यश्च ततो गत्वा नातिदूरं शिलोच्चयम् ।  
विविक्तरम्यभूभागमग्निकुण्डं व्यधात्पुरः ।। १८  
तत्राग्नौ पत्त्रमेकैकं शिष्याभ्यां साश्रु वीक्षितः ।  
वाचयित्वा स चिक्षेप श्रावयन्मृगपक्षिणः ।। १९  
नरवाहनदत्तस्य चरितं शिष्ययोः कृते ।  
ग्रन्थलक्षं कथामेकां वर्जयित्वा तदीप्सिताम् ।। २०  
तस्मिंश्च तां कथां दिव्यां पठत्यपि दहत्यपि ।  
परित्यक्ततृणाहाराः शृण्वन्तः साश्रुलोचनाः ।। २१  
आसन्नभ्येत्य तत्रैव निश्चला बद्धमण्डलाः ।  
निखिलाः खलु सारङ्गवराहमहिषादयः ।। २२  
अत्रान्तरे च राजाभूदस्वस्थः सातवाहनः ।  
दोषं चास्यावदन्वैद्याः शुष्कमांसोपभोगजम् ।। २३  
आक्षिप्तास्तन्निमित्तं च सूपकारा बभाषिरे ।  
अस्माकमीदृशं मांसं ददते लुब्धका इति ।। २४  
पृष्टाश्च लुब्धका ऊचुर्नातिदूरे गिरावितः ।  
पठित्वा पत्त्रमेकैकं कोऽप्यग्नौ क्षिपति द्विजः ।। २५  
तत्समेत्य निराहाराः शृण्वन्ति प्राणिनोऽखिलाः ।  
नान्यतो यान्ति तेनैषां शुष्कं मांसमिदं क्षुधा ।। २६  
इति व्याधवचः श्रुत्वा कृत्वा तानेव चाग्रतः ।  
स्वयं स कौतुकाद्राजा गुणाढ्यस्यान्तिकं ययौ ।। २७  
ददर्श तं समाकीर्णं जटाभिर्वनवासतः ।  
प्रशान्तशेषशापाग्निधूमिकाभिरिवाभितः ।। २८  
अथैनं प्रत्यभिज्ञाय सबाष्पमृगमध्यगम् ।  
नमस्कृत्य च पप्रच्छ तं वृत्तान्तं महीपतिः ।। २९  
सोऽपि स्वं पुष्पदन्तस्य राज्ञे शापादिचेष्टितम् ।  
ज्ञानी कथावतारं तमाचख्यौ भूतभाषया ।। ३०  
ततो गणावतारं तं मत्वा पादानतो नृपः ।  
ययाचे तां कथां तस्माद्दिव्यां हरमुखोद्गताम् ।। ३१  
अथोवाच स तं भूपं गुणाढ्यः सातवाहनम् ।  
राजन्षड्ग्रन्थलक्षाणि मया दग्धानि षट् कथाः ।। ३२  
लक्षमेकमिदं त्वस्ति कथैका सैव गृह्यताम् ।  
मच्छिष्यौ तव चात्रैतौ व्याख्यातारौ भविष्यतः ।। ३३  
इत्युक्त्वा नृपमामन्त्र्य त्यक्त्वा योगेन तां तनुम् ।  
गुणाढ्यः शापनिर्मुक्तः प्राप दिव्यं निजं पदम् ।। ३४  
अथ तां गुणाढ्यदत्तामादाय कथां बृहत्कथां नाम्ना ।  
नृपतिरगान्निजनगरं नरवाहनदत्तचरितमयीम् ।। ३५  
गुणदेवनन्दिदेवौ तत्र च तौ तत्कथाकवेः शिष्यौ ।  
क्षितिकनकवस्त्रवाहनभवनधनैः संविभेजे सः ।। ३६  
ताभ्यां सह च कथां तामाश्वास्य स सातवाहनस्तस्याः ।  
तद्भाषयावतारं वक्तुं चक्रे कथापीठम् ।। ३७  
सा च चित्ररसनिर्भरा कथा विस्मृतामरकथा कुतूहलात् ।  
तद्विधाय नगरे निरन्तरां ख्यातिमत्र भुवनत्रये गता ।। ३८  
इति महाकविश्रीसोमदेवभट्टविरचिते कथासरित्सागरे कथापीठलम्बकेऽष्टमस्तरङ्गः ।  
समाप्तश्चायं कथापीठलम्बकः प्रथमः ।