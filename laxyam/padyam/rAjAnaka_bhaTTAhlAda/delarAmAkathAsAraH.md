+++
title = "देलरामाकथासारः"
author = "राजानक भट्टाह्लाद"
publisher = "तुकाराम जावजी"
"publish year" = "1902"
domain = "काव्यानि"
sub-domain = "कथा"
pages = "55"
language = "संस्कृतम्"
editor = "शिवदत्त काशीनाथ पाण्डुरङ्ग परब"
printer = "तुकाराम जावजी"
"serial no." = "Ebharati-5626"
source_url = "https://www.ebharatisampat.in/readbook3.php?bookid=MjcxNjY4OTU4NDcwMDQ1&pageno=MjI0MjQyNjk5NTk="

+++
[[देलरामाकथासारः	Source: [EB](https://www.ebharatisampat.in/readbook3.php?bookid=MjcxNjY4OTU4NDcwMDQ1&pageno=MjI0MjQyNjk5NTk=)]]

\[

[TABLE]

[TABLE]

**काव्यमाला।**

<MISSING_FIG href="../books_images/U-IMG-1720882370देलारमा4.JPG"/>

राजानकभट्टाह्लादकविरचितो

**देलरामाकथासारः।**

<MISSING_FIG href="../books_images/U-IMG-1720882389देलारमा2.JPG"/>

**प्रथमः सर्गः।**

**नमस्कृतिर्यस्य परं सपर्यावर्याप्रसूनैर्न तु धूपदीपैः।  
सदैव युष्मान्महिमा प्रभूतः पायात्खदैवस्य हितस्य तस्य॥१॥**

**एषा कथा मौसलशास्त्रदृष्टा भूयिष्ठसद्वाच्यमहाविशिष्टा।  
मनोविनोदाय सतां जनानां गीर्वाणवाण्या क्रियते मयाद्य॥२॥**

**धनेशदिग्वारवधूसुवेशो देशो धरामण्डलहारिभूषा।  
अस्ति प्रभूताद्भुतवस्तुलाभो नाम्ना हलाभो जगति प्रतीतः॥३॥**

**यत्राङ्गनालिङ्गनमद्यपानक्रीडाप्रपञ्चेष्वभवद्धि चिन्ता।  
कलिश्च नित्यं शुकशारिकासु मन्युः सपत्नीषु परस्परं च॥४॥**

**कचग्रहस्तत्र मृगेक्षणासु नाशो बभूवाखिलदुर्नयेषु।  
पातोऽपि लीलाधृतकन्दुकेषु घातः स्मरास्त्रैस्तरुणेषु यत्र॥५॥**

**वराङ्गनानूपुरयुग्म एव यत्र प्रहृद्यं मुखरत्वमासीत्।  
प्रतोदघातस्तुरगेषु चापध्वनिः सुधासूतिवसन्तशत्रौ॥६॥**

**सामर्षनारीपरिसान्त्वनेषु वचोहरप्रेषणमेव चासीत्।  
किं चापि नित्यं रतियुद्धकाले यूनां जनानामतिनिर्दयत्वम्॥७॥**

**यत्राभवद्बाष्पजलप्रपातो वालाङ्गनानां नवसंगमेषु।  
पीडाभवच्चासुरदच्छदेन वातूलचेष्टा मधुघूर्णितेषु॥८॥**

**चैवर्ण्यमासीन्मदनातुरेषु कम्पोऽभिषेकावसरे वधूनाम्।  
शङ्काभवत्तत्सुरताप्तिहेतोर्यस्मिन्पुरे चेतसि कामुकानाम्॥९॥**

**वक्रोक्तिरासील्लटभाङ्गनासु नैष्ठुर्यमेतत्कुचमण्डलेषु।  
गोर्हाप्यभूट्टुप्कृतकार्य एव नित्यं नराणां सुकृताश्रयाणाम्॥१०॥**

**याच्ञाभवत्कामिजनस्य बालवराङ्गनालिङ्गनचुम्वनेषु।  
अधोगतिर्द्राग्जरतीस्तनेषु तदीयकेशेषु च मन्दभावः॥११॥**

**कृशत्वमासील्ललनोदरेषु छेदोऽपि पुष्पावचये तरूणाम्।  
स्तम्भोऽप्यनङ्गप्रभवोऽभिकेषु रते नवोढाकरुणप्रलापः॥१२॥**

**मनस्विनीसान्त्वन एव चाटु तद्भ्रूषु कौटिल्यमभूत्सुहारि।  
व्यथा हि कामाहिततीक्ष्णवाणपातेन पान्थेषु रतोत्सुकेषु॥१३॥**

**धिग्वाद आसीत्परिचुम्बनेन यूनां नवोढानवसंगमेषु।  
कोपः क्षणं भर्तृषु मानिनीनां कृतापराधेष्वपरारतेन॥१४॥**

**तत्राभवद्विश्रुतकीर्तिपूरः संग्राममध्ये प्रवरः सुवीरः।  
साधुर्दयालुः सरलोऽतिधीरो राजा सुरत्राण[^1]महम्मदाख्यः॥१५॥**

[^1]: "'सुल्तान्' इति यावनीभाषायाम्."

**तस्यातिभक्ता हितकार्यसक्ता नानाप्रतीता खलु मेरभक्ता।  
बभूव चेतोहरकान्तिरूपा भार्या निजान्तःपुरमुख्यभूता॥१६॥**

**तया समं चापरकामिनीभिः शृङ्गारकेलीर्विविधाः स कुर्वन्।  
बभार नो जातुचिदेव राज्यकार्यादिचिन्तां हृदि निर्विमर्षः॥१७॥**

**त्यक्तप्रजाजस्रविचार्यकार्ये तस्मिन्प्रयाते विपुले च काले।  
अदर्शनालापवशादमात्यवर्या विरक्ता निखिला बभूवुः॥१८॥**

**तस्यैकदा भूमिपतेः पुरस्तान्निरीक्षितुं वक्रमुपानिनाय।  
सुनिर्मलं दर्पणमुच्चशोभं बाह्याङ्गने नापित एक एव॥१९॥**

**आदर्शमध्ये स ददर्श राजा वक्रं जरापाण्डुररोमकूर्चम्।  
ततः प्रदध्यौ सहसा विमुच्य तद्दर्पणं जातघनानुतापः॥२०॥**

**इयत्यहो भूरितरे च काले यातेऽपदानं न हि किंचिदेव।  
अकार्षमुच्चैर्नरनाथयोग्यं वयोऽनयं निष्कलतावशेषम्॥२१॥**

**ध्यात्वेति तां रात्रिमथातिवाह्य प्रातर्वितीर्य स्वपुरे निजाज्ञाम्।  
विनिर्ययौ सर्वसहाययोधभृत्यान्वितः सन्मृगयां विधातुम्॥२२॥**

**गच्छन्स मार्गे विशिखावलीभिर्निपातयन्प्राणिगणान्धरित्र्याम्।  
पार्ष्णिप्रहारातिसकोपवाजिवेगेन दूरं कटकाज्जगाम॥२३॥**

**प्रधाव्यमानप्रवराश्ववेगादेकं महागह्वरमाससाद।  
तत्रालुलोके वरवर्णशोभामेकां मृगीं निर्भयगामिनीं सः॥२४॥**

**तामीक्ष्य तत्र नृपतिर्निजचापदण्डा-  
द्धन्तुं निशातविशिखं निचकर्ष सद्यः।  
स व्याजहार हरिणी तु मनुष्यवाचा  
त्वेकत्र रुद्धगतिरुद्गतविस्मयं तम्॥२५॥**

**राजंस्त्वदर्थमधुना हि समागताह-  
माकृष्य बाणधनुषी इह संहरातः।  
किंचिद्वदामि सुमते क्षणमात्रमेव  
यत्सावधानमनसा श्रृणु तत्समग्रम्॥२६॥**

**दुष्कर्मणार्जितविपत्तव भूपतेऽस्ति  
या सर्वसद्विभववित्तविनाशकर्त्री।  
तर्हि तर्हि यदि वाञ्छसि तत्समेति  
त्वां साधुनैव सहसा तु मदीयवाचा॥२७॥**

**किं तु त्वमिच्छसि तु चेत्परिणामकाले  
तत्सांप्रतं भज मदीयगिरा खराज्यम्।  
ब्रूह्यद्य हृद्गतयथेष्टनिजाभिलाषं  
त्वत्कारणात्रिदिवतोऽहमिहावतीर्णा॥२८॥**

**श्रुत्वेति तद्विरमसौ पृथुजातदुःखो  
दोलाधिरूढहृदयोऽथ समभ्यधात्ताम्।  
जायामुपैमि ननु यावदहं क्षणेन  
पृष्ट्वाम्ब तावदिह मद्दयया भव त्वम्॥२९॥**

**उक्ते तथेति स तया स्वपुरं प्रतस्थे  
मार्गेऽथ संमिलितसैन्यभटानुयातः।**

**गच्छञ्जवेन सहसा निजराजधानीं  
संप्राप्य वासभवनं निजमाविवेश॥३०॥**

**आनीय तत्र निकटं किल मेरभक्ता  
दूरीकृताखिलजनो विजनं समेत्य।  
तस्याः शशंस नृपतिः स मृगीवचस्त-  
त्प्रोद्भिन्नबाष्पजलगद्गदभाषितेन॥३१॥**

**आकर्ण्य तद्गिरमुवाच तु मेरभक्ता  
सा तं विमृष्य विपुलोद्गतचित्तपीडा।  
राजन्नुपैति यदि दुर्गतिरद्य शक्ति-  
र्देहेऽस्ति किंचिदपि सोढुमुरुप्रयत्नम्॥३२॥**

**प्राप्तेऽथ दारुणतरे परिणामकाले  
शान्ताखिलेन्द्रियनितान्तघनावसादे।  
कुर्वः किमेव वत कुत्र तदा प्रजा वः  
सर्वे हसन्ति हि यदङ्गुलिदर्शनेन॥३३॥**

**तद्गच्छ तूर्णमित एव मृगीसमीपं  
तां ब्रूहि भूमिप पुरो विनयात्प्रणम्य।  
मातस्त्वदीयवचसा तु विपन्ममाद्य  
स्फीतव्यथां तु न सहे परिणामकाले॥३४॥**

**इति निजदयिताया वाचिकं तन्निशम्य  
रजनिमवनिपालः स्वावरोधेऽतिवाह्य।  
उषसि तु मृगयाव्याजेन दूरीकृतस्व-  
भृतकसचिवसैन्यः काननं तद्विवेश॥३५॥**

इति राजानकभट्टाह्लादकविरचिते देलरामाकथासारे मृगीदर्शनानन्तरं नृपगमनं नाम  
प्रथमः सर्गः।  
\_\_\_\_\_\_\_\_\_\_\_\_

**द्वितीयः सर्गः।**

**अथ सपदि कुतोऽप्यागत्य दत्तावधानां  
स नरपतिरपश्यत्तां मृगी काननेऽत्र।**

**द्रुततरमुपसृत्य प्राह नम्रोत्तमाङ्गो  
भवतु जननि हन्त व्यापदद्यैव सा मे॥१॥**

**वच इदमथ तस्याकर्ण्य सद्यस्तिरोभू-  
द्विपुलजनितचेतोविस्मया सा कुरङ्गी।  
त्रिचतुरपदयातस्यावनीशस्य बाजी  
सपदि विधिनियोगाद्धन्त पञ्चत्वमाप॥२॥**

**निजकटकसमीपप्राप्तमात्रेऽथ पभ्द्यां  
सपदि धरणिनाथे दुःखनम्रोत्तमाङ्गे।  
विपुलसुभटचक्राक्रान्तसर्वमृगव्या  
विविधनिशितहेतिर्व्याधसेना जगाम॥३॥**

**तदथ सकलसैन्यं हन्तुमभ्युद्यतां तां  
सपदि शबरसेनां वीक्ष्य सर्वेऽप्यमात्याः।  
प्रवरहयगणानारुह्य तूर्णं तु जग्मु-  
र्नगरमवनिपालं तं पदातिं विमुच्य॥४॥**

**सकलविपुलसैन्ये विद्रुते ते पुलिन्दा  
नरपतिमिममेकं वीक्ष्य दीनं पदातिम्।  
रुरुधुरथ समेत्य ज्यातले संनिपात्य  
पृथुतरमुरुरज्ज्वा दोर्युगं चापि बद्ध्वा॥५॥**

**परिहृतसकलालंकारभूयिष्ठरत्नं  
धरणिपतिममन्दप्रत्तगात्रप्रहारम्।  
मुमुचुरथ कथंचिद्रज्जुबन्धं निवार्य  
स्रवदपरिमितासृग्धारमेतं किराताः॥६॥**

**तदतिघनरुषाथात्रान्तरे तत्सहायाः  
सपदि ददुरमन्दानन्दितास्तत्स्वराज्यम्।  
द्रुततरमपरस्मै गोपुरे संनिधाय  
प्रथितविपुलशौर्यात्रक्षिणो हेतिहस्तान्॥७॥**

**इति निजपुरवार्तां तामजानन्स राजा  
मुषितसकलभूषारत्नविच्छायशोभः।  
द्रुतपदमवरोधोत्कण्ठितोऽथ प्रतस्थे  
शवरनिबिडबन्धायासितो राजधानीम्॥८॥**

**कतिपयमथ वर्त्मातीत्य गच्छन्पुरस्ता-  
न्नरपतिरथ पद्भ्यां मेरभक्तां ददर्श।  
मलिनवसनभाजं स्वप्रियां तां रुदन्तीं  
विगतनिजपरिष्कारां भिया क्षिप्रयान्तीम्॥९॥**

**अथ तां निरीक्ष्य च कथंचिदेव स प्रविभाव्य भूमिपतिरात्मवल्लभाम्।  
घनतप्तबाष्पजलगद्गदस्वरो निजशोककारणमपृच्छदन्तिके॥१०॥**

**अयि वैशस(?)कारणं प्रिये वद केनासि नितान्तदुःखिता।  
विगतांशुकभूषणा कथं क्व च यासि द्रुतगामिनी पुरः॥११॥**

**अथ सा विनतानना पतिं तमुदीक्ष्यावददश्रुगद्गदम्।  
सचिवैस्तव राज्यमर्पितं ह्यपरस्मै द्रुतमेत्य पत्तनम्॥१२॥**

**अहमप्यपनीतभूषणा नगरादद्य पलाय्य चागता।  
त्वमपि क्व नु यासि सांप्रतं यदि दृष्टो रिपुभिर्निहन्यसे॥१३॥**

**तदितस्त्वरितं तु कंचनापरदेशं हि मया सह व्रज।  
अनुकूलविधिस्तथापि ते यदहं संघटिता पुरोऽधुना॥१४॥**

**इति तद्वचनेन दुःखितः प्रविहाय स्वपुरस्पृहं नृपः।  
परदेशमथोपचक्रमे सहसा गन्तुमरातिसाध्वसात्॥१५॥**

**अथ स भूमिपतिर्दयितासखो गहनभूधरवर्त्म परिभ्रमन्।  
कमपि देशमवाप्य चकार तद्वसतिमध्वघनश्रमखेदितः॥१६॥**

**न गुणवान्न च विक्रमलाञ्छनो न कवितापि च यत्र हि पूज्यते।  
परमसौ बत जीवति यः सदा नयति काष्ठचयं गहनान्तरात्॥१७॥**

**स नृपतिः सुकुमारशरीरवानपि दरिद्रतया विवशीकृतः।  
अधमवंशजनेऽपि विगर्हितामपि कुवृत्तिमजिग्रहदेव ताम्॥१८॥**

**प्रत्युषस्यपि निजप्रियार्पितापूप एव पथि भोजनाय सः।  
दूरवर्तिगहनान्तरं ययाविन्धनानयनहेतवे सदा॥१९॥**

**सायमेत्य विपिनात्पुरं प्रविश्यापणे तमपि काष्ठसंचयम्।  
वृत्तिमेष कुरुते स्म हन्त विक्रीतलब्धमितनिष्कसंख्यया॥२०॥**

**एवमेव सुचिरं बभार विक्रीतकाष्ठनिचयेन जीविकाम्।  
प्रातरेव वत संततं व्रजन्सायमेत्य विपिनात्पुरं विशन्॥२१॥**

**द्वित्रियातपरिवत्सरावधौ काष्ठकष्टनिरतस्य तस्य सा।  
वल्लभा तु समजीजनत्सुतौ द्वौ क्रमेण शशिकान्तिसुन्दरौ॥२२॥**

**वृद्धिमापतुरथो क्रमेण तौ दारकौ रुचिरराजलक्षणौ।  
मातृपितृघनहर्षकारिणौ शैशवोचितमनोज्ञलीलया॥२३॥**

**.........................................................................।  
.........................................................................॥ २४॥**

**.........................................................................**।  
**........................................................................॥ २५॥**

\[इति राजानकभट्टाह्लादकविरचिते देलरामाकथासारे **...................**नाम  
द्वितीयः सर्गः।  
\_\_\_\_\_\_\_\_\_\_\_

**तृतीयः सर्गः।**\]

**......................................................................।  
......................................................................॥१॥**

**......................................................................।  
......................................................................॥२॥**

**......................................................................।  
......................................................................॥३॥**

**......................................................................।  
......................................................................॥४॥**

**......................................................................।  
......................................................................॥५॥**

**..........................................................................।  
..........................................................................॥६॥**

**..........................................................................।  
..........................................................................॥७॥**

**..........................................................................।  
..........................................................................॥८॥**

**..........................................................................।  
..........................................................................॥९॥**

**..........................................................................।**  
**..........................................................................॥१०॥**

**..........................................................................।  
..........................................................................॥११॥**

**..........................................................................।**

**..........................................................................॥१२॥**

**..........................................................ह मातः।**  
**तुभ्यमद्य तु ददानि समग्रांस्तान्गृहाण सहसैव हि मत्तः॥१३॥**

**द्रव्यमन्यदधिकं ह्यत एतन्नैव रत्नमिह चार्हति लब्धुम्।  
नेयता यदि ददासि भवत्या नीयतामपरधाम तदद्य॥१४॥**

**सा निशम्य गिरमित्थममन्दानन्दितस्य वणिजस्तु विमृष्य।  
एवमस्त्विति जगाद पुरस्तात्संनिधाय धरणीपतिपत्नी॥१५॥**

**सोऽथ सार्थपतिरुद्धतहर्षस्तूर्णमेव विगणय्य समग्रम्।  
तत्समर्प्य च शतत्रयमस्यै भासुरं मणिमजिग्रहदण्डम्॥१६॥**

**तां ततः प्रमुदितः स बभाषे सन्ति चान्यमणयोऽस्य समानाः।  
तर्हि यद्यपि तवाद्य समीपं तान्समानय जनन्यखिलांस्त्वम्॥१७॥**

**दीयते खलु मयास्य समानं वित्तमम्व विगणय्य समग्रम्।  
तन्निशम्य मुदिता नृपपत्नी सा तथेति तमथो निजगाद॥१८॥**

**साप्यशेषमथ तत्परिगृह्य स्फीतहर्षभरपूरितचित्ता।  
आययौ निजगृहं नृपपत्नी व्यापदन्तसमयं प्रविदन्ती॥१९॥**

**गूढमेव तदुपार्जितवित्तं सा निधाय विजने नृपजाया।  
कस्यचिन्न समभाषत नैवादर्शयच्च कृतसंवृतिरुचैः॥२०॥**

**सा परेऽह्णिच समेत्य विहङ्गीपञ्जरान्तिकमुपात्तघनास्था।  
अद्वितीयमपरं च तदण्डं पश्यति स्म गुरुदीप्ति स्वुदीप्तम्॥२१॥**

**तं मणिं च परिगृह्य सहर्षाकृप्य मञ्जुलसुपरगर्भात्।  
तस्य नैगमवरस्य समीपं सा पणान्तरमथैत्य जगाम॥२२॥**

**तत्र तस्य तु यथा प्रथम[^2]स्मिन्वासरे ननु तथैव तदह्नि।  
अण्डमेकमपरं च ततो विक्रीय वित्तमनयन्निजधाम॥२३॥**

[^2]: "'प्रथमे च' इति पाठः कल्पनीयः, प्रथमशब्दस्य सर्वनामसंज्ञकत्वाभावात्स्मिन्नादेशाप्रवृत्तेः."

**अथ सा तृतीयदिवसेऽपि तथा परिलब्धरत्नकृतविक्रयतः।  
समुपात्तवित्तनिचयेन तदा बहुशो जहर्ष सुखमाप भृशम्॥२४॥**

**इति संतताप्तगुरुरत्नचया विहगीप्रसादवशतो ननु सा।  
सह तेन सार्थपतिना व्यधित व्यवहारमत्र न परेण समम्॥२५॥**

**अथ संभृतप्रवरचित्तचया स्वपतिं कदाचिदवदद्दयया।  
सततं कुटुम्बभरणाय विभो नितरां प्रताम्यसि कुवृत्तिवशात्॥२६॥**

**निजशिल्पकर्मवशतो द्रविणं मम विद्यतेऽद्य ननु किंचिदिह।  
परिगृह्यते तदत एव मया सदनप्रयासकरदासजनः॥२७॥**

**ननु सर्वथा स्वपतिरेव सदा परिरक्ष्यते वरकुलाङ्गनया।  
तदितः परं भव सुखी सुचिरं त्यज काष्ठकष्टकृतवृत्तिमिमाम्॥२८॥**

**करवै कुटुम्बभरणं तु कथंचिदपि स्वयं विविधयत्नशतैः।  
न सहे त्वदीयवपुषः सततं पृथुखेदमुत्तमगुणस्य विभो॥२९॥**

**इति भारतीं प्रियहितां नृपतिः स निशम्य तामथ निजां दयिताम्।  
प्रशशंस जातघनहर्पभरो विरराम चेत्धनचयाहरणात्॥३०॥**

**स ततः प्रभृत्यभवदत्र सुखी सुकुलीनसाधुविबुधैर्गुणिभिः।  
सह धर्मशासनकथाविबुधा धरणीपतिर्विरचयन्सततम्॥३१॥**

**विहगीप्रसादपरिलब्धमहाद्रविणेन सा विपुलदासजनान्।  
समजिग्रहन्नरपतेर्दयिता निजमन्दिरे विविधकर्मकृते॥३२॥**

**अपि केवलं स्वयमसौ नितरां सह तेन सार्थपतिना सततम्।  
मणिभिर्धनैर्विदधती प्रवरैर्व्यवहारमास्त सुखितात्र पुरे॥३३॥**

**सततं तदीयसदनागमना परिजातसंस्तववशेन तु सा।  
गतयन्त्रणा विविधनर्महृता वणिजा समं रतिमचीकमत॥३४॥**

**स्वगृहात्सदैव घनभोज्यसुरादिकमेतदीयसदनं सधनम्।  
उपनीय तेन वणिजैव समं ह्यघसत्पपौ भृशमरंस्त च सा॥३५॥**

**प्रतिवासरं प्रचुररागहृता समभूत्तथैव किल सार्थपतौ।  
स्वधनेन रुच्यतममस्य कृते स्वयमेव भोज्यमपचत्तु यथा॥३६॥**

**तं भर्तारमपि स्वकीयतनयौ तौ राजचिह्नाङ्कितौ  
सर्वस्वं मनुते स्म नैव च तदा सा मेरभक्ता तथा।  
रागग्रस्तमतिर्यथैव वणिजं तं दुष्कुलीनं शठं  
स्त्रीणां दुश्चरितं न जातुचिदहो पापावहं शाम्यति॥३७॥**

इति देलरामाकथासारे वित्तप्राप्त्यनन्तरं वणिजा सह राजपत्नीसंगमो नाम  
तृतीयः सर्गः।

\_\_\_\_\_\_\_\_\_\_\_

**चतुर्थः सर्गः।**

**ज्ञानतीक्ष्णधिपणा बभूव तत्कालमस्य वणिजः स्वमन्दिरे।  
वृद्धयोषिदपि काचिदुच्चकैस्तत्कृपापरमना हि शाकिनी॥१॥**

**भोज्यभाण्डनिचयं सदा समादाय तत्र जरती विलोक्य सा।  
तां गतागतकरीं दिवानिशं सार्थवाहसदने विसिस्मिये॥२॥**

**एकदा समुपसृत्य साब्रवीत्सार्थवाहमथ वृद्धकामिनी।  
पुत्र सेयमिह संततं किमागच्छति प्रचुरभाण्डधारिणी॥३॥**

**एतदागमनहेतुमत्र मे ब्रूहि पुत्र मम तथ्यमेव तत्।  
नैव गोपयितुमर्हसि ध्रुवं त्वं मया तनयवद्धि मन्यसे॥४॥**

**हृद्गतं वद ममाधुना भृशं कौतुकं मम किलात्र वर्तते।  
वेद्म्यहं सकलबुद्धिचेष्टितं तद्ब्रवीमि हितकाम्यया तव॥५॥**

**सोऽभ्यधादिति निशम्य भारतीं वृद्धयोपितमिमामथो वणिक्।  
मातरत्र तव किं वदाम्यहं स्त्रीमनो हि तरलं प्लवंगवत्॥६॥**

**आययाविह निजात्पदाच्च्युतः कोऽपि भूमिपतिरम्विके पुरा।  
सेयमस्य दयिता मदन्तिके जातुचिद्व्यधित रत्नविक्रयम्॥७॥**

**तत्ततः प्रभृति जातसंस्तवा मां सदैव भजतेऽनुरागिणी \।  
नैव मुञ्चति कदाचिदप्यसौ स्नेहवन्धमनिवारितं मयि॥८॥**

**तत्स्वकीयधनसंचयाद्व्ययं नित्यमेव कुरुते निरन्तरम्।  
मामकं न हि तु किंचिदेव गृह्नाति वित्तमपि कल्पितार्थना॥९॥**

**भारतीमिति निशम्य सा ततस्तं जगाद जरती वणिक्पतिम्।  
पुत्र चेदतिघनानुरागिणी सा भवत्यपि भवत्यनारतम्॥१०॥**

**तत्स्वगेहविहगीं निहत्य चेत्त्वामुपानयति भोक्तुमद्य सा।  
मन्यते तदतिविस्मयान्मया प्रेम पूर्णमतिमात्रशोभनम्॥११॥**

**सोऽव्रवीदिति निशम्य तामथो मातरत्र वत को हि संशयः।  
यत्र दुर्लभसुपीनमेष मां शासनं तु कृपयानयात्र किम्॥१२॥**

**साप्यभाषत विहस्य शाकिनी तत्त्वमत्र न हि वेत्सि नन्दन।  
विस्मयप्रदमिहाद्य विद्यते कारणं न वितथं मयोच्यते॥१३॥**

**तन्निशम्य गुरुजातकौतुकः सोऽत्र सार्थपतिरुच्चकैस्ततः।  
पक्षिणीपिशितभक्षणोद्यतस्तत्प्रतीक्षणरतोऽभवत्तदा॥१४॥**

**सा जगाम नरनाथवल्लभा सार्थवाहनिकटं तदन्तरे।  
सोत्सुका प्रचुरहर्षमानसा भोज्यपानभृतभाण्डधारिणी॥१५॥**

**तां विलोक्य स पराङ्मुखोऽभवन्नैव किंचिदपि चावदत्ततः।  
संजहार च तदाननोत्सुकां दृष्टिमुच्चतरमन्युमानभूत्॥१६॥**

**सा तथाविधमवेक्ष्य तं प्रियं जारमाह समुपेत्य तत्क्षणम्।  
भूतले विविधभोज्यसंभृतस्थापिताभिनवभाण्डसंचया॥१७॥**

**त्वत्कृतेऽहमविमृष्य तत्क्षणं तत्करोमि तदपि ब्रवीषि यत्।  
नापराधमपि वेद्मि चात्मनः स्तोकमप्यथ हि येन खिद्यसे॥१८॥**

**तावकीनवचनामृतं मया केवलं दयित काङ्क्ष्यते सदा।  
किं पराङ्मुखमवस्थितो भवान्मन्दभाग्यवशतो मम प्रभो॥१९॥**

**वेत्सि किंचिदपराधमद्य मे यद्यहो तदपि किं प्रतीक्ष्यसे।  
रोचितं यदिह तत्कुरु प्रभुस्त्वं ममाहमपि चेटिका तव॥२०॥**

**नाथ किंचिदपि नोऽभवत्समाराधनाय मम चास्ति दुष्करम्।  
तत्प्रसीद वद सांप्रत द्रुतं हृद्गतं यदिह तन्महामते॥२१॥**

**अर्थ्यतां च भवता यदीप्सितं विद्यते मम यदेव दुर्लभम्।  
जीवितं यदनुरागतो मया दीयते परधने तु का कथा॥२२॥**

**इत्यस्या गिरमुपकर्ण्य सार्थवाहः प्रत्याहाथ सपदि मन्दमन्दवाचा।  
किं ब्रूमो यदपि नितान्तनीरसं तन्मांसं मे निकटमिहानयस्यजस्रम्॥२३॥**

**रुन्ध्यो यत्पिशितमतीव पुंश्चलि त्वं तां गेहे स्थगयसि सर्वदा विहंगीम्।  
पक्त्वा तत्सविधमिहानयाद्य तूर्णं प्रीतिस्ते यदि मयि विद्यते नितान्तम्॥२४॥**

**श्रुत्वैतत्तमथ जगाद मेरभक्ता व्यक्तीभूतनिजविहंगिका सदुःखा।  
क्रीडार्थं पृथुककृते स्थिता हि सा मे किं तस्याः कृशतरमांसचर्वणेन॥२५॥**

**अन्यान्कांश्चिदपि सुपीवरान्विहंगान्भूरींस्त्वत्सविधमिहानयामि तूर्णम्।  
मेषादीनपि विविधान्पृथूनथो वा तां सूक्ष्माकृतिविहगीं त्यजस्व नाथ॥२६॥**

**उक्तोऽप्येवमथ स भूरिशो यदासौ निर्बन्धान्न तु विचचाल सार्थवाहः।  
तां हन्तुं सपदि तदैव सा विहंगीमङ्गीकारमकृत तस्य चित्ततुष्टयै॥२७॥**

**प्रातस्तामथ विहगीं निहत्य गूढं सा क्रूरा विगतघृणा हि मेरभक्ता।  
जाराराधनवशतो निरस्तदुःखा तन्मांसं सपदि पपाच सूक्ष्मभाण्डे॥२८॥**

**पक्त्वा तद्रहसि निधाय चैकदासीं रक्षायै निजसदने प्रयुज्य तूर्णम्।  
तं द्रष्टुं वणिजमगच्छदस्य तच्च व्याख्यातुं त्ववसरमाप्तुमात्मभोगे॥२९॥**

**तत्काले नृपतनयौ विधाय लीलामन्योन्यं विपुलतरोद्गतश्रमार्तौ।  
क्षुत्क्षामौ किमपि तु भोजनं विधातुं तत्तूर्णं सदनमथाविवेशतुस्तौ॥३०॥**

**एकान्तौ नृपतनयौ तु तत्र दृष्ट्वा दासीमेत्य सविधमूचतुस्तदानीम्।  
भद्रे त्वं वद जननी क्व चागमत्सा कावाभ्यामशनमिहाधुना ददाति॥३१॥**

**दासी सा तदिति निशम्य तौ वभाषे क्वापीतो हुगिति गताभवत्त्वमाता।  
रक्षार्थं निजसदने तथा प्रत्युक्ता किं चाहं बत करवै विना तदाज्ञाम्॥३२॥**

**श्रुत्वैतद्गिरमवधूय चेटिकायाः क्षुत्कान्तौ स्वयमथ किंचिदेव भोज्यम्।  
अन्विष्य क्षणमपि नापतुर्यदा तौ तद्भाण्डं रहसि तदात्र पश्यतः स्म॥३३॥**

**आनीय द्रुतमथ तत्सुगन्धिनानाद्रव्येण प्रसभमनोहरं समीपम्।  
तत्रान्तः सपदि निवार्य तत्पिधानं तां पक्त्वा बत विहगीं ददर्शतुस्तौ॥३४॥**

**दृष्ट्वा तद्विपुलबुभुक्षयाग्रजोऽसौ तन्मध्यात्सपदि शिरो निगीर्य सास्थि।  
पक्षिण्याः स्वयमघसच्च तत्कनीयांस्तद्वक्षोऽपि च स तथैव तूर्णमेव॥३५॥**

**तन्मांसावयवद्वयं च युगपद्भुक्त्वा बुभुक्षावशा-  
त्तद्भाण्डं च तथैव मातृभयतः कृत्वा पिधानाचितम्।  
तत्रैवापि निधाय किं तु विजने निर्याय वेश्मान्तरा-  
त्क्रीडां कर्तुमथो प्रजग्मतुरिमौ भूपालपुत्रौ बहिः॥३६॥**

इति देलरामाकथासारे विहगीव्यापादनानन्तरं राजपुत्रकृततदगद्वयकवलीकारो नाम  
चतुर्थः सर्गः।

\_\_\_\_\_\_\_\_\_\_\_\_\_\_\_\_

**पञ्चमः सर्गः।**

**तत्काले निजसदनं समेत्य तूर्णं पप्रच्छ क्षितिपतिवल्लभा स्वदासीम्।  
भद्रे कोऽत्र हि मदसंनिधौ प्रविष्टः श्रुत्वैतद्गिरमिति चेटिकाचचक्षे॥१॥**

**त्वं याता जननि यतः प्रभृत्यपीतः केनापि द्रुततरमेव कारणेन।  
आरभ्य ध्रुवमिह नस्ततस्तु गेहे नान्यः कश्चिदपि समागतो न दृष्टः॥२॥**

**किं तु क्षुत्क्लमविवशौ त्वदीयपुत्रौ मामेत्याहतुरुपकण्ठमम्बिकेऽद्य।  
भद्रे किं भवति हि नौ कृते स्वभोज्यं माता सा क्व च विगता गृहं विहाय॥३॥**

**श्रुत्वैतत्त्वहमवदं नृपात्मजौ तौ माता वां क्व च विगतेति नैव वेद्मि।  
रक्षार्थं निजसदने तया प्रयुक्ता तस्याः शासनमपहाय किं करोमि॥४॥**

**उक्तौ ताविति च मया स्वयं प्रविश्य क्षिप्रं मन्दिरमथ भोजनं प्रलब्धुम्।  
खट्वायास्तलमपिधानसूक्ष्मभाण्डात्किंचिन्मांसशकलयुग्ममाशतुश्च॥५॥**

**श्रुत्वैतत्सपदि ससंभ्रमं सदुःखं तद्भाण्डं स्वयमुपसृत्य मेरभक्ता।  
शीर्षेणापि च ननु वक्षसा विहीनं हर्षोन्मुक्तनिजमना ददर्श तत्र॥६॥**

**अन्यथातितशकुन्तकर्षितोरःशिरःसु परिपूरिताङ्गकम्।  
तच्चकार सहसा तथैव सा द्रव्यगौरवनितान्तसौरभम्॥७॥**

**गूढमेव ननु तत्ततः समादाय भाण्डमतिमात्रहर्षिता।  
रम्यकल्पितसुवेशशोभिता सार्थवाहनिकटं जगाम सा॥८॥**

**आगतामथ स भाण्डधारिणीं तां निरीक्ष्य गुरुजातसंपदः।  
गाढरामपरिरम्भचुम्बनाद्यैरतोषयदतीव भूरिशः॥९॥**

**शाकिनी गदितशिक्षयादरात्तच्चखाद सकलं स्वयं पलम्।  
अन्यमांसमपि सा जघास तच्चित्तरञ्जनकृतेऽनुरागिणि॥१०॥**

**सोऽथ सार्थपतिरेतया समं राजयोग्यवरभोगरूपया।  
उच्चकैर्विविधचेष्टितं व्यधात्स्वात्मगुप्तसदने यथेप्सितम्॥१९॥**

**क्षणं सघनसंमदं ललितकुन्तलाकर्षणं  
क्षणं च परिचुम्बनं सुभगतत्कपोलद्वये।  
क्षणं मधुरमद्यपानमपि जानुयुग्मं पुरो  
निधाय च ससंभ्रमं मणिमये महाभाजने॥१२॥**

**मुहुश्च परिरम्भसंभवसुखामृतास्वादनं  
मुहुर्मदनविभ्रमं ...................मुहुर्नर्म च।  
मुहुः स्वगुणकीर्तनं मुहुरपि प्रियाः सत्कथा।  
मुहुश्च कमनीयचेष्टितमलं रतिव्यत्ययम्॥१३॥**

**वणिक्स इति भूरिशो ह्यनुभवन्समं चैतया  
निनाय रजनीं मुहूर्त.....बलं सुखं हर्षवान्।  
ततः समुदिते रवौ प्रतिमुमोच तां वल्लभां  
स्वकीयसदनं प्रति प्रचुरभोगसंतर्पितः॥१४॥ (तिलकम् )**

**ततः समुपसृत्य तां स वणिगाह हर्षान्वितो  
गृहस्थजरतीस्त्रियं कृतनमस्कृतिस्तत्पुरः।**

**यदेव भवती जगाद जननि प्रियं मे हितं  
तदद्य विहितं मया सपदि सावहेलं निशि॥१५॥**

**निशम्य वणिजो वचस्तदिति सा विमृश्य क्षणं  
जगाद जरती विहस्य वणिजं गुरुज्ञानवित्।  
यदत्र तनया भवद्वरतरं हि सारं परं  
न जग्धमपि तत्त्वया प्रचुरकाम्यसिद्धिप्रदम्॥१६॥**

**स चावददथो किमन्यदधिकं ब्रवीषि द्रुतं  
ह्यतो जननि कथ्यतां हृदि विमृष्य मे निर्णयात्।  
मयैव ननु खादितं सकलमेव चैकाकिना  
तयार्पितममन्दरागवशतः सगात्रं पलम्॥१७॥**

**उवाच जरती पुरः शृणु वदामि सत्यं तव  
भृशं तनयसारभूतमभवद्विहंग्याः शिरः।  
उरश्च यदहो तदेव खलु तत्सुतौ जक्षतु-  
स्त्वया यदपि भुक्तमद्य च तदन्यमांसोपमम्॥१८॥**

**स्वपुत्रयुगखादितावयवहीनभाण्डं ततो  
विलोक्य सहसा भृशं तनयभूरिदुःखाकुला।  
त्वदीयभयकारणादपि कुतश्रिदानीय सा  
निहत्य शकुनिं परं किल तदङ्गतोऽपूपुरत्॥१९॥**

**स सार्थपतिराह तामथ विचिन्तयन्स्वात्मनः  
कुभाग्यपरिजृम्भितं प्रभविप्रतीसारवान्।  
क एतदशनेन संभवति मातरुच्चैर्गुण-  
प्रभावगरिमा च को यदनिशं प्रशंसस्यलम्॥२०॥**

**तमाह जरती ततस्तनय यो हि भुङ्क्ते शिर-  
स्तदीयमुत यत्र यत्र स हि तिष्ठति प्राज्यधीः।  
अवाक्ष्यति स तत्र तत्र सहसैव राज्यं मह-  
त्सुखं च कमनीयमेव नितरां यथेष्टं शुभम्॥२१॥**

**स्वहारवरमध्यशोभितसुरत्नधाम्नि ध्रुवं  
शतत्रयमवाप्य संततमुदारदीनारतः।  
सुखं भजति मङ्गलं श्रयति सोऽपि सद्भाग्यवा-  
नुरश्च सुतयस्तदीयमपि चात्ति कश्चिन्नरः॥२२॥**

**भवान्पलमखादयिष्यदपि भूरिसिद्धिप्रदं  
तदव्ययदितत्प्रभाववशतोऽभविष्यत्सुत।  
महाधरणिवल्लभः प्रवरभागधेयावहो  
निरन्तरधनाढ्यकोशसुखसंस्थिताम्भोधिजः॥२३॥**

**तदेव विहगीपलं खलु यथा त्वया खाद्यते  
तथा कुरु यथा तथा तनय चैवमेव प्रियम्।  
त्वदीयहितकाम्यया निजगदे मया संततं  
तदभ्यधिकरुच्यमांसमिह विद्यते तेन किम्॥२४॥**

**अपृच्छदथ तामसौ विपुलजातकौतूहलो  
विधातृपरिवञ्चितं स्वमशुभं विनिन्दन्मुहुः।  
उपाय इह कथ्यतां जननि मे त्वया सांप्रतं  
किमत्र तु विधीयते चरमते क्षणं चिन्तय॥२५॥**

**प्राज्यं प्राज्यं जननि यदि तन्मेऽभविष्यच्च वह्वी  
वित्तप्राप्तिः प्रतिदिनमथो तावकीनप्रसादात्।  
यद्यत्किंचित्सपदि भवती स्वात्मबुद्ध्याकरिष्य-  
तत्तत्को वा सदसदपि वालङ्घयिष्यद्वराकः॥२६॥**

**आकर्ण्यासौ तदिति जरती सार्थवाहं बभाषे  
शीर्षे वक्षस्यपि च तु विहंग्यास्तु तस्या यदस्थि।  
काम्यं रत्नं तनय रुचिरं वाञ्छिता मेयसिद्धि-  
प्राप्तिप्राज्ञानुपमविभवं माननीयं तदस्ति॥२७॥**

**नैतत्केनापि खलु सुमते जीर्यते नाम भुक्त्वा  
तस्मात्तस्यास्तनययुगवक्षोन्तरे विद्यतेऽद्य।**

**तत्तत्प्रेम्णा यदि निजसुतौ साहनिष्यन्निगूढं  
किं चैतद्व्यस्थियुगलमतोऽप्रापयिष्यद्भवांस्तत्॥२८॥**

**अद्य त्वं तनय तथा कुरुष्व तूर्णं सद्यो यद्रुचिरतरास्थिनी निगीर्य।  
प्राप्नोषि प्रवरमते धराधिपत्यं वित्तं च प्रतिदिनमुच्चकैर्यथैव॥२९॥**

**अन्यत्किंचित्तदपि न हि तद्विद्यते नात्र मन्त्रः  
पुत्रैतच्चेत्सपदि बत संपत्स्यते ते स्वभाग्यैः।  
किं भूयिष्ठैः सततविफलायासदैः कार्यभारै-  
स्तस्मादत्रैव शुभमहाकर्मणि प्रेरयैताम्॥३०॥**

**उक्त्वा चैवं सपदि विरतायां तु तस्यां जरत्यां  
स्फीतोत्कण्ठातिविविधमहाभोज्यसंपूर्णभाण्डा।  
रन्तुं तस्यान्तिकमुरुमुदा सा ययौ मेरभक्ता  
सालंकारा रुचिरतरसंकल्पिता कल्पशोभा॥३१॥**

**तामायान्तीं सपदि स वणिग्वीक्ष्य सोत्कण्ठचित्तां  
चेटीस्कन्धार्पितवरमहाभोज्यभाण्डां सहर्षाम्।  
कोपाटोपं विगतहसितं धारितादत्र मौनं  
त्यक्तालापं परिहृतगुणं सावमानं चकार॥३२॥**

**आलोक्यैवंविधमुपगता कामिनं तं प्रदध्यौ  
धिङ्मां भाग्यैः सततपरिहीनामुदारावसादाम्।  
दीनाराणां त्रितयशतदां प्रत्यहं तां विहंगी  
हत्वा यः सेवित इह बत प्रत्युतासौ समन्युः॥३३॥**

**ध्यात्वैवं तं सविनयमसावाचचक्षे सदुःखा  
केनैवं त्वं प्रकुपित इवालोक्यसे प्राणनाथ।  
जानाम्यत्र प्रियतम विचार्यापि हेतुं न किंचि-  
तन्मा मिथ्या मयि घनरुपा वक्रवक्रं कुरुष्व॥३४॥**

**जानीषे किंचिदपि खलु चेद्रोपलेशं मम त्वं  
यद्व्रुयास्त्वं किमिह तु करोष्युच्चकैश्चावहित्थाम्।**

**मह्यं याज्ञा यदिह भवता दीयते सादरेण  
क्षिप्रं सा चेद्यदि न विहिता तद्रुषं धत्स्व चित्ते॥३५॥**

**दैवान्निष्कारणमपि विभो चेत्प्रकुप्यस्यभीक्ष्णं  
तन्नो युक्तं सदयमनसां त्वादृशानां जनानाम्।  
भूयोभिर्वा किमिह वचनैः किं प्रलापैश्च मिथ्या  
मां पादान्ते ध्रुवमपरथा विद्धि संत्यक्तजीवाम्॥३६॥**

**उक्त्वैवं तच्चरणयुगले संनिपत्य प्रभूत-  
प्राप्तस्वान्तस्मरशरभरासारसंभूतपीडा।  
तत्कालं सा करुणकरुणं गाढरागगृहीता  
वक्षोजोर्ध्वच्युतनयनबाष्पाम्बुधारा रुरोद॥३७॥**

**त्यक्त्वा मौनं सपदि कुपितः स्वार्थलोभगृहीतो  
दूरं कृत्वा विधिमपि हठात्सिद्धिमिच्छन्वराकः।  
तां रागान्धामथ स शनकैराचचक्षे कथंचि-  
त्तद्वाक्रालोकननिरतदृष्टिं निजां संनियम्य॥३८॥**

**त्वं मे भर्ता त्वमसि दयितः प्राणनाथस्त्वमेव  
त्वं सर्वस्वं मम यदपि चास्ति प्रभो तत्त्वदीयम्।  
वाङ्मात्रेण प्रतिदिनमहो भाषसे चैवमद्धा  
प्रत्यक्षं तन्न हि तु फलतो लभ्यते किंचिदेव॥३९॥**

**इत्थं तद्वचनेन जातकुतुका सोद्बाष्पनेत्रा ततः  
पप्रच्छाङ्घ्रितले निपत्य सहसा साभ्यर्थनं सादरम्।  
किं गूढं भवता विनाप्यकरवं कार्यं ममेहोच्यतां  
ज्ञात्वा तत्सदसद्विनिर्णयमहो यद्रोचते तत्कुरु॥४०॥**

इति देलरामाकथासारे सरोपकामुकानुनयो नाम पञ्चमः सर्गः।

\_\_\_\_\_\_\_\_\_\_\_\_\_

**षष्ठः सर्गः।**

**श्रुत्वा तत्स वणिगुवाच दुर्मतिस्तां नैवासीन्मम विहगीपलेऽतिलिप्सा।  
वक्षःशीर्षमपि तदीयमेव भोक्तुं वाञ्छाभूत्किमपरमांसचर्वणेन॥१॥**

**तद्वस्तुद्वयमपि सर्वमेव सद्यः स्नेहेन स्वसुतयुगाय पूर्वमद्धा।  
दत्त्वा मन्निकटमथागतासि भाण्डं संपूर्णं परखगगात्रतो गृहीत्वा॥२॥**

**साकर्ण्योक्तिमिति तमेव मन्यमाना विज्ञानप्रवरमहाधियं तु कंचित्।  
प्रत्याह प्रिय मदसंनिधौ तु ताभ्यां जग्धं तद्वद किमहं करोमि तत्र॥३॥**

**सोऽवादीद्यदि दयितेऽधुना ध्रुवं मां जानीषे प्रियतममेव कामुकाग्र्यम्।**  
**तत्तूर्णं निजतनयौ यथा तथा तौ हन्यास्त्वं युगपदलं निगूढमेव॥४॥**

**उत्पाट्य हृदयमथो तयोः स्वयं तद्वक्षोन्तर्गतविहगीवरास्थियुग्मम्।  
आकृष्य द्रुतमधुना प्रयच्छ मह्यं मन्युर्मे न च परथा प्रशाम्यति द्राक्॥५॥**

**विद्युन्निपातमिव मन्दिरवह्निदाहं  
खड्गप्रहारमिव सागरमज्जनं वा।  
जारानुरोधवशतः शिशुमारणं हा  
साङ्गीचकार धिगहो वनितानुरागम्॥६॥**

**श्रुत्वेत्यथाभ्युपगमं नितरां प्रतुष्टो  
दुष्टो वणिक्सपदि तां दृढमालिलिङ्ग।  
गेहे निजे द्रविणभूरितरव्ययेन  
प्रोच्चैस्तदा वरमहोत्सवमादिदेश॥७॥**

**आनीय सोऽन्तिकमहो विविधं प्रभूतं  
पक्वान्नहारिमदिरादियथेष्टभोज्यम्।  
आरोप्य तां निविडरागहृतां निजाङ्के  
प्रीतां परामनुबभूव रतादिभोगैः॥८॥**

**आलिङ्ग्य तां निविडमेव नरेन्द्रपत्नीं  
भोगान्सुदुर्लभतरांश्च पुरो निरीक्ष्य।  
आखण्डलं च मदनं धनदं तदानी-  
मात्मानमेव स विवेद वणिक्प्रमोदात्॥९॥**

**कृत्वा क्षणं तदधरामृतपानलीलां  
स प्रोद्गतप्रमदजातनितान्तदर्पः।**

**पीयूषलाभमथिताम्बुनिधिप्रभूत-  
संभूतखेदविवशांस्त्रिदशान्निनिन्द॥१०॥**

**तन्नेत्रवक्रकरकण्ठकुचोदराति-  
शोभां निरीक्ष्य रुचिरां स चिरं विचार्य।  
इन्दीवरेन्दुकमलाच्युतशङ्खहेम-  
कुम्भाशनिप्रविहितानुकृतिं न सेहे॥११॥**

**एवं तदा विरचयन्स्वमनोविनोदं  
साकं तथा विविधनर्मकथाश्च कुर्वन्॥  
संसेवयन्सुरतसौख्यमलं यथेच्छं  
तामत्यवाहयदसौ क्षणवन्त्रियामाम्॥१२॥**

**उत्थाय साथ वणिजः शयनाद्गतायां  
रात्रौ स्वपुत्रयुगमारणबद्धकक्ष्या॥  
कर्तुं ह्युपायमतिदुःखकरं प्रभूत-  
पापावहं च निजमन्दिरमाजगाम॥१३॥**

**ध्यात्वा चिरं निविडरागविनष्टबुद्धिः  
सा दुष्टकामुकसमागमतुष्टचित्ता।  
अन्विष्य कंचिदपि दासमतीव पापं  
जग्राह वित्तनिचयेन दयाविहीनम्॥१४॥**

**स्थूलाकृतिं शमनहुंकृतितुल्यवाचं  
कृष्णाननं दुरितकर्मनिरस्तशङ्कम्॥  
आनीय तं विजनमाह नितान्ततीव्रं  
चात्यन्तनिर्घृणमतीव भयानकं च॥१५॥**

**त्वत्स्वामिने हि विगणय्य वितीर्य दीना-  
राणां सहस्रमधुनैव समग्रमेव॥  
दासीकृतस्त्वमिह वाञ्छितकर्महेतोः  
क्षिप्रं मया प्रकुरु तद्यदहं ब्रवीमि॥१६॥**

**यद्येकमेव भवता क्रियतेऽद्य कार्यं  
सद्यस्तु तेन भविता तव दास्यमुक्तिः।  
तत्त्वं करोषि यदि नैव तु मूर्खभावा-  
च्छास्ति परामनुभवस्यधुनैव मत्तः॥१७॥**

**श्रुत्वेत्यसौ समुपजातनितान्तहर्ष-  
खान्तर्व्यथाभयविपादनिरस्तधैर्यः।  
पप्रच्छ तां जननि किं क्रियते मयाद्य  
तद्यत्र दुष्करतमेऽस्ति मनोरथस्ते॥१८॥**

**सा प्रत्यभाषत कुरागविनष्टबुद्धि-  
र्मांसं पुनः स्थितमिमं विकरालवक्रम्।  
एतौ मदीयतनयौ सहसाधुनैव  
गूढं निहत्य कुरु वाञ्छितपूरणं मे॥१९॥**

**आकस्मिकोद्गततडिद्विनिपाततुल्यं  
श्रुत्वा तदेवमतिमात्रगतघृणोऽपि।  
कर्णौ पिधाय स बभूव दयार्द्रचित्तः  
कश्चूतचम्पकतरू जडधीछिनत्ति॥२०॥**

**तां व्याजहार धरणौ प्रणिपत्य दासो  
ब्रूह्यन्यदद्य ननु यत्तदहं करिष्ये।  
निष्कारणं जननि रम्यगुणाभिरामौ  
कान्ताकृती तव सुतौ तु कथं निहन्याम्॥२१॥**

**कन्दर्पदर्पहरकान्तिसुरूपरम्या-  
वेतौ निहन्तुमपि सर्वजगत्कृतान्तः।  
कारण्यमावहति चेतसि हा कृतान्तो  
मातः प्रसीद विपरीतधियं त्यजातः॥२२॥**

**देशेऽस्मिन्नप्यखिल एव हि विश्रुतौ तौ  
राजोचितप्रवरलक्षितलक्षणत्वात्।**

**हन्यां कथं यदि च केनचिदेतदेवं  
दृष्टं श्रुतं च भविता मम ते च शास्तिः॥२३॥**

**तेनापि निर्दयतरेण तथाविधेन  
प्रोक्ता विधाय विनयं च भयं च दत्त्वा।  
नो दुर्गृहात्तु विचचाल कुकामिराग-  
ग्रस्तस्वबुद्धिरतिनिर्दयतां जगाम॥२४॥**

**तस्या नितान्तमिति दुर्ग्रहमाकलय्य  
स्वार्थातिसाध्वसवशीकृतचित्तवृत्तिः।  
अङ्गीचकार स कथंचिदहो तदीय-  
पुत्रद्वयप्रलयकर्म ततो भुजिष्यः॥२५॥**

**अत्रान्तरे हि विहगीविनिगीर्णमस्थि-  
वक्षःप्रभावसमुपार्जितवित्तराशिः।  
ज्येष्ठानुजस्य तु बभूव सदैव दीना-  
राणां शतत्रितयलाभवशेन तस्य॥२६॥**

**क्रीडानिमित्तमथ तौ विजनं स नीत्वा  
बालौ नरेन्द्रतनयौ विगतात्मशङ्कौ।  
जग्राह वक्षसि निधाय बत स्वमुष्टिं  
हन्तुं रुषा सपदि राहुरिवार्कचन्द्रौ॥२७॥**

**पप्रच्छतुस्तमवनीशसुतावकस्मा-  
त्कस्मात्प्रकुप्यसि सखे बत निर्निमित्तम्।  
दासत्वमेव कुरुषे सततं हि नस्त्वं  
नास्माभिरप्रियमकारि तवाद्य किंचित्॥२८॥**

**श्रुत्वेत्युवाच स ततः परिचारकस्तौ  
केनापि कारणवशेन भवज्जनित्री।  
रोषाकुलास्ति युवयोरधुना नितान्तं  
सोऽहं प्रयुक्त इह वामनया निहन्तुम्॥२९॥**

**किंचित्तदीयवपुषोस्तु भवान्न कुर्या-  
त्तौ त्वं निहत्य सहसा प्रकटं समेहि।  
इत्यादिदेश जननी युवयोरिदानीं  
मां किं करोमि परतन्त्रनिजक्रियस्तत्॥३०॥**

**दृष्ट्वा युवां हि निहतौ धनजातहर्षा-  
दङ्गीचकार मम किंकरकर्ममुक्तिम्।  
सा चान्यथा विविधया तनयातिपीडां  
स्वार्थान्स भीतिवशगः किमहं करिष्ये॥३१॥**

**तावूचतुः सविनयं प्रणिपत्य दासं  
संभूतभूरितरभीतिसकम्पचित्तौ।  
नैवार्हसि त्वमिह हन्तुमनागसौ नौ  
साधो विचारय मनस्यधुना स्वयं तत्॥३२॥**

**निष्कारणं च यदि हंसि सखेऽधुनावां  
पापं भविष्यति नितान्तममन्ददुःखम्।  
त्वं घातयन्सपदि नौ यदि केनचिच्च  
दृष्टः खलीकृतिमवाप्स्यसि चानिवार्याम्॥३३॥**

**अङ्गीकृता यदि तया हितया जनन्या  
हत्वा हि नौ तव तु किंकरकर्ममुक्तिः।  
तत्पुंसु सत्सु कथमर्हति मङ्घु रामा  
कर्तुं यथेच्छमधिकारममन्ददर्पात्॥३४॥**

**कर्तुं सखे स्वपरिचारककर्ममुक्तिं  
ह्यावां विलिख्य निजलेखमिहैव तुल्यम्।  
व्यक्ताक्षरैः स्वयमुताद्य तथा ददाव  
त्वां जातुचिन्न तु रुणद्धि यथैव कश्चित्॥३५॥**

**भोगार्थमप्यतनुहर्षकरं च दीना-  
राणां सहस्रमपि संप्रति दीयते ते।**

**स्वार्थो भवत्यभिमतो भवतो नितान्तं  
पुण्यं च नौ तदपि रक्षसि चेद्विचार्य॥३६॥**

**किं चान्यथा तव सखे गुरु पातकं स्या-  
त्स्वार्थोऽपि नश्यति न तुष्यति कोऽपि बुद्धा।  
नो सा भविष्यति च किंकरकर्ममुक्तिः  
स्त्रीणां मतं हि विफलं सति पुंसि यस्मात्॥३७॥**

**तद्भोः प्रसीद कुरु मा गुरु पातकं नौ  
त्रायस्व संप्रति सखे श्रय साधुवादम्।  
कीर्तिं नितान्तमिह चापरलोकपथ्यां  
श्रेयस्करं प्रबलपुण्यमलं गृहाण॥३८॥**

**श्रुत्वेत्यभाषत ततो मुदितः स दीना-  
राणां सहस्रमिह मे त्वरितं युवाभ्याम्।  
तद्दीयते यदि च संप्रति लेखपत्रं  
रक्षामि वां भवतु यत्तदतो ममाद्य॥३९॥**

**तस्मै विलिख्य प्रददौ नितरां प्रतुष्टो  
ज्येष्ठः स्वलेखमथ किंकरकर्ममुक्त्यै।  
तस्यानुजश्च सहसैव यथोक्तदीना-  
राणां सहस्रमपि जीवितरक्षणार्थम्॥४०॥**

**ततः प्रमुदितो भृशं द्रविणतः सदा मेरकः  
उवाच नृपतेः सुतौ भयविकम्पिताङ्गौ पुरः।  
पलाय्य ननु कुत्रचिद्विपुलरंहसा गम्यतां  
व्रजाम्यपरदेशमध्यमहमप्यलं साध्वसात्॥४१॥**

**श्रुत्वैवं गिरमुच्चकैः प्रमददां तौ भूमिपालात्मजौ  
मार्तण्डातपतप्तधन्वधरणौ पीयूषवृष्टिं यथा।  
दूरं क्वापि तु जग्मतुः प्रतिभयास्त्वं मन्यमानौ पुन-  
र्जातं भूरिजवोद्गतामिततरोच्छ्वासे प्रकम्पाकुलौ॥४२॥**

इति देलरामाकथासारे कामुकाराधनार्थं दासविमुक्त्यनन्तरं पुत्रद्वयपरदेशगमनं नाम  
पष्टः सर्गः।  
\_\_\_\_\_\_\_\_\_\_

**सप्तमः सर्गः**

**गच्छन्तौ विपुलाध्वखिन्नवपुषौ क्षुत्क्षामकण्ठौ भृशं  
नानारम्यगवाक्ष्यहर्म्यरुचिरागारावलीदन्तुरम्।  
तीक्ष्णानल्पसुशिल्पमूर्तिजनितासंसेवितं कंचिद-  
प्येकं सत्पुटभेदनं पृथुधनं संप्रापतुस्तौ क्रमात्॥१॥**

**तत्काले विधियोगतो नरपतिस्तत्रागमत्पञ्चतां  
तद्दुःखाकुलसाधुवर्यसचिवान्बाष्पाम्बुसिक्ताननान्।  
स्वप्ने दिव्यपुमाञ्जगाद सहसा कश्चित्समभ्येत्य ता-  
न्प्रत्येकं दयया निशीथसमये व्योम्नोऽवतीर्य स्वयम्॥२॥**

**युष्मद्भाग्यवशान्महम्मदसुरत्राणात्मजः सद्गुण  
इब्राहीम इति प्रसिद्धनिजनामेह भ्रमँश्चागतः।  
राजद्वारि निशाक्षये रुचिरसद्रूपो हि यो दृश्यते  
तस्मै राज्यमिदं भवद्भिरधुना सर्वैर्द्रुतं दीयताम्॥३॥**

**इत्युक्त्वा सचिवान्स दिव्यपुरुषोऽप्येकैकशोऽन्तर्दधे  
स्वप्ने तेऽपि तदित्थमत्र वचनं चेतोहरं दुर्लभम्।  
अन्योन्यं जगदुः प्रहृष्टमनसः प्रातस्ततस्तत्यजुः  
स्वक्षोणीपतिमृत्युकालजनितस्वान्तव्यथावैशसम्॥४॥**

**अत्रान्तरे तौ क्षितिपालपुत्रावितस्ततः संभ्रमतो भ्रमन्तौ।  
पुरं प्रविश्य श्रियमीक्षमाणामेकां मसेदामथ पश्यतः स्म॥५॥**

**तत्रोपविश्य श्रमविश्लथाङ्गो ज्येष्ठोऽनुजं प्राह स राजपुत्रः।  
भ्रातः श्रियं पश्य पुरोत्तमेऽस्मिन्नदृष्टपूर्वां विविधां मनोज्ञाम्॥६॥**

**एतस्य रम्यां पुटभेदनस्य द्रष्टुं श्रियं संप्रति किं तु बह्वीम्।  
भ्रातस्तदेकेन पथा व्रज त्वं गच्छामि चान्येन च वर्त्मनाहम्॥७॥**

**दिनावसाने च ततो मिलित्वा भ्रातर्मसेदान्तर एव चात्र।  
कथासुखं चानुभवाव उच्चैः परस्परालोकितकौतुकेन॥८॥**

**श्रुत्वेति तद्वाक्यमथो कनीयांस्तथेति चोक्त्वा प्रययौ सुदूरम्।  
उत्थाय सोऽप्यग्रज उच्चकैस्तां द्रष्टुं श्रियं तत्र पुरे चचार॥९॥**

**स चाग्रजोऽगच्छदुदारलक्ष्मीं पश्यन्पुरे तत्र सविस्मयोऽलम्।  
समाससाद क्षितिपालसिंहद्वारं निबद्धामितवारणाश्वम्॥१०॥**

**सुलक्षणालोकनकौतुकेन पृष्टो जनैरन्वयनामनी सः।  
स्वकीयवृत्तान्तमशेषमेव व्यावर्णयामास नरेन्द्रसूनुः॥११॥**

**निवेदितं तत्र जनैः सहर्षं ततः ससैन्याखिलमन्त्रिमुख्याः।  
पौराश्च बद्धाञ्जलयः समन्तादुपागता राजसुतं प्रणेमुः॥१२॥**

**स्वप्नोक्तसल्लक्षणदर्शनेन प्रहृष्टचित्तैः सचिवैस्तदानीम्।  
हिरण्यकुम्भैर्विमलाम्बुपूर्णौ राज्येऽभिषिक्तः स रराज राजा॥१३॥**

**प्राज्यं स राज्यं समवाप्य नानाभोगोपभोगोत्सुकमानसोऽभूत्।  
कनीयसो भ्रातुरहो कदाचित्सस्मार नो राजसुतस्य तस्य॥१४॥**

**अत्रान्तरे स क्षितिपालसूनुर्मो(र्मु)रादभक्षो(बख्शो) दिवसावसाने।  
अदर्शनाद्भ्रातुरहो मसेदासमीपमागत्य शुशोच दुःखात्॥१५॥**

**दूराध्वखेदेन बुभुक्षया च भ्रातुर्वियोगेन च पीड्यमानः।  
कथंचिदाहारमसौ तु किंचिच्चकार तत्रापणमध्यमेत्य॥१६॥**

**इतस्ततो भ्रातृगवेषणार्थं भ्रमन्प्रभूतव्यसनान्तचेताः।  
स्खलद्गतिर्दूरतराध्वखेदादेकं वरोद्यानमथाविवेश॥१७॥**

**व्याकोशपुष्पस्तवकप्रनम्रप्रतानिनीराजिविराजमाने।  
तत्र क्षणं शाखितलोपविष्टस्तुतोष नानाश्रियमीक्षमाणः॥१८॥**

**इतस्ततो यावदसौ स्वदृष्टिं क्षिपन्क्षणं शाखितलेऽत्र तस्थौ।  
तदन्तिके तावदथारुरोह प्रोत्तुङ्गसौधं वनिता तु काचित्॥१९॥**

**विराजितां साञ्जनहारिनेत्रद्वयेन सभृङ्गजितोत्पलेन।  
प्रोत्तुङ्गपीनस्तनयुग्मशोभाहिरण्यकुम्भाहितकान्तिगर्गा(र्भा)म्॥२०॥**

**आश्यामधम्मिल्लविधुंतुदेन भ्रान्त्या सुसंपूर्णतुषाररश्मेः।  
व्योम्नोऽवतीर्य द्रुतमेव भूमौ रुषेव पश्चात्समुपात्तवक्राम्॥२१॥**

**लावण्यपाथोनिधिरत्नवीचिं तारुण्यहेमाद्रिहिरण्यवल्लीम्।  
सुकान्तिगङ्गानलिनीं प्रफुल्लां शृङ्गारमद्भूमिरुहालवालाम्॥२२॥**

**दम्भोलिमध्यामपि वंशनासामानन्ददामन्दसुसुन्दरत्वात्।  
तां सुन्दरीं वीक्ष्य ननन्द तत्र पूर्णेन्दुवक्रां स नरेन्द्रसूनुः॥२३॥**

(चतुर्भिः कुलकम् )

**ततः स दध्यौ नरनाथसूनुर्नवीनसंभूतमनोभवार्तिः।  
इयत्यहो नो ददृशे न काचिन्मया पुरेऽस्मिन्भ्रमता पुरंध्री॥२४॥**

**किमप्सराः काचिदियं तु नाकाच्छापावतीर्णा धरणीतलेऽत्र।  
पुरान्तरात्किं वहिरन्यथेयं व्यक्तं समारुह्य करोति हर्म्यम्॥२५॥**

**ध्यात्वेति निर्याय नरेन्द्रसूनुरुद्यानमध्यात्सहसा ततः सः।  
तदन्तिके कांचिदुपेत्य दासीं पप्रच्छ केयं ललना स्थितेति॥२६॥**

**सा चेटिका भूमिपतेस्तनूजं जगाद जातामितकौतुकं तम्।  
इयं पुरेऽस्मिन्प्रथिताभिरामा वेश्यास्ति नाम्ना खलु देलरामा॥२७॥**

**दीनारराशिं विगणय्य सद्यः शतत्रयं यो हि ददाति चास्यै।  
एकां स रात्रिं भजते विचित्रभोगैः सुखं साकमथानयेह॥२८॥**

**श्रुत्वेति संचोदितचित्तवृत्तिर्लब्धावकाशेन मनोभवेन।  
अद्य प्रयच्छामि शतत्रयं यत्तूर्णं समावेदय चेत्युवाच॥२९॥**

**ततस्तया हर्पपुरःसरं तत्समीपमागत्य निवेदितः सः।  
तदीयवाचा प्रविवेश दलरामाभिरामालयमुच्चशोभम्॥३०॥**

**विलोक्य तं साद्भुतरूपकान्तिं मनोहराकारमुदारशोमम्।  
प्रत्युद्ययौ जातनितान्तहर्षा निजासनार्धं सविधे निधाय॥३१॥**

**नानास्वलंकारभराभिरामां सदान्यरामाधिककान्तिकान्ताम्।  
विलासहास्यादिगुणाविरामां ददर्श हर्षादथ देलरामाम्॥३२॥**

**अन्योन्यमालिङ्ग्य ततोऽतिगाढं कपोलयुग्मं परिचुम्ब्य चैव।  
प्रीतिं प्रकल्प्य प्रथमं नितान्तं चैकं त्वलंचक्रतुरासनं तौ॥३३॥**

**चेटीगिरा तत्पुरतस्तदानीं दीनारराशिं विगणय्य सद्यः।  
स सर्वमेवात्र तु सावहेलं चिक्षेप वस्त्रान्तरतो विकृप्य॥३४॥**

**तदन्तिके चाथ विचित्रशोभं पर्यङ्कमारुह्य नितान्तरम्यम्।  
नानाविधैर्भोगचयैर्यथेच्छं संभोगसौख्येन च पिप्रिये सः॥३५॥**

**ततो गतायां कमनीयभोगैर्मुहूर्तवत्तत्र तु यामवत्याम्।  
प्रविश्य चेटी तमुवाच कोपान्निर्याहि तूर्णं सदनादमुष्मात्॥३६॥**

**दत्ता यथा ह्यो भवता स्वभाटी तथाद्य योऽस्यै हि ददाति कामी।  
स एतया साकमिहैकरात्रिं भोगान्यथेच्छं भजते मनोज्ञान्॥३७॥**

**श्रुत्वेति तद्वाक्यमथाभ्यधात्तां मयैव भाटी प्रतिपाद्यतेऽद्य।  
तथैव ह्यः किं तु यथैव नूनं मिथ्यातिकोपं त्यज चेटिके त्वम्॥३८॥**

**उक्त्वेति संरम्भवशेन तूर्णं प्रक्षिप्य भाटीं पुरतो यथोक्ताम्।  
तथैव भेजे विविधान्नपानस्वेच्छाहितानल्परतोपभोगान्॥३९॥**

**तस्यां गतायामपि यामवत्यां तथैव दासीवचनेन सद्यः।  
प्रक्षिप्य भाटीं पुरतो यथोक्तां निशामुखं प्राग्वदसौ सिषेवे॥४०॥**

**इत्थं तदानीं कतिचिद्दिनेषु यातेपु दध्यावथ वारयोषित्।  
यथोक्तदीनारसमर्पणेन प्रभूतसंभूतकुतूहला सा॥४१॥**

**अहो न कोशादि विलोक्यतेऽस्य स्वहस्तगं नो द्रविणं च किंचित्।  
न चापि कश्चिद्भृतकोऽनुयायी बहिश्च नो निर्गमनं कदाचित्॥४२॥**

**कुतः समानीय ददाति वित्त चेटीगिरा संप्रति तूर्णमेषः।  
यथोक्तदीनारचयं हि मह्यं को हेतुरत्रेति न वेद्मि हन्त॥४३॥**

**इत्थं विमृष्य सुचिरं हृदये तदानीं  
ज्ञातुं तदीयधनसंभवकारणं सा।  
कर्तुं च किंचिदपि कौतुकमात्मसिद्ध्यै  
तं चापि वञ्चयितुमेव समुद्यताभूत्॥४४॥**

इति देलरामाकथासारे देलरामासमागमनानन्तरं राजपुत्रस्य वञ्चनोपायो नाम  
सप्तमः सर्गः।

**\_\_\_\_\_\_\_\_\_\_\_\_\_\_**

**अष्टमः सर्गः।**

**अथ समारभतात्मधनेन सा वरतरं स्वमहोत्सवमेकदा।  
मधु नितान्तमपाययदत्र तं सविनयं प्रणिपत्य पुनः पुनः॥१॥**

**मधुमदेन तु निष्कलमीक्ष्य तं विनयपूर्वमपृच्छदसौ स्वयम्।  
किमिति वित्तचयेन भवेद्विभो यदि भवद्विध एति सुकामुकः॥२॥**

**अहमतो ह्यधुना तव किंकरी ललितकान्तिवशीकृतमानसा।  
त्वमपि जीवितनाथ इहास्ति यन्मम धनं त्वदधीनमिदं हितम्॥३॥**

**तदपि कौतुकमेकमिहाद्य मे मनसि जीवितनाथ विजृम्भते।  
यदसितोत्कलिकावशतः सदा न रसिकास्मि तु कुत्रचिदप्यहो॥४॥**

**तदहमस्मि तवाद्य यदि प्रिया यदि च वेत्सि तु मामनुरागिणीम्।  
मयि चिकीर्षसि चेत्त्वमनुग्रहं कथय तत्कुतुकं विनिवारय॥५॥**

**इति निशम्य तदीयगिरं ततो मधुमदापहृताखिलचेतनः।  
सपदि तां तदपृच्छदसौ तदा किमिति संभ्रमतो नृपनन्दनः॥६॥**

**अथ ततो गणिका निजगाद सा यदि विवर्णयसि स्फुटमद्य मे।  
यदि न कुप्यसि नाथ मनागपि प्रियतम ध्रुवमद्य वदामि तत्॥७॥**

**वद तदद्य तु वेद्मि यदि प्रिये ध्रुवमिह द्रुतमेव मयोद्यते।  
इति निशम्य नृपात्मजभारतीं सपदि वक्तुमसावुपचक्रमे॥८॥**

**न निजधाम न चानुचरागमो न च वहिर्गमनं तव दृश्यते।  
न हि तु किंचिदपि स्वकरेऽप्यहो किमपि नैव च भाण्डमपि प्रभो॥९॥**

**यो प्रतिवासरमेव तत्कुत इदं द्रविणं तव विद्यते।  
इति हि जीवितनाथ कुतूहलं मनसि संप्रति तिष्ठति मेऽनिशम्॥१०॥**

**अथ स वारवधूमविदन्निमां कुसृतिवञ्चनतत्परमानसाम्।  
सुपरिपीतघनासवमोहितः सरलहृत्समभाषत सत्यतः॥११॥**

**शृणु पुरैकविहंगसुता हि नः समभवत्सघने सदने कृशा।  
बत निहत्य तु तामपचत्कदाचिदपि मज्जननी विजने स्वयम्॥१२॥**

**अथ तमेव तदीयमुरस्तदा द्रुततरं विनिगीर्य निजे गृहे।  
किमपि कर्म विधातुमथो वहिर्विगतमातरि जातबुभुक्षया॥१३॥**

**यतः प्रभृति खादितं तदपि किं तु वक्षो मया  
ततः प्रभृति सर्वदा द्रविणमेतदुत्पत्स्यति।  
निजोरसि च वल्लभे किल तदस्ति जानेऽस्ति मे  
तदन्तिकतमांशुके कथमिदं भवेदन्यथा॥१४॥**

**इति स्फुटतरं गिरं सपदि सा समाकर्ण्य तां  
विधाय मधुना समं मुदितमानमामिश्रितम्।**

**तथाविधघनासवापहृतचेतनाय द्रुतं  
ददौ तु वमनौषधं नृपसुताय तस्मै तदा॥१५॥**

**ववाम सकलं ततो यदपि जग्धमेवाशनं  
महामणिमनोहरं तदपि चास्थि वक्षोऽन्तरात्।  
निपीतमदिरालवस्रवदमन्दनासाम्यवा-  
न्स भूमिपतिनन्दनः सपदि खेदितो विव्यथे॥१६॥**

**नरेन्द्रतनये ततो वमनखेदसुप्ते निशि  
प्रहृष्टगणिकाप्यसौ तदतिवान्तभोज्यान्तरात्।  
गवेष्य च विलोक्य निर्मलतरं विधायास्थि त-  
न्निगीर्य च तदन्तिके व्यधित तत्र निद्रासुखम्॥१७॥**

**प्रभातसमये तया सपदि चोदिता चेटिका  
जगाद घनमन्युना नृपतिनन्दनं निर्धनम्।  
इतोऽपसर सांप्रतं त्वपर एति वित्तप्रदः  
किमत्र कुरुषे रुषेति करमाचकर्ष स्वयम्॥१८॥**

**उवाच स तु पूर्ववत्समहिमास्थिरत्नास्थया  
मयैव खलु दीयते तदखिलं यथोक्तं धनम्।  
त्वमद्य कुरुषे रुपं किमपि चेटिके दुर्मते  
यदा न मम विद्यते वसु तदा व्रजामि स्वयम्॥१९॥**

**उदीर्य वसनान्तरं निजमिति स्वयं वीक्षते  
प्रलव्धुमथ पूर्ववद्द्रविणमत्र यावच्च सः।  
न तावदपि चाप्तवान्किमपि किं तु संस्मृत्य तां  
निशान्तरजनश्रुतिं सपदि विव्यथे छिद्रतः॥२०॥**

**ततः सपदि कुट्टनीप्रमुखसर्वचेटीजनै-  
र्धनं हि परिदीयते त्यजत संभ्रमं निष्फलम्।**

**इति प्रतिपदं वदन्वत निरुद्धजङ्घाभुजो  
हतेन सदनान्तरान्नृपसुतः स निर्वासितः॥२१॥**

**गर्हागालिगलार्धचन्द्रमुखभूयिष्ठावमानोद्गत-  
व्रीडामन्युविषादसाध्वसवशात्संत्रस्तचित्तस्ततः।  
ध्यायं ध्यायमतीव वारवनिताछद्मानुतापावहो  
गन्तुं क्वापि स हन्त भूपतिसुतो दूरं प्रतस्थे तदा॥२२॥**

इति देलरामाकथासारे गणिकाकल्पितकपटवञ्चनानन्तरं राजपुत्रखलीकारो नाम  
अष्टमः सर्गः।  
\_\_\_\_\_\_\_\_\_\_\_\_\_\_

**नवमः सर्गः।**

**स्वचापशरमात्रपाणिरतिमात्रदुःखाकुलो  
व्रजन्नृपतिनन्दनो वत स निर्धनः प्रस्खलन्।  
अवृत्तिवशतो मुमूर्षुरटवीमथैकां क्रमा-  
दवाप गणिकाकुचेष्टितमतीव निन्दन्मुहुः॥१॥**

**व्रजन्स पुरतो घनोद्गतबुभुक्षया पीडितः  
स्खलत्प्रतिपदं विषादहतशक्तिरायासवान्।  
परस्परविवादतः प्रकुपितं त्वरण्यान्तरे  
ददर्श मनुजत्रयं सपदि तत्र भूपात्मजः॥२॥**

**उपेत्य सहसा ततो नृपसुतः स पप्रच्छ ता-  
न्विवादमिह निर्जने कुरुत किंनिमित्तं रुषा।  
ममाद्य वदत स्वयं कलहहेतुमङ्ग ध्रुवं  
विचार्य करवै च वो निजसमीहितं हृद्गतम्॥३॥**

**इत्थं निशम्य वचनं हृदयंगमं त-  
त्कंचिन्महान्तमपि तं प्रविभाव्य कान्त्या।  
तन्मध्यतः सपदि कश्चिदुवाच तत्र**  
**त्वेको नरः सविनयं च सहर्षमेव॥४॥**

**भस्त्रांशुकश्च रुचिरोऽभिनवस्थलस्था  
चेति दृशाभिमतमस्ति विभो स्वकीयम्।**

**वस्तुत्रयं वरमिदं तदिहाद्य भागी-  
कर्तुं विवाद उदभूदितरेतरं नः॥५॥**

**त्वं कोऽपि संप्रति किलावसरेऽस्मदीय-  
भाग्यैरिहागत उदारतरस्वबुद्धिः।  
भागीकुरुष्व तदिदं कृपया क्षणं नो  
यद्यस्य वेत्सि तदितस्तु विचार्य देहि॥६॥**

**पप्रच्छ राजतनयः स ततः प्रभूत-  
संभूतकौतुकवशेन नरं तमेकम्।  
वस्तुत्रयस्य वद को महिमास्य साधो  
यत्कारणेन भवतां जनितो विरोधः॥७॥**

**एको नरः स निजगाद नरेन्द्रसूनुं  
श्रुत्वेति वाक्यमथ तत्र पुरः प्रणम्य।  
भस्त्रेयमङ्ग ननु यस्य करेऽस्ति दीना-  
राणां शतत्रयमसौ लभते सदैव॥८॥**

**नित्यं स्वहस्तनिजदत्तयथेच्छनिष्कै-  
र्भोज्यादिकं सपदि दूरतरादपि द्राक्।  
नेदिष्टमानयति तस्य सुभाग्यभाजः  
कीरोऽप्यसौ प्रवरधीरुत यस्य पुंसः॥९॥**

**एषापि यस्य कृतिनो भवति स्थलस्था  
स्थानं स यत्सपदि वाञ्छति गन्तुमद्धा।  
प्राप्नोति तत्त्वरितमेव परैरदृष्टो  
वैमानिकोपमजवेन नितान्तसौख्यात्॥१०॥**

**श्रुत्वेति तं स निजगाद नरेन्द्रसूनु-  
र्जानाम्यहं वरगुणान्हि परस्परं वः।  
कस्मै मयाधिकतमो रुचिरः स्वभाग-  
स्तद्दीयतेऽलमिति चेतसि संशयो मे॥११॥**

**आकृष्य चापमित एव शिलीमुखांस्त्री-  
न्मुञ्चामि वो जवगुणं विनिरीक्षितुं तत्।  
एकैकशः परिगृहीतमदीयवाणो  
यः पूर्वमन्तिकमिहैति स ज्येष्ठभागी॥१२॥**

**आकर्ण्य वाचमिति तैस्तु तथेति चोक्ते  
कर्णान्तकृष्टहठगाढतरस्वचापः।  
वेगेन दूरतरगामिनरेन्द्रसूनु-  
र्वाणत्रयं सपदि दिक्त्रितये मुमोच॥१३॥**

**तेषु द्रुतं तदभिधावनसोद्यमेषु  
त्यक्त्वा स्ववस्तुचयमस्य समीप एव।  
प्राहोपविश्य नृपसूनुरथो स्थलस्थां  
भस्त्रां शुकं च निजहस्तगतं विधाय॥१४॥**

**माहात्म्यतस्तव जनन्यधुनैव देल-  
रामान्तिकं द्रुततरं घनरंहसैव।  
प्राप्नोम्यहं ननु यथैव तथा कुरुष्व  
त्वं मे प्रसादमवसाद निगर्हणार्हम्॥१५॥**

**वाङ्मात्रतः सपदि भूपसुतः स तस्याः  
शय्यासमीपमथ तत्क्षणमाससाद।  
साश्चर्यमेव च ससाध्वसमन्तिके तं  
दृष्ट्वा व्यचिन्तयदसावपि वारयोषित्॥१६॥**

**अस्मद्गृहे बहुविधामिति रक्षिवर्गे  
नावेदितो न हि च केनचिदेव दृष्टः।  
सोऽयं कथं सपदि मे निकटं प्रविष्टो  
भूयिष्ठविस्मयकरः स्वविशिष्टबुद्ध्या॥१७॥**

**कोऽपि ध्रुवं समहिमायमुदारकीर्ति-  
स्तत्सांप्रतं विनयमेव करोमि चास्य।**

**ध्यात्वेति वारवनिता विततार सद्यः  
खट्वातलात्प्रमुदितेव समुत्सुकेव॥१८॥**

**अभ्यर्णमेत्य चरणद्वितयं प्रणम्य  
तज्जानुयुग्ममपि सा परिचुम्ब्य सद्यः।  
बाहुद्वयेन च बलिं विरचय्य चाग्रे  
भूमौ ततः समुपविश्य च तं बभाषे॥१९॥**

**दिष्ट्या चिरेण मम लोचनगोचरत्वं  
यातः प्रभो कथय कुत्र तदद्य तावत्।  
आसीद्भवान्विपुलसद्गुणवान्स्वकान्ति-  
लावण्यवान्प्रवरवारणबन्धरज्जुः॥२०॥**

**पापागुणैर्विरहिता बत कुट्टनीयं  
चेट्योऽपि दुष्टमतयः सदने वसन्ति।  
स्वैरं कुकर्म रचयन्ति निकाममद्धा  
याभिः कुबुद्धिवशतो नरिनर्तितास्मि॥२१॥**

**प्राणप्रियस्त्वमपि याभिरहो हठेन  
निर्वासितः सपदि हन्त हि कद्वदाभिः।  
मद्भारतीमपि निरस्य विहस्य ताभि-  
राक्रान्तवेश्मवशतः किमहं करिष्ये॥२२॥**

**नाथ प्रसीद कुरु मा मयि चावहेलां  
लीलां कुरुष्व किल पूर्ववदेव तस्मात्।  
उक्त्वेति वाररमणी रमणीयवाणी  
तं भूमिपालतनयं दृढमालिलिङ्ग॥२३॥**

**सोऽपि क्षणेन विनिवार्य तु मौनमुद्रां  
भस्त्रां निधाय वसनान्तर एव गूढम्।  
आलप्य किंचिदपि हास्यकरं स्वदीना-  
राणां शतत्रितयमक्षिपदेतदग्रे॥२४॥**

**तस्यासने तु विनिरीक्ष्य नवां स्थलस्था-  
मेकं शुकं च करगं परितुष्टचित्ता।  
पप्रच्छ वस्तुयुगलस्य तु तस्य वार्तां  
संजातविस्मयवशेन नरेन्द्रसूनुम्॥२५॥**

**सोऽपि मृषैव निजगाद तु सावहित्थं  
छिद्रं विदन्पुनरपि क्षितिपालसूनुः।  
एकस्य कस्यचिदिदं करगं वभूव  
वस्तुद्वयं स च ददौ प्रणयेन मह्यम्॥२६॥**

**उक्त्वेत्यथो बहुविधामितभोजमद्य-  
पानादिकं सह तया स विधाय रात्रौ।  
खट्वातलेऽतिरुचिरे शयनार्थमुच्चै-  
रभ्यर्थितोऽपि न मुमोच निजां स्थलस्थाम्॥२७॥**

**तस्यानुरोधवशतो निजतूलितव्य-  
मुत्सृत्य वारवनितापि तदन्तिके सा।  
शय्यां व्यधात्कृतकरागवशावतीर्णा  
पर्यङ्कतः सपदि भूरितरादरेण॥२८॥**

**याते ततो नृपसुतः स निशैकयामे  
याम्ये तया क्वचिदितः सह चिन्तयेति।  
निर्निद्र एव समभाषत तां स्थलस्थां  
सुप्तां विभाव्य तदुपर्यवलां समीपे॥२९॥**

**यत्रास्ति नो वसतिरेव हि यत्र रथ्या  
न ज्ञायते जननि कुत्रचिदप्यजस्रम्।  
अम्भोनिधिः परित एव विभाति यत्र  
द्वीपं तदद्य नय मामनया समेतम्॥३०॥**

**इत्थं राजसुतो निगद्य स ततो रात्र्यन्धकारे घने  
भस्त्राकीरकरश्च वारवनितायुक्तस्तदानीं सुखम्।**

**तन्माहात्म्यवशेन वासभवनान्निर्याय चालक्षित-  
स्तद्द्वीपं समवाप वाञ्छिततरं मध्येसमुद्रं द्रुतम्॥३१॥**

इति देलरामाकथासारे वस्तुत्रयप्राप्त्यनन्तरं देलरामां वासभवनादाकृष्य तया साकं  
राजपुत्रस्य सिन्धुद्वीपगमनं नाम नवमः सर्गः।  
\_\_\_\_\_\_\_\_\_\_\_\_\_\_\_\_

**दशमः सर्गः।**

**प्रातरत्र सहसा विहाय निद्रामसावथ विलासिनी तदा।  
न व्यलोकत निजं गृहादिकं केवलं च परितः पयोनिधिम्॥१॥**

**सा ततो विपुलजातसाध्वसातङ्कसंकुचितदर्पगौरवा।  
तत्र वारवनिता व्यचिन्तयद्भूमिपालसुतमायया छलम्॥२॥**

**हन्त मे प्रतिकृतिर्दुरात्मनाश्वास्य किं तु विहितामुनाधुना।  
क्व व्रजामि तदितो महार्णवात्प्रोल्लसद्विपुलवीचिसंचयात्॥३॥**

**मामकं सदनमाययौ यथा गूढमेष नितरामलक्षितः।  
तत्तथेह च हि मां द्रुतं ममाकृष्य वासभवनादिहागतः॥४॥**

**किं प्रलापनिवहैर्वृथा कृतैः सावहित्थमिह वस्त्रमद्य मे।  
युक्तमेव परथा त्वहं रुषा चेदनेन निहता शृणोति कः॥५॥**

**एवमत्र तु विचिन्त्य तं प्रबुद्धं जगाद मुदितेव तत्क्षणम्।  
शोभनं हि भवता विनिर्मितं कर्मतोऽर्थयति मामकं मनः॥६॥**

**कुट्टिनी गतघृणा हि तत्र मां त्वत्परायणतमां विलोक्य सा।  
संततं भ्रुकुटिमेव मन्युना दुर्मतिः प्रकुरुते स्म भूरिशः॥७॥**

**अद्य तावकधिया नृशंसधीः सा क्व चाहमपि च क दूरतः।  
एकया तदपि हन्त चिन्तया व्याकुलास्मि नितरामिह प्रभो॥८॥**

**ग्राम एव न च पत्तनं विभो दृश्यतेऽत्र न तु मानुपागमः।  
केवलं जलधिरेव सर्वतः सांप्रतं किमुपभुज्यते हि तत्॥९॥**

**सोऽभ्यधान्नृपसुतः प्रहर्षवान्वारयोषितमथो विहस्य ताम्।  
भुङ्क्ष्व यन्मनसि रोचते प्रिये तुभ्यमद्य भव धीरधीः सदा॥१०॥**

**इत्युदीर्य सभयां प्रियां समाश्वास्य कीरमवदत्पुरःस्थितम्।  
किंचिदेव किल तत्करे समर्प्य स्ववित्तमवनीशनन्दनः॥११॥**

**मत्समीपमिह सन्मतेऽधुनान्विष्य भद्र हि कुतश्चिदुत्तमात्।  
तूर्णमेव पुटभेदनाद्धनाद्भोज्यमानय वरासवान्वितम्॥१२॥**

**सोऽथ तद्वचनमात्रतस्तदोत्पत्य खं सपदि सन्मतिः शुकः।  
आनिनाय ललितं कुतश्चिदस्यान्तिकं विविधमासवाशनम्॥१३॥**

**आसवं बहुविधं च भोजनं तच्छुकाहृतमनेन दुर्लभम्।  
सा सुधाफलसमे समं समाखाद्य वारवनिता विसिस्मिये॥१४॥**

**प्रत्यहं स तु तथैव कीरराडाजहार वरमासवाशनम्।  
सोऽपि भूमितनयस्तया समं निर्विशङ्कमघसत्पपौ सुखम्॥१५॥**

**एवमत्र शुकमन्त्रताहृतानल्पभोज्यमधुमुख्यभोग्यवान्।  
कालमेष दयितासखस्तदा कंचिदेव सुखमत्यवाहयत्॥१६॥**

**जातुचित्तमवदन्नृपात्मजं वारयोपिदथ छिद्रदर्शिनी।  
आर्यपुत्र न हि विद्यते....नौ कर्म किंचिदपि देहखेददम्॥१७॥**

**मन्दमन्दमपि तच्छनैः शनैर्भोजनं ह्यविरतं विधीयताम्।  
किं न नाथ सततं महामते स्वैरमत्र विजने मनोहरे॥१८॥**

**वासरद्वयकृते यदानया माससंततमसौ शुकः सुधीः।  
तत्समाहरतु भोज्यमुच्चकैः सासवं सकृदनल्परंहसा॥१९॥**

**एष चापि न भवेद्गतागतैः खेदितो हि शुकराट् पुनः पुनः।  
हृत्प्रमोद उत(?)जावयोः प्रभो जायते बहुविधाशनेन तत्॥२०॥**

**सोऽब्रवीन्नृपतिनन्दनस्ततस्तां तदा कपटवञ्चनोद्यताम्।  
ह्यस्तनं कथमिहोपभुज्यते नव्यमेव परिवर्ज्य भोजनम्॥२१॥**

**वारितापि नितरां पुनः पुनः सा तदेव गणिका समभ्यधात्।  
सोऽपि राजतनयस्तथाकरोत्कीरमाशु विनियोज्य(?)सर्पतिम्॥२२॥**

**रंहसैव सहसागते शुके भोज्यमत्र परिगृह्य सासवम्।  
न्यस्तजानु नितरामपाययत्सा नरेन्द्रतनयं भृशं मधु॥२३॥**

**क्षीवतामुपगतं विलोक्य तं सा समञ्जसतरार्धभाषितम्।  
वारयोषिदतिहर्षितः स पप्रच्छ स प्रणयमुच्चकैरिति॥२४॥**

**नाथ तुष्यति मदीयमानसं ह्यत्र रम्यतलभूरिशाद्वले।  
संगमेन तव भोगसंचयैर्हृत्प्रियैः परमदुर्लभैः सदा॥२५॥**

**कौतुकं तदपि नाथ विद्यते चैकमेव नितरां मनस्यतः।  
नागदुर्लभतराप्तभोगहृष्टापि सम्यगिह नो भजे सुखम्॥२६॥**

**सोऽथ तामवददत्र वल्लभे ब्रूहि यन्मनसि वर्तते तव।  
त्वत्कृते हि सहसा करोमि तत्किं न सिध्यति ममाद्य सुन्दरि॥२७॥**

**तोषिताथ सुतरां जगाद सा भूपनन्दनमिदं निशम्य तत्।  
संततं व्ययकृते कुतस्त्वया दीयते धनमियद्वनान्तरे॥२८॥**

**एष चापि शुकराट् त्वया कुतो लब्ध उत्तममहागुणः सुधीः।  
मां कथं च निजवेश्मनः समाकृष्य चानयदहो भवानिह॥२९॥**

**स्वर्गभूमिरियमेव मन्यते सांप्रतं ननु मया त्वया सह।  
किं तु तावकवराद्भुतक्रियां श्रोतुमस्मि नितरां समुत्सुका॥३०॥**

**तन्निशम्य मदिराविमोहितो विस्मृताधमतदीयकैतवः।  
सर्वमेव स शुकादिवस्तुवृत्तान्तमत्र सहसा व्यवर्णयत्॥३१॥**

**तन्निगद्य सुरतासवाशनोद्वेगतः सपदि भूपनन्दनः।  
तत्र पादयुगलं प्रसार्य निद्रां चकार रजनीमुखे ततः॥३२॥**

**तत्काल एव सहसा शनकैः स्थलस्था  
पृष्टाद्भुवस्तलनिषण्णमिमं विधाय।  
तस्यां स्वयं समुपविश्य तदन्तिकात्सा  
भस्त्रां शुकं च निजहस्तगतं चकार॥३३॥**

**वाणीं जगाद ननु वासगृहं स्वकीयं  
तत्प्राप्नुयां सपदि सांप्रतमेव रात्रौ।  
इत्युक्तिमात्रवशतो गगनाध्वना सा  
स्वं वेश्म वारवनिता द्रुतमाससाद॥३४॥**

**दृष्टा साथ चिरेण तीव्रकुतुकात्क्वासीति पृष्टा तदा  
दासीभिः परिचुम्ब्य जानुयुगलं भक्त्या प्रणम्याग्रतः।**

**आख्यास्यन्नृपनन्दनस्य विहितच्छद्मक्रियावञ्चना-  
वृत्तान्तं सकलं सहास्यवचना हर्षेण वाराङ्गना॥३५॥**

इति देलरामाकथासारे द्विर्विहितराजपुत्रकैतववञ्चनानन्तरं सिन्धुद्वीपाद्देलारामास्व-  
गृहागमनं नाम दशमः सर्गः।  
\_\_\_\_\_\_\_\_\_\_\_\_\_\_\_

**एकादशः सर्गः।**

**अत्रान्तरे स नरनाथसुतः समुद्र-  
द्वीपे प्रभातसमये सहसा प्रबुद्धः।  
भस्त्रां शुकं च रुचिराभिनवां स्थलस्थां  
तां चापि वारवनितां न ददर्श तत्र॥१॥**

**स्मृत्वा ततो रजनिमध्यनिरुक्तवाचं  
निन्दन्स्वकीयमतिविप्लवमुच्चकैस्तम्।  
सर्वं तयैव विहितं ननु वारवध्वा  
मेने विमृष्य कपटं प्रकटं....बुद्ध्या॥२॥**

**उच्चैः शुशोच स ततो नरनाथसूनु-  
र्जानन्मृतं स्वमुपवासनितान्तयत्नात्।  
अश्नामि किं कथमितश्च तरामि सिन्धो-  
रेकोऽधुना बत किमत्र करोमि शून्ये॥३॥**

**आदौ ययैव बत वञ्चित एव योऽह-  
माश्वास्य हृद्गतमवोचमहो हि तस्याः।  
धिङ्मां विमर्षरहितं सहितं नितान्तं  
मौर्ख्येण येन विपदं बहुशो भजामि॥४॥**

**निर्वासितः प्रथममेव यदानयाहं  
दत्त्वार्धचन्द्रमवमानमलं विधाय।  
रथ्या तदा मम बभूव सुखेन गम्या  
तन्निर्मिता प्रतिदिनं निजजीवरक्षा॥५॥**

**क्वाहं ब्रजामि तदितस्त्वधुनातिदुर्गा-  
द्रत्नाकरं कथमिमं बत लङ्घयामि**

**एवं प्रलापमुखरो निजपाणिपृष्ठे  
ध्यात्वा मुखं क्षणममन्दशुचा निदद्रौ॥६॥**

**तत्काल एव(?)विधिनियोगवशेन दिव्यं  
मञ्जीरमञ्जुतरशिञ्जितमुल्ललास।  
आकर्ण्य तत्सपदि भूपसुतः प्रबुद्ध  
उत्थाय चाक्षिपदसौ परितः स्वदृष्टिम्॥७॥**

**बभ्राम काननमितस्तत एव ताव-  
दाप्लावसज्जमथ तावदसौ ददर्श।  
सीमन्तिनीत्रितयमत्र विनग्नगात्रं  
तीरस्थितानुपमवस्त्रत्रयस्वरूपम्॥८॥**

**उद्वीक्ष्य जातकुतुकः स ततः प्रदध्यौ  
नैवेह कस्यचिदपश्यमहं हि वक्रम्।  
प्राप्तं ततो द्रुततरं वनितात्रयं तु  
भूयिष्ठदृष्टसुविशिष्टगरिष्ठधाम॥९॥**

**जाने हि काश्चिदपि दिव्यवरप्रभावा  
एताः स्त्रियो ललितकान्तिवशाद्भवन्ति।  
यत्तन्ममास्तु सहसाभरणादि वस्तु  
क्षिप्रं हरामि तदथो किमिवावदन्ति॥१०॥**

**ध्यात्वेति वारिनिधितीरतलाज्जहार  
सद्यस्तदीयवसनाभरणादि सर्वम्।  
आलोक्य तास्तदिति नग्नसमग्रदेहा  
भूपालसूनुमवदन्नितरां हसन्तम्॥११॥**

**भो भो महापुरुष नैतदिहोचितं ते  
योगिन्य एव हि वयं त्रिदिवावतीर्णाः।  
स्नातुं समुद्रसलिले विमलेऽधुना त-  
न्मा बालचापलवशात्कुरु नर्मलीलाः॥१२॥**

**त्वं वञ्चितो ननु यया कपटेन तुभ्यं  
तत्प्राप्त्युपायवरमद्य वरं वदामः।  
लज्जामहे तदपि ते पुरतो विनग्ना  
नीत्वास्मदीयवसनाभरणानि देहि॥१३॥**

**श्रुत्वेति ताः स निजगाद नरेन्द्रसूनु-  
रादौ वरं ददत मह्यमिहाद्य तूर्णम्।  
मुञ्चामि युष्मदखिलाभरणादि वस्तु-  
व्रातं ततः सपदि नापस्था कदाचित्॥१४॥**

**आकर्ण्य तस्य वचनं नृपनन्दनस्य  
चैका जगाद वनसंमुखदत्तदृष्टिः।  
संवर्धितः स्वयमसौ हि मयात्र शाखी  
कृत्वालवालमयमेव महाप्रभावः॥१५॥**

**एतत्पलाशमपि यो मनुजो हि धत्ते  
वस्त्रान्तरे यदथ वा निजपाणिमध्ये।  
स प्रत्यहं प्रकुरुतेऽतिसुखेन दीना-  
राणां शतत्रयमवाप्य यथेष्टभोगान्॥१६॥**

**अन्याप्युवाच तरुरेष महान्मदीयो  
यो धारयेद्विटपमस्य महाप्रभावम्।  
यद्यत्पुरं समभिवाञ्छति गन्तुमद्धा  
तत्तत्समाश्रयति स क्षणमात्रमेव॥१७॥**

**भूपालनन्दनमवोचदथो तृतीया  
योगीश्वरी निजकराङ्गुलिदर्शनेन।  
पश्याग्रतो विकचभूरितरप्रसूनः  
शाखी महामहिमवानिह मामकोऽयम्॥१८॥**

**अस्य त्वगेव नृपनन्दन यस्य चूर्णी-  
कृत्वा शिरस्यमितरोपवशेन नूनम्।**

**प्रक्षिप्यते सपदि गर्दभतां स गच्छे-  
त्स्वेच्छावशेन निजकर्मकृते विधेयः॥१९॥**

**कारुण्यपुण्यवशतः खरजन्ममुक्तिं  
वाञ्छेत तस्य यदि किं तु रुषं विहाय।  
भूयोऽपि मस्तकतले त्वचमेतदीयां  
प्रेम्णा क्षिपेत्सपदि सोऽपि तथाविधः स्यात्॥२०॥**

**श्रुत्वेति हृष्टहृदयः स परस्परं त-  
द्वाक्यं यथाभिलषितं च वरं प्रलब्ध्वा।  
ताभ्यो ददौ स्ववसनाभरणानि सर्वं  
यन्नीतमेव सहसा नरनाथसूनुः॥२१॥**

**आप्लावनिर्मलतरङ्गनितान्तजात-  
कान्तिप्रभातुलितशारदचन्द्रशोभाः।  
आमुक्तदिव्यवसनाभरणाः स्त्रियस्ता-  
स्तत्कालमेव सहसाथ तिरोबभूवुः॥२२॥**

**सोऽथ प्रहृष्टवदनो नरनाथसूनु-  
रेकैकशः क्षितिरुहत्रितयात्तदानीम्।  
पर्णं त्वचं च विटपं च महाप्रभावं  
तस्मादजिग्रहदनल्पकुतूहलेन॥२३॥**

**वस्तुत्रयं तदथ हस्तगतं विधाय  
प्रोवाच वाचमिति राजसुतस्तदानीम्।  
तस्या इतस्त्वरितमेव हि वारवध्वाः  
संप्राप्तधामनिकटोपवनो भवेयम्॥२४॥**

**इत्युक्त्वा विटपस्य तस्य सहसा माहात्म्यतः प्राप्तवा-  
निच्छामात्रवशेन वारवनितावेश्मान्तिकस्थं तदा।  
उद्यानान्तरमेव राजतनयः प्रोल्लङ्घ्य रत्नाकरं  
ध्यायंश्चेतसि तत्पराभवमसौ भूयिष्ठरोषाकुलः॥२५॥**

इति देलरामाकथासारे योगिनीवरप्रसादेन सिन्धुद्वीपादुत्तीर्य राजपुत्रस्य गणिकाप-  
वनागमनं नामैकादशः सर्गः।  
\_\_\_\_\_\_\_\_\_\_\_\_\_\_\_

**द्वादशः सर्गः**

**अत्रान्तरे नृपसुतापहृतस्ववस्तु-  
व्रातप्रभावगरिमार्जितवित्तराशिः।  
नानाविधाहितमहोत्सवहृष्टचित्ता  
सा वारयोषिदपि हर्म्यमथारुरोह॥१॥**

**आमुक्तभूषणवरांशुकभूषिताङ्गी  
संत्रस्तबालमृगचञ्चललोचनश्रीः।  
वातायनोपरि रराज नितान्तमेषा  
दिव्याङ्गनेव वरवारवधूस्तदानीम्॥२॥**

**शिञ्जानमञ्जुलसुरञ्जितचित्ररत्न-  
मञ्जीरयुग्मललिताङ्घ्रियुगं रराज।  
तस्या विकोशमुखरालिभृतस्थलाम्बु-  
जन्मानुकारि सरलाङ्गुलिपत्रहारि॥३॥**

**करभाधिकोच्चमसृणं त्वधरं ललितोरुबिम्बयुगलं शुशुभे।  
मदनद्विपेन्द्रदशनद्वितयं मुनिचित्रशाखिपरिभञ्जनकृत्॥४॥**

**नाभिर्बलित्रितयहारितरातिरम्या  
तस्या बभौ विरचिता तदहं हि मन्ये।  
स्थित्यर्थमीश्वरभयान्मकरध्वजेन  
सोपानलाञ्छितमनोरमदीर्घिकेव॥५॥**

**तस्या उरोजद्वयमूर्ध्वगामि रराज सत्काञ्चनकुम्भकान्ति।  
पश्याव एतद्वदनं कदा वामित्थं हि सोत्कण्ठतयेव नुन्नम्॥६॥**

**शिरोधरा चापि रराज तस्या भूष्याद्वितीयाखिलभूषणालम्।  
कंसारिहस्तस्थितकम्बुशोभां विडम्बयन्ती धवलोच्चकान्तिः॥७॥**

**तस्याः पाणियुगं रराज रुचिरं रक्ताब्जशोभाधिकं  
प्रान्तप्राज्यविराजमाननखरं स्पष्टाङ्गुलीलाञ्छितम्।  
मन्ये शंकरदग्धपञ्चविशिखामर्षेण चेतोभुव-  
श्चक्रे तद्द्विगुणं स्वबाणदशकं यद्व्याजतो नूतनम्॥८॥**

**दशनपङ्किरलं शुशुभेऽमिता धवलकान्तिविडम्बितचन्द्रिका।  
प्रवरमौक्तिकराजिविराजिता स्मरवशंकरचूर्णसुसंनिभा॥९॥**

**नात्युन्नतेन न च वामनताश्रितेन  
नैवातिपीवरतरेण न कार्श्यभाजा।  
नातीव किं च विनतेन सुकान्तिनासा-  
वंशेन चापि शुशुभे ललितार्जवेन॥१०॥**

**नेत्रद्वयं तत्र रराज तस्या निरन्तरामन्दसुपक्ष्मशोभम्।  
तिरस्कृतैणेक्षणकान्ति दर्पं व्याकोशराजीव पलाशरम्यम्॥११॥**

**शोभां भ्रूयुगलं बभार नितरां तस्या महाकान्तिभृ-  
द्रम्यं काम्यतमं विजिह्यमनघं संदर्शनानन्दकृत्।  
जानेऽहं नु नवीचकार मदनश्चापद्वयं शंभुना  
निर्दग्धाद्य निजैककार्मुकवशामर्षेण जैत्रं स्थिरम्॥१२॥**

**बभार शोभां नितरां ललाटपट्टं तदीयं विमलस्वकान्ति।  
शङ्के रुषा शंकरशीर्षपृष्ठादचूचुरच्चन्द्रकलामनङ्गः॥१३॥**

**सच्छोभालकराजिराजितमलं लावण्यकान्त्या करं  
वक्रं चारुतरं तदीयमनघं सद्रूपगर्वावधि।  
शङ्के नानुचकार पार्वणसुधासूतिः कलङ्काश्रया  
तत्पङ्केरुहसाम्यवर्णनविधौ किं चित्रमुच्चैर्भवेत्॥१४॥**

**उवाह शोभां च तदुत्तमाङ्गं नितान्तसीमन्तविराजमानम् \।  
विनिर्जितालिब्रजबर्हिबर्हनितम्बविम्बाश्रितकेशपाशम्॥१५॥**

**तत्केशपाशधवलस्तबकापदेशा-  
च्चन्द्रो विवादमकरोदिति राहुणेव।  
मां चेद्ग्रसस्यशरणं किमिदं मदीय-  
भ्रान्त्या रुणत्सि वदनं मदनोऽत्र रक्षी॥१६॥**

**चान्द्रीं त्विषं दशनशुभ्रमरीचिकान्त्या  
लीलालसेन गमनेन च राजहंसीम्।**

**कर्णान्तसर्पिनयनद्वितयेन बालां  
संत्रासितां च हरिणीमपि सा जिगाय॥१७॥**

**नात्युन्नतं नैव तथातिह्रस्वं स्वमुष्टिमेयोदरराजमानम्।  
सरोरुहाकारमदोषगात्रं वपुश्च तस्याः शुशुभे नितान्तम्॥१८॥**

**विराजते स्मापि तदीयवाणी शनैः शनैर्मन्द्रतरोल्लसन्ती।  
वसन्तसंतुष्टपिकालिवीणानिक्वाणहृद्यातुलतुल्यशोभा॥१९॥**

**कण्ठे हारलतां महामणियुतां श्रोत्रद्वये कुण्डले  
सौवर्णे भुजयोश्च रत्नवलयान्यङ्घ्रिद्विये नूपुरे।  
अन्यत्प्राज्यतमांशुकादिविविधाकल्पं वहन्ती बभौ  
सा हर्म्ये गगनात्स्वशापवशतो विद्याधरीव च्युता॥२०॥**

**तस्याः स्मितोद्गतमनोहरशुभ्रदन्त-  
दीप्त्या रराज नितरां धवलः स सौधः।  
संपूर्णशीतकरमण्डलमध्यनिर्य-  
ज्ज्योत्स्नाप्रभाप्रकरतो हि यथा हि मानी॥२१॥**

**एवं स्वकान्तिविभवादिसहर्षचित्ता  
कर्णान्तगामिवरदृष्टिमितस्ततः सा।  
चिक्षेप यावदपि तावदिमं नरेन्द्र-  
सूनुं ददर्श सरुषं निजनिष्कुटान्तः॥२२॥**

**तं वीक्ष्य जातगुरुसाध्वसविस्मया सा  
विच्छायतामगमदाशु ततस्तदानीम्।  
चन्द्रत्विषेव नलिनी खलिनीव साधोः  
संमानती रविरुचा च कुमुद्वतीय॥२३॥**

**कोपाकुलं तमवलोकयितुं तदानीं  
भूपालनन्दनमसौ न शशाक भीत्या।  
वाराङ्गना सपदि विह्वलमानसालं  
पञ्चाननं हि करिणीव निरस्तधैर्या॥२४॥**

**साचिन्तयद्ध्रुवमसौ गुणवान्महात्मा  
कोऽपि प्रभूतमहिमा हिमरश्मिधामा।  
प्रायो मया कपटतः परिवञ्चितोऽयं  
तत्किं चिकीर्षति रुषाद्य न वेद्मि हन्त॥२५॥**

**उल्लङ्घ्यवारिनिधिमेष मुहूर्तमात्रा-  
त्प्राप्तोऽधुनैव हनुमानिव रंहसान्यः।  
कुत्र व्रजामि तदितो निजहर्म्यपृष्ठा-  
द्दृष्टा सरोषममुना च बताहमद्धा॥२६॥**

**किं चाधुना मम विधिः शरणं भयेऽस्मि-  
न्यत्तन्ममास्तु निजकर्म हि कः प्रमार्ष्टि।  
एतत्समीपमपि सान्त्वयितुं व्रजामि  
जानामि नापरमुपायमलं विचार्य॥२७॥**

**ध्यात्वेति सा निकटमस्य तु मन्दमन्दं  
गन्तुं स्वकीयपरिवारजनैरदृष्टा।  
एकाकिनी विपुलसाध्वसकम्पमाना  
वातायनादवततार ततस्तदानीम्॥२८॥**

**यान्ती प्रभूतभयतस्तु शनैः शनैः सा  
दूराद्ददर्श सरुषं नरनाथसूनुम्।  
गत्वा ततस्त्रिचतुरेषु पदेषु भूमौ  
विन्यस्य जानुयुगलं प्रणनाम चाग्रे॥२९॥**

**सोऽप्यग्रतः सविनयां प्रणतोत्तमाङ्गां  
प्रक्षिप्तजानुयुगलां गलदश्रुधाराम्।  
उत्तुङ्गपीनकुचकुम्भनिवेशितस्व-  
पाणिद्वयामतिभयामथ तामपश्यत्॥३०॥**

**कोपाकुलः स सहसा नरनाथसूनु-  
रुत्थाय तां भुजयुगेन हठान्निरुध्य।**

**चूर्णीकृतामथ मुमोच तदीयशीर्षे  
वृक्षत्वचं भव खरीति निगद्य वाचा॥३१॥**

**तद्वाक्यमात्रवशतः सहसा तदानीं  
वाराङ्गना विगतसर्वनिजस्वरूपा।  
सा गर्दभी समभवन्नरनाथसूनो-  
स्तच्चेष्टितं मनसि रोषवशात्स्मरन्ती॥३२॥**

**दन्तालिकामथ वितीर्य स राजपुत्रः  
पीडामतीव जनयंल्लगुडप्रहारैः।  
ईर्ष्यावशेन सहसा खयमेव पृष्ठं  
तस्या अशिश्रयदसूक्ष्मघृतप्रमोदः॥३३॥**

**श्वभ्राद्रिकान्तारवनप्रदेशान्बभ्राम कान्तोऽधिकरूपहीनाम्।  
आरुह्य नित्यं स तु गर्दभीं तां भीतां प्रहारैः स्रवदश्रुधाराम्॥३४॥**

**तदीर्ष्यया स्वात्मकृते समं सा वहन्नपूपाः स नरेन्द्रसूनुः।  
स्वल्पं ददौ वारि तृणं च तस्यै पृष्ठाद्दिनेनावततार जातु॥३५॥**

**अत्रान्तरे तत्परिवारवेद्यो दिनेष्वनल्पेषु गतेषु तत्र।  
तां स्वामिनीं नैव कुतोऽप्यवापुर्गवेषितामप्यखिलाध्वयानैः॥३६॥**

**लब्धुं ततस्तां परिवर्जिताशाश्चेट्यः समग्रा अपि कुट्टनीश्च।  
स्वमस्तकन्यस्तसमस्तहस्ताश्चक्रन्दुरुच्चैर्गलदश्रुधाराः॥३७॥**

**जग्मुः समग्रा अपि राजधानीं तच्चेटिका बाष्पनिरुद्धवाचः।  
आस्थानसंस्थं ददृशुर्नरेन्द्रं निवेदिता द्वाःस्थगुणेन सद्यः॥३८॥**

**विन्यस्य जानुद्वयमग्रतस्ताः कृत्वाशिषं साश्रुदृशः सदुःखाः।  
चेट्यः समग्रा अपि कुट्टनी च व्यजिज्ञपन्भूमिपतिं प्रणम्य॥३९॥**

**राजन्वती भूर्भवता नरेन्द्र प्रजापरित्राणकरस्त्वमेव।  
श्रीमान्सुरत्राणवरस्त्वमद्धा तद्दीनवाक्यं शृणु सावधानः॥४०॥**

**केनापि षिड्गेन हृताद्य राजन्विलासिनी सा बत देलरामा।  
अन्वेषिताप्येव नितान्तयत्नात्कुतोऽपि नास्माभिरहो प्रलव्धा॥४१॥**

**धुरंधरे तत्त्वयि नाथ भूमिपुरंदरे पौरविचारदक्षे।  
विटादयश्चेत्प्रभवन्ति पापास्तत्कस्य गर्हा क्रियते परस्य॥४२॥**

**श्रुत्वेति तद्वाक्यमसौ नरेन्द्रः ससंभ्रमं दीनतरं तदानीम्।  
आश्वासमाशां विरचय्य सद्यो व्यसर्जयच्चारगणांस्तु दिक्षु॥४३॥**

**अन्विष्य ते चारगणा यदा न प्रापुः कुतश्चिन्नमतिप्रयत्नात्।  
तदा नरेन्द्रस्य भिया पलाय्य चाशिश्रयन्देशमथान्यमेव॥४४॥**

**देशेऽस्मिन्बत जाल्मतस्करविटा वृद्धिं कियन्तो घना  
जग्मुः केन नितान्तमेव दुरितासक्ता महानिष्कृपाः।  
यत्कश्चित्कमिता जहार गणिकां तां देलरामाभिधां  
हाहाकारमिति प्रकाममुदभूत्प्रत्यालयं प्रत्यहम्॥४५॥**

इति देलरामाकथासारे तद्रूपवर्णनानन्तरमेतस्यास्तिरस्कारो नाम द्वादशः सर्गः।

\_\_\_\_\_\_\_\_\_\_\_\_

**त्रयोदशः सर्गः।**

**याते तु काले विपुले कदाचित्कृशाकृतिं तां रुधिरार्द्रदेहाम्।  
खरीस्वरूपामुपरिस्थितक्ष्मापालात्मजप्रत्तघनप्रहाराम्॥१॥**

**सबाष्पनेत्रां बत देलरामां ददर्श मार्गे स्वसुतानुयाता।  
योगीश्वरी काचिदमन्दजातकुतूहला ज्ञानवती सुदूरात्॥२॥**

(युगलकम्)

**आलोक्य तां साह ततः स्वकन्यामेकं महत्कौतुकमग्रतस्त्वम्।  
पुत्रि द्रुतं पश्य न यावदेति दृग्गोचराद्दूरतरं प्रयाति॥३॥**

**साप्यब्रवीत्तां जननीं न किंचित्पश्याम्यहो मातरहं विचार्य।  
प्रत्याह कन्यामथ योगिनी सा येयं खरी सैव हि देलरामा॥४॥**

**आरुह्य यस्तिष्ठति पुत्रपृष्ठे चास्याः प्रहारैर्जनयन्हि पीडाम्।  
स राजपुत्रो बहुशोऽनयायं विवञ्चितश्छद्म विधाय पूर्वम्॥५॥**

**श्रुत्वेति संजातकुतूहला सा निर्बन्धतस्तां जननीमपृच्छत्।  
आमूलवृत्तान्तमशेषमेव व्यावर्णयामास तु योगिनी सा॥६॥**

**कन्याथ सा तां जननीं ययाचे मातः खरीदेहविमुक्तिरस्याः।  
यथा भवेत्त्वं हि तथा कुरुष्व क्षमापालसूनोः प्रणयं विधाय॥७॥**

**निर्बन्धतः सा निजकन्ययैवमभ्यर्थिता सादरगौरवेण।  
भूपालसूनोर्निकटं तदानीं योगीश्वरी तत्सहिता प्रतस्थे॥८॥**

**तमाह दूरान्नरनाथसूनुं क्षणं प्रतीक्षख महाजन त्वम्।  
किंचिद्ब्रवीतुं मम विद्यतेऽद्य तवोपकण्ठे विपुलाभिलाषः॥९॥**

**श्रुत्वेति भीत्याथ पुरःसरन्तीं दन्तालिकाकर्षणतो निरुद्ध्य।  
तां गर्दभीं वर्त्मनि राजपुत्रो मुहूर्तमात्रं विनयेन तस्थौ॥१०॥**

**अभ्येत्य सा तं कुशलादिवार्तां पृष्ट्वा नरेन्द्रात्मजमाचचक्षे।  
कथान्तरे सा स्वसुतासमक्षं योगीश्वरी पादतले प्रणम्य॥११॥**

**योगीश्वरी तद्गुणहृष्टचित्ता सिद्धा प्रसक्ता तव चाहमद्धा।  
विमृष्य तस्मात्तव नैव कांचिद्गर्हां तु वेद्मि पृथुसद्गुणस्य॥१२॥**

**भवादृशां नैव तथापि वैरं महात्मनां दीनजनेऽतिपाये।  
चिरं प्रधर्तुं सुतयुक्तमद्धा कुलीनपुंसामपरो गुणः कः॥१३॥**

**मुञ्चाधुनैतां तु खरीस्वरूपां दुष्कर्मसक्तामिह देलरामाम्।  
कृत्वा विवाहं सुमते खकीयां कन्यामिमां तुभ्यमहं ददानि॥१४॥**

**यथेतरे पुत्रविरोधसक्ता भवद्विधा नैव तथाविधाः स्युः।  
यदिच्छसि त्वं तदसौ ददाति तुभ्यं यथा किं तु तथा करिष्ये॥१५॥**

**प्रसीद तत्पुत्र दयां कुरुष्व गृहाण कीर्ति श्रय साधुवादम्।  
पुण्यं च वृद्धिं नय(?) दार्यसेव्यं भज स्वमार्गे त्यज कोपमस्याम्॥१६॥**

**इयं सुता मे तव धर्मपत्नी यथा भवत्येवमुताधुनैव।  
तथा करिष्येऽधमवंशया तु किमेतया दुर्मतिवारवध्वा॥१७॥**

**तन्निशम्य नरनाथनन्दनस्तां जगाद वरयोगिनीं ततः।  
एतया गणिकयातिपापया यन्ममापकृतमेव वेत्सि तत्॥१८॥**

**यातना बहुविधा विधाय तद्धर्तुमेव गणिकामिमां ध्रुवम्।  
विद्यते मम मनोरथोऽम्बिके किं करोमि भवदीयशासनात्॥१९॥**

**यन्मदीयमहरज्जनन्यनल्पं हि वस्तुनिचयं सुदुर्लभम्।  
तद्ददातु सकलं तदुद्गतं स्वापतेयमपि चानुवासरम्॥२०॥**

**प्रत्यहं च मम दास्यसेवनं चेत्करोति हि विलोक्य सांप्रतम्।  
लेखमम्ब रुचिरं भवत्समक्षं स्फुटाक्षरततिप्रशोभितम्॥२१॥**

**तत्करोमि भवदीयशासनान्मातरद्य हि तथाविधामिमाम्।  
रासभीजनिमथो निवार्य तूर्णं प्रभाववशतः पुरस्तव॥२२॥**

**वाचमेवमथ सा निशम्य तां व्याजहार नरनाथनन्दनम्।  
योगिनी प्रमुदिता विहस्य संकल्पमाशिषममन्दसिद्धिदम्॥२३॥**

**दुर्मतिं कुगणिकां करोषि चेद्रासभीजनिविवर्जितामिमाम्।  
यद्यदिच्छसि ददाति तद्द्रुतं साक्षिणी ह्यपरथा त्वहं सदा॥२४॥**

**योगिनीगिरमिमां निशम्य सच्छद्मशङ्कितमनोनिमित्ततः।  
त्रिर्मनोरथमवोचदात्मनः साक्षिणोऽप्यकृत तत्र पञ्चषान्॥२५॥**

**पादपत्वचमथो मुमोच तां प्राप यां प्रवरयोगिनीवरात्।  
मूर्ध्नि भूमिपतिनन्दनः स तस्यास्तदा सपदि वारयोषितः॥२६॥**

**तत्प्रभाववशतः क्षणेन सा गर्दभीसमुचिताकृतिं जहौ।  
प्राप साभरणचित्तहारिकाम्यात्मविग्रहमथो तथाविधम्॥२७॥**

**वारयोषिदथ सा तदोपसृत्य प्रणाममकरोत्प्रहर्षिता।  
भूमिपालतनयस्य तस्य विन्यस्य जानुयुगलं ससंभ्रमम्॥२८॥**

**सोऽपि मन्युवशतस्ततोऽभवत्तां विलोक्य पुरतः पराङ्मुखः।  
योगिनी किल तदिङ्गितं च तस्यै न्यवेदयदमर्षदर्शनात्॥२९॥**

**वारयोषिदपि योगिनीगिराङ्गीचकार विनयात्प्रणम्य सा।  
अञ्जसा सकलमेव राजपुत्रेप्सितं बहुविधं यथोदितम्॥३०॥**

**तद्दिने निजगृहं समानयद्योगिनी नृपतिनन्दनं ततः।  
वारयोषिदपि तस्य शासनाद्ध्रीनता निजगृहं जगाम सा॥३१॥**

**भूमिपालतनयाय तत्र तस्मै निजां दुहितरं समर्पयत्।  
पाणिपीडनमथो विधाय सा योगिनी प्रमुदिता यथाविधि॥३२॥**

**साथ वाररमणी तदीयवस्तुव्रजं च तदुपार्जितं धनम्।  
अनिनाय नृपनन्दनान्तिकं दास्यलेखमिह योगिनीगृहे॥३३॥**

**अत्रान्तरे तत्र पुरे हि देलरामाप्रवृत्तिं प्रथितामितीमाम्।  
प्रत्यालयं सर्वजनो निशम्य नरेन्द्रसूनुं प्रशशंस हर्षात्॥३४॥**

**राजापि चाकर्ण्य जनश्रुतिं तां प्रभूतसंभूतकुतूहलेन।  
स्वराजधानीमनयद्विसृज्य भृत्यान्प्रियान्भूपसुतस्ततस्तम्॥३५॥**

**ततः परिज्ञाय निजं कनिष्ठं सहोदरं भूमिपतिस्तदानीम्।  
आनन्दबाष्पाम्बुकणार्द्रनेत्रो गाढं समुत्थाय तमालिलिङ्ग॥३६॥**

**तमग्रजं सोऽपि विभाव्य हर्षात्तज्जानुयुग्मं परिचुम्ब्य चैव।  
कृत्वा प्रणामं निकटोप्रविष्टो बाष्पाम्बुधाराकुलितो बभाषे॥३७॥**

**यातो मसेदान्तिकतः सुदूरं यदा पुरा मां प्रविहाय तूर्णम्।  
दिनावसानेऽपि तदा मया त्वं कुतोऽपि नान्विष्य चिरं हि लब्धः॥३८॥**

**श्रुत्वेति राजा निजगाद तत्र स्वभ्रातरं तत्त्रपया विनम्रः।  
ममेह संप्राप्तनरेन्द्र तस्य त्वं विस्मृतोऽपूर्णमतेस्तदानीम्॥३९॥**

**श्रुत्वेत्यसौ तस्य शशंस देलरामाप्रवृत्तिं पुरतोऽग्रजस्य।  
स चाप्यवोचन्निखिलं स्वराज्यप्राप्त्यादिवृत्तान्तमशेषमेव॥४०॥**

**कथान्तरे तं निजगाद राजा मो(मु)रादभक्षं(वख्शं) स्वसहोदरं सः।  
इहत्यसर्वामितसेनया स्वं देशं व्रजावो वरमद्य जेतुम्॥४१॥**

**यत्रैव हेतिं जनकश्चकार यत्रैव नो ज्ञातिजना वसन्ति।  
हलाभदेशं स्वमनोरथो मे प्रयातुमद्यैव हि विद्यते तम्॥४२॥**

**श्रुत्वेति सोऽपि प्रशशंस हर्षान्मो(मु)रादभक्षो(वख्शो) वचनं तदेव।  
आज्ञां ददौ सोऽथ पुरेऽत्र सेवाकृते नरेन्द्रः पृतनाधिपाय॥४३॥**

**अल्पैर्दिनैः सर्वबलेऽपि सज्जीकृतेऽथ सेनापतिना नरेन्द्रः।  
विनिर्ययौ स्वं नगरं विजेतुं दत्त्वा परस्मै निजराज्यमत्र॥४४॥**

**दासीपाणो(?)पार्जितदेलरामासमन्वितस्तद्धनपूरितोष्ट्रः।  
योगीश्वरीपुत्रिकया च साकं तमन्वगच्छत्स निजानुजन्मा॥४५॥**

**गच्छन्क्रमात्प्राप स भूमिपालः सहानुजो भूरिबलं पुरं तत्।  
राजच्युतो यत्र स भारजीवी सजानिरेतज्जनको बभूव॥४६॥**

**दीर्घाध्वखिन्नामितसिन्धुवारः स भूमिपालः स्वसहायवाक्यात्।  
एकां त्रियामामथ तत्र तस्थौ सहानुजः खेदनिवारणार्थम्॥४७॥**

**आकस्मिकोल्काविनिपाततुल्यं पितुर्जनेभ्यो मरणं निशम्य।  
शुशोच राजा ससहोदरोऽलं तदीयनाम्नात्र चकार धर्मम्॥४८॥**

**स्वमातरं चाहितसंगमां तां तेनैव साकं वणिजाशृणोत्सः।  
निनिन्द तद्दुश्चरितं नितान्तं ददौ न तस्यै निजदर्शनं च॥४९॥**

**प्रातस्ततः सद्गतिकुञ्जरेन्द्रमारुह्य राजा स्वपुरीं प्रतस्थे।  
विराजमानोपरिहेमछन्त्रः सहानुजो भूरिबलानुयातः॥५०॥**

**क्रमेण गच्छन्स शनैः शनैः स्वभ्रात्रान्वितो वीरभटानुयातः।  
समाससादाथ तमात्मदेशं नाम्ना हलाभं वरवस्तुलाभम्॥५१॥**

**आमुक्तवर्त्मा निशितातुखड्गः सज्जीकृतायोधनदक्षवीरः।  
भ्रात्रा समं तन्नगरं हठात्स द्वाःस्थान्निहत्य द्रुतमाविवेश॥५२॥**

**योद्धुं विनिर्यातविपक्षवृन्दं निहत्य संख्ये भटपत्यसंख्ये।  
पितुः स्वकीयस्य सहानुजन्मा विवेश राजा निजराजधानीम्॥५३॥**

**तत्रानुयातान्सुभटान्यथेच्छं दानेन मानेन च तोषयित्वा।  
समुत्सुकांस्तान्प्रति स स्वदेशं व्यसर्जयद्भूमिपतिस्ततः सः॥५४॥**

**प्राज्यं स राज्यं स्वयमेव तस्मिन्हलाभदेशेऽखिलमन्त्रिवाचा।  
जग्राह तस्मै च निजानुजाय ददौ क्रमोपागतयौवराज्यम्॥५५॥**

**इव्राहीमनराधिपो निजपितुः संप्राप्य सिंहासनं  
हत्वा वैरिगणान्रराज नितरां सिंहानुकारी तदा।  
दासीभावयथेष्टकर्मनिरतां तां देलरामां पुनः  
पश्यन्सोऽपि बभूव तत्र नगरे मो(मु)रादभक्षः(वख्शः) सुखी॥५६॥**

इति देलरामाकथासारे स्वदेशराज्यप्राप्तिर्नाम त्रयोदशः सर्गः।

समाप्तोऽयं ग्रन्थः।  
<MISSING_FIG href="../books_images/U-IMG-1720925174delarama55.JPG"/>

\]