+++
title = "०६२ मेघनिन्दा"

+++


निपीता श्वेतांशोर् जलद जगदाह्लादनकरी  
मरीचिर् यद्य् एषा वहसि किम् उ खद्योतनिवहान् ।  
किम् एते कर्तारः कुमुदवनम् उन्निद्रम् उदधेः  
किम् आनन्दं मन्दीकृततिमिरवृन्दाः किम् उ दिशः ॥१९४६॥  


जलचन्द्रस्य ।  


दूरोत्सारितराजहंस जलद प्राप्योन्नतिं नूतनां  
कोटिं काम् अपि साम्प्रतं मलिनिमा नीतस् त्वया यन् निजः ।  
यत् सम्भूय बकैर् अमीभिर् अहह त्वं भूषणोत्प्रोक्षणाद्  
आत्मानं बहुमन्यमानगमनं गर्जारवैरश्नुषे ॥१९४७॥  


हरेः ।  


आशाः खर्वय गर्वयातिमुखरानुन्नादिनो बर्हिणः  
सर्वांस् त्रासय गर्जितैः कलगिरो हंसान् समुत्सारय ।  
द्राग् आस्कन्दय मित्रमण्डलम् अलं सद्वर्त्म सन्दूषय  
श्रीमन्न् अब्द नयत्य् अयं न पवनो यावद् दशां काम् अपि ॥१९४८॥  


सरसीरुहस्य ।  


तडित्तेजःपुञ्जैर् जनयसि दृशोः काम् अपि रुजं  
गरीयोगर्जाभिः प्रकटयसि कर्णद्वयभिदाम् ।  
यद् अम्भोबिन्दूनां प्रणयपरिपाको यम् अखिलस्  
तद् अस्यैवाम्भोधेर् जलधर न धैर्यं कलयसि ॥१९४९॥  


अभिनन्दस्य ।  


एतेषु रे तरुणमारुतधूयमान  
दावावलीकवलितेषु महीरुहेषु ।  
अम्भो न चेज् जलद मुञ्चसि मा विमुञ्च  
वज्रं पुनः क्षिपसि निर्दय कस्य हेतोः ॥१९५०॥  


विश्वेश्वरस्य ।  


