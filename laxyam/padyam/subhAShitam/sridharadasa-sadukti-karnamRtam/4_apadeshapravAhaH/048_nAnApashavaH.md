+++
title = "०४८ नानापशवः"

+++


अम्भो भजस्व चिरम् अस्य यथाभिलाषम्   
एतन् न ताण्डवय सैरिभ काननं च ।  
दुश्चेष्टितेन यदनेन भृशं तवैष   
ध्वस्ताशयो भवति निष्कलुषस् तडागः ॥१८७६॥  


वैद्यगदाधरस्य ।  


नामीभिः प्रसवैः स्वयं निपतितैर् भूमौ विधत्ते धृतिं  
नारोढुं परिपाकमेदुरफलाः शक्नोति शाखाशिखाः ।  
अप्रज्ञातनिजप्रभावकुपितः कोकूयमानो रुषा  
लिप्सुर् वानरसूनुर् एष लवलीक्षोणीरुहं कर्षति ॥१८७७॥  


उमापतिधरस्य ।  


यच् चाण्डालगृहाङ्गणेषु वसतिः कौलेयकानां कुले  
जन्म स्वोदरपूरणं च विघसैर् न स्पर्शयोग्यं वपुः ।  
तन् मृष्टं सकलं त्वयाद्य शुनक क्षोणीपतेर् आज्ञया  
यत् त्वं काञ्चनशृङ्खलावलयितः प्रासादम् आरोहसि ॥१८७८॥  


माधवसेनस्य ।  


पूतः श्रौतपरिष्क्रियाभिर् अवहीभावाय यो दीक्षितः  
श्लाघ्या यस्य गयाशिरः सहचरी तुल्योऽश्वमेधेन यः ।  
म्>अस्>अव् एद्जमतश् चिरेण कलितश् चक्रत्रिशूलाङ्कितो  
धिक् कर्माणि तुरुष्कवेश्मनि सुराकाण्डालवाही वृषः ॥१८७९॥  


साजोकस्य ।  


उच्छ्रायो जनभीति हेतुर् अधिकं वैकृत्यम् उद्ग्रीवता  
सर्वत्र प्रतिपर्वविक्रमभवः क्रूरो मरुर्जन्मभूः ।  
यस्योच्चैः कटुकण्टकप्रणयिता धिक् कष्टम् उष्ट्रे पशौ  
तस्मिन् राजपरिग्रहः स च महाशब्दद्वयीभाजनम् ॥१८८०॥  


गोविन्दस्य ।   


