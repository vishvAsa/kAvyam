+++
title = "०५३ चूतः"

+++


तैस् तैर् जन्मप्रभृति विदितैर् दोहदैः प्राक्प्रयत्नात्  
सिक्त्वा सिक्त्वा कथम् अपि घटीयन्त्रमुक्तैः पयोभिः ।  
नीत्वा चूतं फलसमुदयावाप्तियोग्याम् अवस्थां  
तत्र स्नेहं त्यजसि किम् इवोद्यानपाल क्षणेन ॥१९०१॥  


कस्यचित् ।  


दग्धाः केऽपि दवानलेन कतिचिद् बात्यारयान्दोलनैर्  
व्यापन्नाः कुल्तिशाभिघातरुजया केचिद् विसृष्टासवः ।  
एकः क्लान्तजनाश्रयो विजयसे चूत त्वम् उर्वीरुहां  
धिग् दैवं भवतोऽपि कीटपटलैर् अन्तः प्रवेशः कृतः ॥१९०२॥  


वैद्यगदाधरस्य ।  


हे चूतद्रुम किं मुधैव मधुपान् प्रीणासि किं कोकिलान्  
जल्पन्तो मधुराणि नित्यमलिना नैते चिरस्थायिनः ।  
तान् उल्लासय पल्लवान् अनुदिनं यैर् आहिताम् उन्नतिं   
बिभ्राणः प्रतिपर्वनिर्भरफलैर् उत्तुङ्गतां यास्यसि ॥१९०३॥  


वैद्यत्रिविक्रमस्य ।  


यो दृष्टः स्फुटदस्थिसम्पुटमुखान् निर्यत्प्रवालाङ्कुरो  
लब्धः स द्विदलादिकक्रमवशाद् आरूढशाकाशतः ।  
स्निग्धं पल्लवितो घनं मुकुलितः स्फारच्छदं पुष्पितः   
सोत्कर्षं फलितो भृशं च विनतः कोऽप्य् एष चूतद्रुमः ॥१९०४॥  


कस्यचित् । (शा।प। १०१९, हेतुकस्य; सू।मु। ३३।१७, हर्षस्य; सु।र। ११०४)  


सुगन्धिः कोऽपि स्यात् कुसुमसमये कोऽपि विटपी   
शलाटौ सामोदः फलपरिणतु कापि सुरभिः ।  
प्रसूनप्रारम्भात् प्रभृति फलपाकावधि पुनर्  
जगत्य् एकत्रैव स्फुरति सहकारे परिमलः ॥१९०५॥  


उमापतिधरस्य ।  
