+++
title = "०१२ सबाडवसमुद्रः"

+++


लोला श्रीः शशभृत्कलङ्कमलिनः क्रूरो मणिग्रामणीर्  
माद्यत्य् अभ्रम् उ वल्लभोऽपि सततं तत् कालकूटं विषम् ।  
इत्य् अन्तःस्वकुटुम्बदुर्नयपरामर्शाग्निना दह्यते   
गाढं वाडवनामधेयदहनव्याजेन वारां निधिः ॥१६९६॥  


वाणीकुटिललक्ष्मीधरस्य । (सु।र। १०४५)  


विस्तारो यदि नेदृशो न यदि तद्गाम्भीर्यम् अम्भोनिधेर्  
न स्याद् वा यदि सर्वसत्त्वविषयस् तादृग्दयानुग्रहः ।  
अन्तः प्रज्वलता पयांसि दहता ज्वालावलीं मुञ्चता  
के न स्युर् वडवानलेन बलिना भस्मावशेषीकृताः ॥१६९७॥  


केशटस्य । (सू।मु। २७।१७, सु।र। १२१०)  


धिग् वाडवं दहनम् अर्थितया विपक्षम्  
अभ्येति यः स्वजठरप्रतिपूरणाय ।  
धिग् वारिराशिम् अपि यो हि तथाविधस्य   
शत्रोर् जलैर् अपि न पूरयतेऽभिलाषम् ॥१६९८॥  


तस्यैव । (स्व् ९७८)  


आश्चर्यं वडवानलः स भगवान् आश्चर्यम् अम्भोनिधिर्   
यत्कार्यातिशयं विचिन्त्य हृदये कम्पः समुत्पद्यते ।  
एकस्याश्रयघस्मरस्य पिबतस् तृप्तिर् न जाता जलैर्   
अन्यस्यापि महात्मनो न वपुषि स्वल्पोऽपि तोयव्ययः ॥१६९९॥  


तस्यैव । (स्व् ८८४, सु।र। ११९८)  


अयम् अलघुविसारिस्फारिजिह्वाकलापो   
ज्वलति यदि न मध्ये वाडवो हव्यवाहः ।  
मुहुर् उपचितसारो वारिभिर् निम्नगानां   
त्रिभुवनम् अपि किं न प्लावयत्य् अम्बुराशिः ॥१७००॥  


धर्मपालस्य ।  


