+++
title = "०१० समुद्रोपालम्भः"

+++


दूरीभूतरतिश् चिरं मरकते मुक्तासु मुक्तस्पृहः  
सानन्दोऽस्मि न चेन्द्रनीलमणिषु त्यक्तादरो विद्रुमे ।  
त्वां संसेव्य समुद्र सम्प्रति पुनर् दृष्टस्वभाग्यक्षय  
क्षीणोऽहं सकलार्थिसार्थसुलभाम् अभ्यर्थये शुक्तिकाम् ॥१६८६॥  


इन्द्रदेवस्य ।  


प्रमोदाद् उद्बाष्पः पुलकपटलैर् अर्चिततनुः  
शिरो धूत्वा धूत्वा किम् इति जलधेर् गायसि यशः ।  
किम् एतेनास्माकं फणिमकरनक्रप्रणयिना  
नमस् तेभ्यो लभ्या य इह गुणभाजोऽपि मणयः ॥१६८७॥  


वैद्यगदाधरस्य ।   


विगर्जाम् उन्मुञ्च त्यज तरलताम् अर्णव मनाग्  
अहम्भावः कोऽयं कतिपयमणिग्रावगुडकैः ।  
दृशं मेरौ दद्याः स हि मणिमयप्रस्थमहितो  
महामौनः स्थैर्याद् अथ भुवनम् एव द्रढयति ॥१६८८॥  


शतानन्दस्य । (सु।र। ११२२)  


अजायन्तैतस्माद् अमृतशशिलक्ष्मीप्रभृतयः   
परित्राताश् चेन्द्रात् कुलशिखरिणः पूर्वयमुना ।  
उपेता इत्य् एवं तव जलनिधे तीरम् अधुना   
विगर्जाभिः किं नः श्रुतिपुटम् अहो जर्जरयसि ॥१६८९॥  


सरोरुहस्य ।  


श्रमपरिगतैर् विस्तीर्णश्रीर् असीति परं पयः  
कतिपयम् इतं त्वत्तोऽस्माभिः समुद्र समीहितम् ।  
किम् असि नितराम् उक्त्षुभोर्मिः प्रसीद नमोऽस्तु ते  
पथि पथि शिवाः सन्त्य् अस्माकं शतं कमलाकराः ॥१६९०॥  


कमलगुप्तस्य । (सु।र। १०८१)  


