+++
title = "०६६ मनस्विचातकः"

+++


गङ्गा शम्भुशिरोजलं जलनिधिर् देवस्य लक्ष्मीपतेः  
शय्याक्षालनवारि वारि सरसः क्लीबस्य निन्द्यं सताम् ।  
नद्यस् ताः शतशोऽन्ययोषित इति त्यक्तोपभोगो युवा   
सारङ्गः सततोन्नतेन शिरसा धाराधरं याचते ॥१९६६॥  


कस्यचित् ।  


किं नैव सन्ति भुवि तामरसावतंसा  
हंसावलीवलयिनो जलसन्निवेशाः ।  
को दुर्ग्रहो ग्रहवतः खलु चातकस्य   
पौरन्दरीं यद् अभिवाञ्छति वारिधाराम् ॥१९६७॥  


कस्यचित् । (स्व्। ६८१)  


एक एव खगो मानी वने वसति चातकः ।  
पिपासितो वा म्रियते याचते वा पुरन्दरम् ॥१९६८॥  


कस्यचित् । (स्व् ६७४, शा।प। ८५२)  


तृषार्तां शोचन्तीं न गणयति दीनां गृहवतीं  
न दीनः पक्षाभ्यां स्थगयति शिशून् आलपति वा ।  
कुटुम्बी सारङ्गः प्रसरति निदाघेऽप्य् अविकलः   
कुलस्य स्वस्यायं पथि न पदम् अल्पं श्लथयति ॥१९६९॥  


गोसोकस्य ।  


यद् अस्माद् अस्माभिश् चिरविहितसेवैर् अपि घनाद्  
अनाप्ताः सारङ्गैः कतिपयपयःशीकरकणाः ।  
द्विषन्तो वेशन्तं भृशम् अपलपन्तः पतिम् अपाम्  
अपार्थीकुर्वन्तः सरितम् अनुयामस् तद् अपि तम् ॥१९७०॥  


आवन्तिकद्रव्यस्य ।  


