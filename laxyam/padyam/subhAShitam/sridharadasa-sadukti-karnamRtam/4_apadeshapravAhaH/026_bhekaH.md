+++
title = "०२६ भेकः"

+++


अपि नदथ निकामं दर्दुराः किं सुवर्ण  
द्युतिभरम् उपनीता नूतनैर् वारिपूरैः ।  
अयम् अचिरविनाशी शोचनीयस् तु भावी   
स चिरम् अवटसीम्नि प्राच्य एव क्रयो वः ॥१७६६॥  


नाकोकस्य ।  


इयत् पृथ्वीमात्रं तद् अनु च नभोमण्डलम् इयद्  
इयान् पातालान्तो जलम् अपि पृथिव्याम् इयद् इति ।  
इति ज्ञात्वा कूपे विदितविषयो नायम् अपरः  
परं मुग्धो भेकः प्रबलतररावं प्रकुरुते ॥१७६७॥  


जयनन्दिनः ।  


किं नाम दर्दुर दुरध्यवसाय सायं  
कायं निपीड्य निनदं कुरुषे रुषेव ।  
किं तानि केलिर् असितानि सितच्छदानाम्  
आकर्ण्य कर्णमधुराणि न लज्जितोऽसि ॥१७६८॥  


कस्यचित् । (सू।मु। ३६।४९)  


श्रुत्वा कुम्भभुवो मुनेर् इह दुराचारं कम् अप्य् अद्भुतं  
सिन्धोर् अन्धुकुटुम्बि दर्दुरकुलं हर्षाद् इदं ध्यायति ।  
गाम्भीर्याद् यदि ते न बिभ्यति न वा त्रस्यन्ति भेकीशिशोर्  
अत्रागत्य सुखं वसन्तु तिमयो जातानुकम्पा वयम् ॥१७६९॥  


जलचन्द्रस्य ।  


भेकेन क्वणता सरोषपरुषं यत् कृष्णसर्पानने  
दातुं कर्णचपेटम् उज्झितभिया हस्तः समुल्लासितः ।  
यच् चाधोमुखम् अक्षिणी विदधता नागेन तूष्णीं स्थितं  
तन् मन्ये विषमन्त्रिणो भगवतः कस्यापि लीलायितम् ॥१७७०॥  


तस्यैव । (स्व् १०१९, शा।प। ११७७)  


