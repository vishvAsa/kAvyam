+++
title = "०१८ नानारत्नानि"

+++


कथय किम् इदं जात्या ख्यातं किम् अस्य वराटकैः  
कतिभिर् अथवा लभ्यं चैतत् प्रयोजनम् अस्य किम् ।  
प्रतिपदम् इति ग्रामीणानां गणेन लघूकृतं   
बत करतले रत्नं कृत्वा विषीदति वाणिजः ॥१७२६॥  


वैद्यगदाधरस्य ।  


स्फटिकशकलः किं वा नेयं शिला किम् उ सैन्धवी   
किम् इति विहितस्तम्भो न स्याद् अयं करकोपलः ।  
इति कथाम् इह ग्रामीणानाम् अकाण्डविकल्पनैः   
शशधरमणे यास्यन्त्य् एते विडम्बनवासराः ॥१७२७॥  


जलचन्द्रस्य ।  


आघ्रातं परिचुम्बितं प्रतिमुहुर् लीढं च यच् चर्वितं   
क्षिप्तं वा यदि नीरसत्वकुपितेनेति व्यथां मा कृथाः ।  
हे माणिक्य तवैतद् एव कुशलं शाखामृगेणामुना  
यत् त्वं तत्त्वनिरूपणव्यसनिना चूर्णीकृतं नाश्मना ॥१७२८॥  


दूनोकस्य । (कुवल्, १५३)  


जठरपिठरीम् अन्ये वारान्निधेर् अधिशेरते  
कठिनमणयो येषां छायाकलापजितं जगत् ।  
त्रिजगति पुनः कोऽयं कोलाहलः कमलापति  
प्रणयसुहृदो रत्नस्योच्चैर् अहो सदुपग्रहः ॥१७२९॥  


गोपोकस्य ।  


अये मुक्तारत्न प्रसर बहिर् उद्द्योतय गृहान्   
अपि क्षोणीन्द्राणां कुरु फलवतः स्वान् अपि गुणान् ।  
किम् अत्रैवात्मानं जरयसि मुधा शुक्तिकुहरे   
महागम्भीरोऽयं जलधिर् इह कस् त्वां गणयति ॥१७३०॥  


मुरारेः । (सु।र। १०१९)  


