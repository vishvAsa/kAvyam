+++
title = "०५८ नानातरवः"

+++


न्यग्रोधे फलशालिनि स्फुटरसं किञ्चित् फलं पच्यते  
बीजान्य् अङ्कुरगोचराणि कतिचित् सिध्यन्ति तस्मिन्न् अपि ।  
एकस् तेष्व् अपि कश्चिद् अङ्कुरवरो बध्नाति ताम् उन्नतिं  
याम् अध्यन् यजनः स्वमातरम् इव क्लान्तिच्छिदे धावति ॥१९२६॥  


शालिकस्य । (सु।र। १०६२, शालिकनाथस्य)  


केनात्र चम्पकतरो बत रोपितोऽसि  
कुग्रामपामरजनान्तिकबाटिकायाम् ।  
यत्र प्ररूढनवशाकविवृद्धलोभ  
गोभग्नबाटघटनोचितपल्लवोऽसि ॥१९२७॥  


वीरस्य ।  


फलानां सम्भारैर् अधरय तरून् उन्नततया   
स्पृशाकाशं सर्वाः स्थगय परिणाहैर् अपि दिशः ।  
तथापि ध्वाङ्क्षेभ्यो न पुनर् इतरः कोऽपि विहगः  
फलार्थी निम्ब त्वां प्रकृतिविरसं धावति मुदा ॥१९२८॥  


विश्वेश्वरस्य ।  


पृथुत्वात् सौरभ्यान् मधुरतरभावाच् च पतितैः   
क्षुधोत्तप्तैः कुक्षिम्भरिभिर् इह सेवा तव कृताः ।  
तदात्वव्यामुग्धैर् अनुदिवसम् अस्वास्थ्यजननी  
न दृष्टा तेऽस्माभिः पनस परिणामे विरसता ॥१९२९॥  


उमापतिधरस्य ।  


परार्थे यः पीडाम् अनुभवति निर्व्याजमधुरो  
यदीयः सर्वेषाम् इह खलु विकारोऽप्य् अभिमतः ।  
न सम्प्राप्तो वृद्धिं सपदि हतदैवात् समुचितां  
किम् इक्षोर् दोषोऽयं स पुनर् अगुणाया मरुभुवः ॥१९३०॥  


वाक्पतेः । (स्व्। ९४७, शा।प। १०५२, सू।मु। ३५।५)  


