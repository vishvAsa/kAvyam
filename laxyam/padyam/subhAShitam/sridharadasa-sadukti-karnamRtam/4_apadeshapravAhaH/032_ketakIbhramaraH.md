+++
title = "०३२ केतकीभ्रमरः"

+++


त्वं त्यक्त्वा मकरन्दमन्दिरम् अमुं फुल्लारविन्दाकरं  
चुम्बन् नूतनकेतकीं प्रतिमुहुर् यत् कण्टकैः कीलितः ।  
उद्भ्रान्तस्य मलीमसस्य मुखरस्योन्मत्तचित्तस्य ते  
रे रे चञ्चलचञ्चरीक तद् इदं कर्मानुरूपं फलम् ॥१७९६॥  


अज्जोकस्य ।  


त्यक्त्वा सरोजमधुपानरसं च रम्यं  
यद् धावितोऽसि कुसुमं प्रति केतकीनाम् ।  
अस्यैव ते फलम् अहो अनयस्य भूतं  
किं खिद्यसे मधुप कण्टकविद्धपक्षः ॥१७९७॥  


कस्यचित् ।  


पत्राणि कण्टकसहस्रदुरासदानि  
वार्तापि नास्ति मधुनो रजसान्धकारम् ।  
आमोदमात्ररसिकेन मधुव्रतेन  
नालोकितानि तव केतकि दूषणानि ॥१७९८॥  


सरस्वत्याः । (शा।प। १०१२)  


हित्वा तन्मधुसद्मपद्मविपिनं सौरभ्यमात्राहृतः  
किं रे भृङ्ग मुधैव धावसि मधुप्रत्याशया केतकीः ।  
एताः कण्टककोटिसङ्कटदलद्दोणीपुटोत्पीडितं  
गर्भं बिभ्रति धूलिजालकलिलैर् आपूरितं केशरैः ॥१७९९॥  


नरसिंहस्य ।  


आमोदो बहलः शशाङ्ककिरणच्छायो दलानां चयो  
मृद्वी केशरसंहृतिर् मलयजक्षोदोपमा रेणवः ।  
केतक्याः कुसुमस्य साधु सकलं दोषस् त्व् अयं केवलं  
बिद्धा न प्रविशन्ति यन् मधुलिहो द्वारि स्थितैः कण्टकैः ॥१८००॥  


कस्यचित् ।  


