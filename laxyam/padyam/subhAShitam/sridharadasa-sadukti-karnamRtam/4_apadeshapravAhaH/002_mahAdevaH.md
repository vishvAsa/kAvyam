+++
title = "००२ महादेवः"

+++


देवैर् दुग्धपयोधिरोधसि उरा कैर् नाम मन्थाचल  
क्षोभप्रोद्गतचन्द्रमःप्रभृतये न प्रेषिताः पाणयः ।  
स्वीचक्रे परम् एक एव भगवान् उद्विग्नलोकत्रयी  
रक्षायै कटुकालकूटगरलग्रासं स गौरीश्वरः ॥१६४६॥  


वासुदेवसेनस्य ।  


छिन्ने ब्रह्मशिरो यदि प्रथयति प्रेतेषु सख्यं यदि  
क्षीवः क्रीडति मातृभिर् यदि रतिं धत्ते श्मशाने यदि ।  
सृष्ट्वा संहरति प्रजा यदि तदाप्य् आधाय भक्त्या मनस्  
तं सेवे करवाणि किं त्रिजगती शून्या स एवेश्वरः ॥१६४७॥  


उमापतिधरस्य ।  


स्वं चेत् सञ्चरसे वृषेण लघुता का नाम दिग्दन्तिनां  
व्यालैः कङ्कणकुण्डलानि कुरुषे हानिर् न हेम्नाम् अपि ।  
मूर्धन्यं तनुषे जडांशुम् अयशः किं नाम लोकत्रयी  
दीपस्याम्बुजबान्धवस्य जगताम् ईशोऽसि किं ब्रूमहे ॥१६४८॥  


शैलसर्वस्य ।  


आहारो गरलं तृतीयम् अलिके चक्षुः कपालं करे  
वासः कुञ्जरचर्म भस्मनि रतिर् भूषा भुजङ्गाधिपः ।  
जन्मालक्ष्यम् असाक्षिकं कुलम् अविज्ञाता च जातिः   
कथं सेव्योऽस्माभिर् असौ पिशाचपरिषद्भर्ता हताः स्मो वयम् ॥१६४९॥  


धर्मयोगेश्वरस्य ।  


पाणौ ब्रह्मकपालम् अस्हित्भिर् अलङ्कारोऽङ्गरागश् चिता  
भस्माव्याहतम् उत्तरीयम् उरगः क्रीडा समं मातृभिः ।  
यस्यैतान्य् असमञ्जसानि तम् अनाचारैः पिशाचैर् वृतं  
कः स्थाणुः फलवाञ्छया वद वृषाद् अन्यो जनः सेवते ॥१६५०॥  


तस्यैव ।  
