+++
title = "०२४ मीनः"

+++


पाठीन मुञ्च कुन्ददं यद् इहाम्बु पीत्वा  
मिश्रं निरन्तरपतत्तटभूमिपङ्कैः ।  
उन्मज्जतस् तव पतिष्यति कोमलायां  
गाढं तनौ कुररचञ्चुशरप्रहारः ॥१७५६॥  


वसन्तदेवस्य ।   


क्व शकुलशिशो गम्भीराम्भः सरस् तव जन्मभूः  
क्व च नवजलक्रीडारम्भाद् इयं तटसङ्गतिः ।  
तद् इह विवरे नीत्वात्मानं कुलीरविवर्जिते  
विगमय दिनं यावच् चास्ते बकोटकुटुम्बकम् ॥१७५७॥  


भास्करदेवस्य ।  


विषमविषधरप्रगाढघोरे  
सरसि सरस्य् अपि निःस्पृहोऽसि जीवे ।  
शफर परिहरेदम् आत्मदेह  
स्थितिम् अनुचिन्तयतः क्व नास्ति सौख्यम् ॥१७५८॥  


कविचक्रवर्तिनः ।  


शफर संहर चञ्चलताम् इमां  
चिरम् अगाधजलप्रणयी भव ।  
इह हि कोमलवञ्जुलजालके  
वसति दुष्टबकोटकुटुम्बकम् ॥१७५९॥  


अभिनन्दस्य ।  


सरोरत्नाद् अस्मात् सफर तव तीरावतरण  
प्रणालीसञ्चारव्यसनम् अशुभं ते कथम् अभूत् ।  
अहो मुग्धेदानीं निजदुरुपचारव्यवसितां  
कुवेणीबद्धः सन्न् अनुभव दशाम् उत्फलसि किम् ॥१७६०॥  


कस्यचित् ।  
