+++
title = "०७२ उच्चावचम्"

+++


भ्रातः पश्य निकृत्य चन्दनतरूच्छाकोटको रोप्यते  
सारासारविचारिणी मतिर् इह ग्रामे जनानां कुतः ।  
तद् यावद् वयम् अस्य सेकसलिलं वोढुं न मृष्यामहे   
तावत् सत्वरम् एव पामरजन ग्रामाद् इतो गम्यताम् ॥१९९६॥  


कस्यचित् ।  


दन्तैर् उपतितं स्फुरन्ति वलयो निष्कालिमानः कचाः   
शीर्णदेहम् अपेतम् एव करणग्रामेण लुप्ता मतिः ।  
अस्मिन्न् अप्रतिकारदारुणजराव्याधौ दयार्द्रात्मना   
भ्रातर् वैद्य विधीयते तव कियद् यावन् मया भेषजम् ॥१९९७॥  


उमापतिधरस्य ।  


पन्थाः प्रज्वलितः स्फुरन्ति पुरतः क्रूराः कृशानुत्विषः  
कान्तारद्रुमघर्मदीधितिर् अपि व्योमार्धम् आरोहति ।  
अस्माभिः श्रमविह्वलैर् इह तरुच्छायासमालम्बिभिर्  
न ज्ञाताः परितः किरातशिविरव्याप्ता वनश्रेणयः ॥१९९८॥  


तीरभुक्तीयसर्वेश्वरस्य ।  


तद्ब्रह्माण्डम् इह क्वचित् क्वचिद् अपि क्षोणी क्वचिन् नीरदास्  
ते द्वीपान्तरशालिनो जलधयः क्वापि क्वचित् पर्वताः ।  
आश्चर्यं गगनस्य कोऽपि महिमा सर्वैर् अमीभिः स्थितैर्  
दूरे पूरणम् अस्य शून्यम् इति यन्नामापि नाच्छादितम् ॥१९९९॥  


केशरस्य । (सु।र। ११९३)  


समालम्ब्यान्योन्यं मसृणचरणाः कम्पनजुषो  
न याताः के पारं सति जलधिबन्धे कपिभटाः ।  
तटाद् एकोऽर्वाचश् चकितसुरसिद्धस्थितिसमुत्  
समुत्प्लुत्य प्रायात् परमपरपारं स हनुमान् ॥२०००॥  


छित्तिपस्य ।  



श्रीधरदासकृतेऽस्मिन् सदुक्तिकर्णामृते चतुर्थोऽयम् ।  
सत्कर्मण्य् अपदेशप्रवाह उपदेशतां भजतु ॥  


इति श्रीमहामाण्डलिकश्रीधरदासकृतौ सदुक्तिकर्णामृते ।  


अपदेशप्रवाहो नाम चतुर्थः । वीचयः ७२ । श्लोकाः ३६० ॥  


ॐ  


   
सदुक्तिकर्णामृतम्  



(५)  