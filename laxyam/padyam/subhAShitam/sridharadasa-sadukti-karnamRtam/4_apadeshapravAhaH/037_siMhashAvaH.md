+++
title = "०३७ सिंहशावः"

+++


नाभ्यस्तम् आक्रमणम् अङ्कुरिता न दंष्ट्रा  
स्फीतं न वर्ष्म नखरैर् द्रढिमा न लब्धः ।  
नादस् तथापि मृदुर् एव स कोऽपि सिंह  
शावस्य येन विमदाः करिणो भवन्ति ॥१८२१॥  


सम्प्राप्य केशरिकिशोरम् अरण्यम् एतद्  
इत्य् उद्भयं भ्रमति यूथम् अनेकपानाम् ।  
एषोऽप्य् अजातसटमंसतटं विधूय  
तन् मांसगृध्नुरसतोऽपि नखान् नियुङ्क्ते ॥१८२२॥  


व्याधूयांसावनुदितसटौ तारमञ्जु ध्वनन्तः  
पाणी नातिस्फुटकररुहौ ग्राव्णि कण्डूयमानाः ।  
चक्षुः कोपात् कुटिलम् अरूणं बिभ्रतः सिंहशावा  
दिष्ट्या चण्डध्वनितजलदं व्योम निर्भालयन्ति ॥१८२३॥  


अनुदितसटावंसौ नातिस्फुटाः करजाङ्कुरा   
दशनमुकुलोद्भेदः स्तोको मुखे मृदु गर्जितम् ।  
मृगपतिशिशोर् नास्त्य् अद्यापि क्रिया स्वकुलोचिता   
मदकृतमहागन्धस्यान्ध्यं व्यपोहति दन्तिनाम् ॥१८२४॥  


तस्यैव ।  


हंहो सिंहकिशोरक त्यजसि चेत् कोपं वदामस् तदा   
हत्वैवं करिणां सहस्रम् अखिलं किं लब्धम् आयुष्मता ।  
इत्थं कर्तुम् अहं समर्थ इति चेद् धिङ् मूर्ख किं सर्वतो  
नालं प्लावयितुं जगज्जलनिधिर् यद् धैर्यम् आलम्बते ॥१८२५॥  


वीर्यमित्रस्य । (सु।र। १०६०)  


