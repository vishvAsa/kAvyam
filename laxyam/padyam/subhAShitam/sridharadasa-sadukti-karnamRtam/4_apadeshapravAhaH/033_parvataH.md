+++
title = "०३३ पर्वतः"

+++


कैलास रे पशुपतिस्थितिपात्रमात्र  
संरूढगर्वम् इह पर्वत सन्त्यजाशु ।  
दृष्टोऽसि किं नहि सलीलसमुत्थितैक  
पौलस्त्यहस्तकमलोपरि पुष्कराभः ॥१८०१॥  


दामोदरस्य ।  


मुरारातिर् लक्ष्मीं त्रिपुरविजयी शीतकिरणं  
करीन्द्रं पौलोमीपतिर् अपि च लेभे जलनिधेः ।  
त्वया किं तल्लब्धं कथय मथितो मन्दरगिरे  
शरण्यः शैलानां यद् अयम् अदयं रत्ननिलयः ॥१८०२॥  


कामदेवस्य । (शा।प। १०६८)  


दृष्टा न द्विरदावली न चमरीपुच्छानिलः सेवितो  
नैवासादि कदापि मौलिसविधे छत्रायमाणः शशी ।  
नीताः क्षौणिभृतो न पादपदवीं धिग् दैवम् अम्भोनिधौ  
मग्नस्यैव गिरीन्द्रपुत्र भवतो मैनाक यातं वयः ॥१८०३॥  


वैद्यगदाधरस्य ।  


एकस्यायम् उदेति मूर्धनि गिरेर् अन्यस्य चैव क्रमाद्  
अस्तं याति कलानिधिस् तद् अनयोर् अस्तः प्रशस्तोऽचलः ।  
को नामोदयिनं करोति न शिरोमाणिक्यम् अस्तं पुनर्   
यातं यः कुरुते भवान् इव स दुष्प्रापोऽयम् उच्चैः शिराः ॥१८०४॥  


पुण्डरीकस्य । (शा।प। १०७९, सू।मु। ३६।१५)  


ध्वान्तास्कन्दितलोकलोचनजगज्जीवातुमुद्गत्वरं  
सूरं मूर्ध्नि दधातु पूर्वशिखरी नैवात्र चित्रोदयः ।  
प्राप्तास् तं दिवसे गतायुषि परिक्षीणांशुम् एतं पुनः  
कुर्वन् मौलिगतं करोति चरमश् चित्रं धरित्रीधरः ॥१८०५॥  


मुद्राङ्कस्य ।  
