+++
title = "०३१ चूतभ्रमरः"

+++


धन्यस् त्वं सहकार सम्प्रति फलैः काकान् शुकान् पूरयन्  
पूर्वं तु त्वयि मुक्तमञ्जरिभरोन्निद्रे य इन्दिन्दरः ।  
आक्रीडन्न् अनिशं स नैति फलितं यत् त्वां विकशैकभुक्  
तद्धर्मोऽस्य फलाशया परिचयः कल्पद्रुमेऽप्य् अस्ति किम् ॥१७९१॥  


वल्लभस्य । (सु।र। ११०३)  


निश्चेत्तुं मकरन्दबिन्दुजनितानन्दारविन्दाकर  
क्रीडानिःस्पृहयालुमानसतया मन्दायमानादरः ।  
स्फारोद्गच्छदपूर्वमञ्जरिभरप्रादुर्भवत्सौरभं  
श्रद्धालुर् न कथं प्रयातु सहसा माकन्दम् इन्दिन्दरः ॥१७९२॥  


तस्यैव ।  


अयम् इह मुग्धो मधुपः परिहृतसहकारमञ्जरीपुञ्जः ।  
असरलम् अरसम् असारं शाखोटकविटपम् अनुसरति ॥१७९३॥  


कस्यचित् ।  


स्वादयन्तु चिरं नाम कोकिलाश् चूतकोरकान् ।  
तादृक् परिमलं वेत्ति यदि धन्यो मधुव्रतः ॥१७९४॥  


वसुकल्पस्य ।  


वसन्ते सन्त्य् एव प्रतिवनम् अनिद्रालुसुमनो  
मनोज्ञप्रारम्भा मधुरमधुसम्भारसुहृदः ।  
परोलक्षा वृक्षाः परम् इह रसालेषु रसिकः   
सलीलं रोलम्बः पिबति मधुसारं सरभसः ॥१७९५॥  


वनमालिनः ।  
