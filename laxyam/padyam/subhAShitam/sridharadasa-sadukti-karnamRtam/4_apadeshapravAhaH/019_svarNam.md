+++
title = "०१९ स्वर्णम्"

+++


एते नर्तितमौलयो गुणगणप्रस्तावनाभिर् मणेर्   
जायन्तां वणिजो वयं तु कनक त्वत्कीर्तिवैतालिकाः ।  
ते चाम्लानमुखेन हन्त भवता दाहच्छिदा वेदनाम्   
अङ्गीकृत्य नरेन्द्रशेखरसुखासीनाः क्रियन्ते यतः ॥१७३१॥  


जलचन्द्रस्य ।  


स्तोत्राक्षराणि पठितानि बलिः प्रणीतः  
क्ÿप्तोञ्जलिर् विरचितो बहुशः प्रणामः ।  
किं कुर्महे तद् अपि हेमनिधे भवन्तं  
दत्ते न वीक्षितुम् अपीह स दग्धयक्षः ॥१७३२॥  


वैद्यगदाधरस्य ।  


अदयं घर्ष शिलायां दह वा दाहेन भिन्धि लौहेन ।  
हे हेमकार कनकं म मां गुञ्जाफलैस् तुलय ॥१७३३॥  


कस्यचित् ।  


दाहच्छेदननिकषैर्  
अतिशुद्धस्यापि रे वृथा गरिमा ।  
यद् असि तुलाम् अधिरूढं  
काञ्चन गुञ्जाफलैः सार्धम् ॥१७३४॥  


बाणस्य । (सु।र। १११७)  


यद् धृष्टं निकषोपलेप्यमलिनं यट् टङ्किकानिर्दय  
व्यापारेऽप्य् अविकारि यच् च शिखिनि क्षिप्तं च न म्लायसि ।  
एतस्याम् अपि शुद्धिसम्पदि तुलाम् आरोप्य यत् साधुभिर्  
गुञ्जाभिः समकक्षाम् इत्य् अवधृतं हा स्वर्ण किं चेष्ट्यताम् ॥१७३५॥  


बलभद्रस्य ।   
