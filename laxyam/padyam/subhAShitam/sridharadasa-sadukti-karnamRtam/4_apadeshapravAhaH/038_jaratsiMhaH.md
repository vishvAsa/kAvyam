+++
title = "०३८ जरत्सिंहः"

+++


शक्तिर् नाक्रमणस्य दन्तनखरं तून्मूलमांसावलि  
ग्लानं लोचनम् अन्धम् उद्धतबलिव्यासङ्गशीर्णं वपुः ।  
तद् भोः क्रीडत कुञ्जराधिपतयः स्वच्छन्दम् अन्तर् मृगाः   
कम्पं मुञ्चत केशरी विधिवशात् प्राप्तो जरादुर्दुशाम् ॥१८२६॥  


नाकोकस्य ।  


नभसि चरताम् अभोदानां निशम्य रवं मनाग्  
अनिभृतगुरुध्वानैर् यस्य प्रभिन्नम् अभूज् जगत् ।  
बत परिणतः कालः कोऽयं करेणुघटाहत  
क्षितिरुहम् अटत् कारान् पार्श्वे शृणोति स केशरी ॥१८२७॥  


वैद्यगदाधरस्य ।  


वदनम् अदशनं श्लथा नखानां  
परिणतिर् अस्थिरघर्घरो निनादः ।  
इति वहति दशापदं मृगेन्द्रे बत  
कलभैर् उपभुज्यते तटीयम् ॥१८२८॥  


तस्यैव ।  


यन्निद्रालसकण्ठनादकलिकां श्रुत्वैव दूराद् इतः   
प्रत्येकं स हि मूर्च्छया निपतितो गन्धद्विपानां गणः ।  
तस्यैवाद्य मृगाधिपस्य पुरतः प्रोन्मुक्तचण्डस्वना  
निष्कम्पं विचरन्ति दुर्दुरवसापानोन्मदाः फेरवाः ॥१८२९॥  


गोसोकस्य ।  


आस्तां तावद् असीमपौरुषजुषः सम्मानितात्यद्भुत  
प्रारम्भाभ्यधिकक्रियस्य स खलु प्राच्यः प्रचारो हरेः ।  
जीर्णस्यापि च विन्ध्यकन्दरदरीद्वारावताराक्षमैर्   
अङ्गैर् अङ्गभृतो दलन्ति दरतो गन्धेन गन्धद्विपाः ॥१८३०॥  


वल्लणस्य ।   


