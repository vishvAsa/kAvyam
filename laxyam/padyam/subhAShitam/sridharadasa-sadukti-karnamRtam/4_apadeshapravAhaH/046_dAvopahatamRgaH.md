+++
title = "०४६ दावोपहतमृगः"

+++


गर्भक्लान्तिभरालसां घनमरुद्व्यालोलदावानल  
ज्वालाजालसमाकुलां सहचरीम् आलोक्य लोलेक्षणाम् ।  
वेगाद् दूरविनिर्गतोऽपि सपदि व्यावृत्य धावन् मृगो  
गच्छन्तीं स्मृतिशेषताम् उपगतः स्नेहस्य किं दुष्करम् ॥१८६६॥  


सुरभेः ।  


चिरयति हरिणी हरन्ति जीवं  
शबरशरास् तरुवह्नयः स्फुरन्ति ।  
इति बत हरिणः क्षणं वनान्तर्  
विशति विषीदति मूर्च्छति प्रयाति ॥१८६७॥  


जलचन्द्रस्य ।  


मृग विसृज विषादं दग्धवल्मीककूट  
स्फुटनकटुविगन्धो नश्वरोऽयं हुताशः ।  
जलधरजलधारोत्कण्ठिसारङ्गतृष्णा  
च्छिदुरमुदिरमालामेदुरा द्यौर् इदानीम् ॥१८६८॥  


धर्मयोगेश्वरस्य ।  


इतो दावज्वाला स्थलभुव इतो जालजटिला  
इतो व्याधो धावत्य् अयम् अनुपदं चक्रितधनुः ।  
इतोऽप्य् अग्रे तिष्ठत्य् अयम् अजगरो विस्तृतमुखः  
क्व यायात् किं कुर्यान् मृगशिशुर् अयं दैववशगः ॥१८६९॥  


कस्यचित् । (सु।र। १५०८)  


व्योमार्धे ज्वलितो रविः कवलितं दावानलैः काननं  
धूम्याभिर् न दिशः स्फुरन्ति परितः पन्थाः शिलादन्तुरः ।  
इत्थं शोणितसिक्तसृक्कणि यथा प्राणं मृगे धावति  
व्याधेनापि शरासने करुणया नारोपिताः पत्रिणः ॥१८७०॥  


उमापतिधरस्य । (सू।मु। २६।८)  


