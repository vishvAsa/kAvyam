+++
title = "०२६ नौका"

+++


भृङ्गैर् नाविकसन्निभैः परिगतं शुद्धान्तवामभ्रुवां  
कर्णभ्रष्टम् अवेक्ष्य केतकदलं वापीजले सन्तरत् ।  
श्रीमत्साहसमल्लवीर भवतो नौसार्थम् अन्तः स्मरन्न्  
उत्त्रस्तोऽद्य पुनः करोति सलिलक्रीडां न गौडाधिपः ॥१४९६॥  


वसुकल्पस्य ।  


जितपवनजवाभिर् नौभिर् आस्कन्द्य सद्यस्  
त्रिदिवम् अपि विजेतुं नाक्षमः क्षत्रियोऽयम् ।  
यदि न शिरसि भर्गः स्वर्गिणां भागधेयैर्  
दधदमरधुनीं स्याद् अन्तरालेऽन्तरायः ॥१४९७॥  


शुङ्गोकस्य ।  


नौकाभिनीतजलकेलिषु केनिपात  
पातोच्छलत्सलिलशीकरसञ्चयेन ।  
देव त्वया विरचितो नभसि प्रगल्भ  
वाचालवीचिवलितः प्रचलः पयोधिः ॥१४९८॥  


हरिवंशस्य ।  


नखाङ्कं नारीणाम् अनिललुलितं केतकदलं  
कलाम् इन्दोः पत्रं परिणतिविशीर्णजलरुहाम् ।  
निरीक्षन्ते यस्य द्रुतमिलितनौकाटकघटा  
हठाकृष्टिभ्रष्टाश् चकितम् इव काशीजनपदाः ॥१४९९॥  


उमापतिधरस्य ।  


नौकानिर्गमकेनिपातपतनोदञ्चत्पयोबिन्दुभिर्  
धारालापैर् विपरीतवृष्टिषु कथावृद्धो न वृद्धश्रवाः ।  
किं च द्वेषिपुरे पुरन्दरपुरीवस्त्राञ्चलीकुङ्कुम  
क्षोदक्षालनवारिपातरुधिरभ्रान्तो जनस् ताम्यति ॥१५००॥  


नरसिंहस्य ।  


