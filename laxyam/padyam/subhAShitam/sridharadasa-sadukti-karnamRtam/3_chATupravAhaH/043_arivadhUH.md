+++
title = "०४३ अरिवधूः"

+++


कान्तारेषु करावलम्बिशिशवः पादैः स्रवल्लोहितैर्   
अर्चन्त्यः पदवीं विलोचनजलैर् आवेदयन्त्यः शुचम् ।  
दृष्टाः पान्थजनैर् विवृत्य सकृपं हाशब्दगर्भैर् मुखैर्   
यन्त्य् अह्ना सकलेन योजनतुरीयांशं तवारिस्त्रियः ॥१५८१॥  


पुरुषोत्तमस्य ।  


पारेकन्दरम् इङ्गुदीवनम् इतो नीवारकेदारिका  
स्वच्छन्दं सरसस् तटे कमलिनीवृन्दाढ्यमन्दानिलः ।  
स्वच्छं निर्झरवारिवारणरदोत्खातास् ततो भूरुहा  
इत्थं व्याधवधूर् विबोध्य नयति त्वद्वैरिवीराङ्गनाः ॥१५८२॥  


विभाकरस्य ।  


घ्रातं तालफलाशया स्तनयुगं बिम्बभ्रमेणाधरो  
दष्टं पाकविदीर्णदाडिमधिया लीढाः स्फुरन्तो रदाः ।  
भ्राम्यन्ती श्रमनिःसहानुविपिनं यद्वैरिसीमन्तिनी  
निद्राणा मुहुर् आहता म्हुर् अधिक्षिप्ता च शाखामृगैः ॥१५८३॥  


धनञ्जयस्य ।  


कुरु तरुषु गृहास्थां तल्पबुद्धिं तृणेषु  
त्वचि निवसनवाञ्छाम् अन्नतृष्णां फलेषु ।  
इति विनयति देव प्रेयसीं त्वद्रिपूणाम्  
अभिनववनवासोद्वेगमुग्धां किराती ॥१५८४॥  


वीरभद्रस्य ।  


न्यञ्चन्नीवीनिबद्धान्यकलिततिलकान्यक्वणत्कङ्कणानि   
भ्रश्यन्मञ्जीरशिञ्जान्य् अचलितवलयस्रञ्जि धौताञ्जनानि ।  
अप्रेङ्खत्तारहाराण्यवसितहसितश्रीणि शीर्णालकानि  
त्रुट्यत्सिन्दूरबिन्दूरबिन्दून्य् असकृद् अकृत यः शात्रवान्तःपुराणि ॥१५८५॥  


उमापतिधरस्य ।  


