+++
title = "०१८ अतिदानम्"

+++


कूजत्कोकिलकाकलीश्रुतिसुखी निद्राति कल्पद्रुमस्  
तृप्ता बालतृणेन कामसुरभी रोमन्थम् अभ्यस्यति ।  
दातुं नाथ सदा समीहितफलं लग्नोऽसि नेत्रेऽर्थिनां  
बद्धस् तर्हि चिराय रोहणगिरेष् टङ्कव्रणेर् अङ्कुरः ॥१४५६॥  


कामदेवस्य ।  


अर्थिभ्रंशबहूभवत्फलभरव्याजेन कुब्जायितः   
सत्यस्मिन्न् अतिदानभाजि कथम् अप्य् आस्तां स कल्पद्रुमः ।  
आस्ते निर्व्ययरत्नसम्पदुदयोदग्रः कथं याचक  
श्रेणीवर्जनदुर्यशोनिविडितव्रीडस् तु रत्नाचलः ॥१४५७॥  


श्रीहर्षस्य । (न्च् १२।६७, स्व् २५१७)  


जाने विक्रमवर्धन त्वयि धनं विश्राणयत्य् अर्थिनां  
भावी शोण इवोपलैर् उपचितो रत्नैर् अगाधोऽम्बुधिः ।  
उत्पश्यामि च रोहणैर् मणिभरैर् बाष्पायमाणोदरः  
पाकोत्पीडितदाडिमीफलदृशां कैश्चिद् दिनैर् यास्यति ॥१४५८॥  


डिम्बोकस्य । (सु।र। १४३७)  


भ्रातश् चक्र व्यपनय शुचं प्रेयसीविप्रयोगाद्  
आधिव्याधिर् न खलु रजनीं प्राप्य भावी पुनस् ते ।  
दानैर् नान्यः कलय कुरुते काञ्चनाद्रेः समाप्तिर्  
भाविन्य् अस्मद्दिनकतिपयैर् वासराद्वैतसिद्धिः ॥१४५९॥  


सागरस्य ।  


अन्विष्यद्भिर् अयं चिरात् कथम् अपि प्रार्थ्येत यद्य् अर्थिभिर्  
नाथ त्वं पुनर् अर्थिनः प्रतिदिनं यत्नात् समन्विष्यसि ।  
प्राप्तौ चिन्तितमात्रकं ददद् असौ चिन्तातिरिक्तप्रदं   
त्वाम् आलोक्य विदीर्यते यदि न तद्ग्रावैव चिन्तामणिः ॥१४६०॥  


छित्तिपस्य ।  


