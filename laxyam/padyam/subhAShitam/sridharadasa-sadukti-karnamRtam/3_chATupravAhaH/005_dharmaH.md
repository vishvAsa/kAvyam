+++
title = "००५ धर्मः"

+++


भ्रान्तं येन चतुर्भिर् एव चरणैः सत्याभिधाने युगे  
त्रेतायां त्रिभिर् अङ्घ्रिभिः कथम् अपि द्वाभ्यां ततो द्वापरे ।  
न स्यास् त्वं यदि देव पङ्गुलगुङ्दः काले कलाव् उत्कले  
सोऽयं पङ्गुर् अवस्थितैकचरणो धर्मः कथं भ्राम्यति ॥१३९१॥  


कस्यचित् । (सु।र। १४५५, चित्तूकस्य)  


उच्छन्न् एव कलौ वृषस्य चरणश्रेणी नवीनां पुनस्   
तां निर्माय कृतस् त्वया पुनर् अपि न्यस्तः पदस्यन्दनः ।  
भिन्दानैस् तरणिं त्वदस्त्रनियतैर् एतत् किलोदीरितं  
श्रुत्वानूरुरसौ विहाय मिहिरं त्वां देव सेविष्यते ॥१३९२॥  


आचार्यगोपीकस्य ।  


पदैश् चतुर्भिः सुकृते स्थिरीकृते  
कृतेऽमुना केन तपः प्रपेदिरे ।  
भुवं यद् एकाङ्घ्रिकनिष्ठया स्पृशन्  
दधावधर्मोऽपि कृशस् तपस्विताम् ॥१३९३॥  


श्रीहर्षस्य । (न्च् १।७)  


यूपैर् उत्कटकण्टकैर् इव मखप्रोद्भूतधूमोद्गमैर्  
अप्य् अन्धङ्करणौषधैर् इव पदे नेत्रे च जातव्यथैः ।  
यस्मिन् धर्मपरे प्रशासति तपःसम्भेदिनीं मेदिनीम्  
आस्ताम् आक्रमितुं विलोकितुम् अपि व्यक्तं न शक्तः कलिः ॥१३९४॥  


जयदेवस्य ।  


अश्रान्तविश्राणितयज्ञयूप  
स्तम्भावलीर् द्रागवलम्बमानः ।  
यस्य स्वभावाद् भुवि सञ्चचार   
कालक्रमाद् एकपदोऽपि धर्मः ॥१३९५॥  


उमापतिधरस्य ।  


