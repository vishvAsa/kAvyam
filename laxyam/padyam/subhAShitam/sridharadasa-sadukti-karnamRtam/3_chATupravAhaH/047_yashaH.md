+++
title = "०४७ यशः"

+++


मूलं फणाः फणिपतेर् गगनं च मध्यः  
शाखा दिशो जलधिमण्डलम् आलवालम् ।   
त्रैलोक्यनाथ तव देव यशोद्रुमस्य  
तारागणाः सुमनसः फलम् इन्दुबिम्बम् ॥१६०१॥  


श्रीहनूमतः ।  


मातुः स्वेदमयं ततान पृथुकः क्रोडेन धात्र्याम् असौ  
रागाढ्यस् तरुणः पुरन्दरपुरस्त्रीन्यस्तकण्ठग्रहः ।  
ज्यायान् अप्य् अभिनत्पितामहपदं नित्याविनीतस् तनू  
जन्मा ते यशसां गणस् तदुचितव्रीडोऽसि तत्कीर्तने ॥१६०२॥  


छित्तपस्य । (सू।मु। ९७।३९)  


बद्धो नैष न लङ्घितो न मथितः पीतो न वा बाडव  
व्यग्रो नापि यशोमयो यदुपतेर् अम्लायमानोऽम्बुधिः ।  
अब्धींल् लब्धपराभवानधरयन्न् अर्वाग् अथोऽर्वीभृतः   
कुर्वन् गर्वविलङ्घितावधिर् अधि ब्रह्माण्डम् आरोहति ॥१६०३॥  


वाचस्पतेः ।  


ऐरावणन्ति करिणः फणिनोऽप्य् अशेषाः  
शेषन्ति हन्त विहगा अपि हंसितारः ।  
नीलोत्पलानि कुमुदन्ति च सर्वशैलाः  
कैलासितुं व्यवसिता भवतो यशोभिः ॥१६०४॥  


महाशक्तेः । (सु।र। १०११)  


देव स्वस्ति वयं द्विजास् तत इतस् तीर्थेषु निष्कल्मषाः  
कालिन्दीसुरसिन्धुसङ्गपयसि स्नातुं समीहामहे ।  
तद् याचेमहि सप्तविष्टपशुचीभावैकतानव्रतं  
संयच्छ स्वयशः सितासितपयोभेदाद् विवेकोऽस्तु नः ॥१६०५॥  


रथाङ्गस्य । (सु।र। ९९५)  


