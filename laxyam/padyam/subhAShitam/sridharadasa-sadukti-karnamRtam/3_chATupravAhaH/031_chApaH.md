+++
title = "०३१ चापः"

+++


ज्यां बिभ्रद्भुजगो भुजङ्गमयुवा चापस् तवास्मिन् पुनः  
शेते कुण्डलिते विपक्षकषणो नाराचनारायणः ।  
बिभ्राणा हृदयेन यं क्षणम् अपि क्षोणीभुजो भेजिरे  
भित्त्वाम्भोरुहबन्धुबिम्बम् अचिराद् आनन्दसान्द्रं महः ॥१५२१॥  


आचार्यगोपीकस्य ।  


यः पृष्ठं युधि दर्शयत्य् अरिभटश्रेणीषु यो वक्रताम्  
अस्मिन्न् एव बिभर्ति यश् च किरति क्रूरध्वनिं निष्ठुरः ।  
दोषं तस्य तथाविधस्य भजतश् चापस्य गृह्णन् गुणं  
विख्यातः स्फुटम् एक एष नृपतिः सीमा गुणग्राहिणाम् ॥१५२२॥  


कविपण्डितश्रीहर्षस्य । (न्च् १२।९७, स्व् २५०८)  


भुजेऽपसर्पत्य् अपि दक्षिणे गुणं  
सहेषुणादाय पुरः प्रसर्पिणे ।  
धनुःपरीरम्भम् इवास्य सम्मदान्  
महाहवे यच्छति वामबाहवे ॥१५२३॥  


तस्यैव । (न्च् १२।६४, स्व् २५२५)  


भ्रूचापप्रहितेन दृष्टिविशिखेनैवास्य विद्वेषिणो  
ध्वस्ताः पूर्वम् अतस् तदीयदलने सम्भावि मे दुर्यशः ।  
इत्य् आलोच्य कराम्बुजार्चितम् अपि न्यस्तं पुरस्ताद् अपि  
द्राग् जातं समरेषु यस्य निविडव्रीडाविनम्रं धनुः ॥१५२४॥  


गोतिथीयदिवाकरस्य ।  


प्रागष्टादशपर्व भारतम् इदं निर्माय कर्माद्भुतं  
भूपानाम् अनपायपौरुषम् इह व्यासेन यत् कीर्तितम् ।  
सङ्ग्रामाङ्गणसीम्नि सम्यग् अधुना देव त्वदीयो भुजस्  
तत्पर्वत्रयबन्धुरेण धनुषा व्याकर्तुम् एष क्षमः ॥१५२५॥  


जलचन्द्रस्य ।  


