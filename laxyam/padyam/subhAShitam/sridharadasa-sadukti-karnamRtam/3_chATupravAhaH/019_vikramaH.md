+++
title = "०१९ विक्रमः"

+++


देवे निर्भरसाहसैकरसिके निःशङ्कवीरेऽधुना  
निःसीमप्रसरे निरङ्कुशमतौ ज्ञाने मनाङ् निर्दये ।  
निःसम्पत्ति निरायुधं निरशनं निर्भूमि निःसैनिकं  
निस्तेजश् च निराश्रयं च निखिलं तद्राजकं वर्तते ॥१४६१॥  


वसुकल्पस्य ।  


मत्पर्यन्तवसुन्धराविजयिने मुक्तादिरत्नं मया  
त्तव्यं ढौकितम् एव सोऽहम् अधुना जातोऽस्मि निष्किञ्चनः ।  
इत्य् उल्लासितबाहुवीचिर् उदयान् मार्तण्डबिम्बच्छलात्  
प्रातस् तप्तकुठारम् एष वहते देव त्वदग्रेऽम्बुधिः ॥१४६२॥  


कस्यापि । (सु।र। १३९७)  


शास्त्रैः शत्रुशिरोधितक्षणकलातीक्ष्णोज्ज्वलैः किन्तराम्  
अद्यापि क्षितिपाललक्षणधरौ क्लिश्नासि कान्तौ करौ ।  
तादृक्क्रूरकटाक्षवीक्षणमिलन्मौर्वीकम् उर्वीतले  
सोढा कस् तव देव कोपकुटिलं भ्रूकार्मुकं भूपतिः ॥१४६३॥  


करञ्जयोगेश्वरस्य ।  


यद्य् अङ्केषु कराः शतं प्रतिकरं यद्य् अङ्गुलीनां शतं  
प्रत्येकं यदि पर्वसन्धिषु भवन्त्य् एतासु रेखाः शतम् ।  
शक्यन्ते निपुणैस् तदा गणयितुं येन स्वदोर्विक्रमैर्  
उत्खाताः कति रोपिताः कति कति व्यापादिताः क्ष्माभुजः ॥१४६४॥  


वामदेवस्य ।  


शिक्षन्ते चाटुवादान् विदधति यवसान् आनने काननेषु  
भ्राम्यन्ति ज्याकिणाङ्कं विदधति शिबिरं कुर्वते पर्वतेषु   
अभ्यस्यन्ति प्रणामं त्वयि चलति चमूचक्रविक्रान्तिभाजि  
प्राणत्राणाय देव त्वदरिनृपतयश् चक्रिरे कार्मणानि ॥१४६५॥  


जयदेवस्य ।  


