+++
title = "०५३ कीर्तिगीतिः"

+++


लीलालोलकराङ्गुलीहतिरणद्वीणागुणप्रोच्चरद्  
गान्धारध्वनिसंवदन्मृदुकलास्निग्धस्वरोद्गारिभिः ।  
लोलन्मौलिक्भिर् अर्धमीलितलसन्नेत्रैर् बलद्भूलतैर्  
गीयन्ते गगनेचरैः सुरपतेर् अग्रे भवत्कीर्तयः ॥१६३१॥  


सुरभेः ।  


भोगीन्द्रः प्रमदोत्तरङ्गमुरगीसङ्गीतगोष्ठीषु ते  
कीर्तिं देव शृणोतु विंशतिशती यच् चक्षुषां वर्तते ।  
रक्ताभिः सुरसुन्दरीभिर् अभितो गीतां तु कर्णद्वयी  
दुःस्थः श्रोष्यति नाम किं स हि सहस्राक्षो न चक्षुःश्रवाः ॥१६३२॥  


मुरारेः । (अर् ७।७९; स्व् २६३८)  


गीयन्ते यदि पन्नगीभिर् अनिशं त्वत्कीर्तयस् तद् वयं  
तुष्टा एव परं तु चेतसि चमत्कारोऽयम् आरोहति ।  
तासां तादृशभावभङ्गिवलना संस्थानसन्दर्शिनि  
व्यालेन्द्रे रसधूतमूर्धनि महीचक्रं पुनर् भ्रङ्क्ष्यते ॥१६३३॥  


तस्यैव ।  


अद्य स्वर्गवधूगणे गुणमय त्वत्कीर्तिम् इन्दूज्ज्वलाम्   
उच्चैर् गायति निष्कलङ्किमदशाम् आदास्यते चन्द्रमाः ।  
गीताकर्णनमोदमुक्तयवसग्रासाभिलाषो वद   
स्वामिन्न् अङ्कमृगः कियन्ति हि दिनान्य् एतस्य वर्तिष्यते ॥१६३४॥  


तस्यैव । (सु।र। १००७)  


अस्य क्षोणिपतेः परार्धपरया लक्षीकृताः सङ्ख्यया   
प्रज्ञाचक्षुर् अवेक्ष्यमाणतिमिरप्रख्याः किलाकीर्त्तयः ।  
गीयन्ते स्वरम् अष्टमं कलयता जातेन वन्ध्योदरान्   
मूकानां प्रकरेण कूर्मरमणीदुग्धोदधेः रोधसि ॥१६३५॥  


कविपण्डितश्रीहर्षस्य । (कुवल्, प्। १४६, न्च् १२।१०६)  


