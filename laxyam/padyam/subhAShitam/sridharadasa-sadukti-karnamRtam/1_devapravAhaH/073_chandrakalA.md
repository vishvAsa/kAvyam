+++
title = "०७३ चन्द्रकला"

+++


श्यामायाः करजक्षतं रतिपतेर् जैत्रं धनुर् बन्धकी  
हृत्कम्बुककचश् चकोरखुरली सौहृद्यबीजाङ्कुरः ।  
चोरग्रामगजाङ्कुशः परिलसन्मन्दाकिनीरोहितो  
ध्वान्ताम्भस्तरणैकनौर् उदयते बालः सुधादीधितिः ॥३६१॥  


उमापतेः ।  


लेखाम् अनङ्गपुरतोरणकान्तिभाजम्  
इन्दोर् विलोकय तनूदरि नूतनस्य ।  
देशान्तरप्रणयिनोर् अपि यत्र यूनोर्  
नूनं मिथः सखि मिलन्ति विलोकितानि ॥३६२॥  


वसुकल्पस्य । (सु।र। ९०३, राजशेखरस्य)  


विगाढदोषं तिमिरं निरस्यता  
क्रमेण बिद्ध्वाग्रकलाशलाकया ।  
चिकित्सकेनेव विलोकनक्षमं  
पुनर् नभश् चक्षुर् इवेन्दुना कृतम् ॥३६३॥  


गणपतेः ।  


प्रसरत्तिमिरसरित्तरिर् असतीहृद्दारुदारुणक्रकचः ।  
स्मरगृहकवाटविघटनराजतकुञ्जीकला शशिनः ॥३६४॥  


सेह्नोकस्य ।  


चैतन्यं नभसश् चकोररमणीकर्पूरपाली सुधा  
निर्यासद्रवदोहदस्य कुमुदस्तोमस्य सन्धुक्षणम् ।  
ध्वान्तोत्तुङ्गमतङ्गवारणसृणिः शृङ्गारबीजाङ्कुरः  
पश्योदञ्चति सस्पृहं प्रणयिनि प्रालेयभानोः कला ॥३६५॥  


इन्द्रज्योतिषः ।  


