+++
title = "०७७ चन्द्ररश्मिः"

+++


ये पूर्वं यवशूकसूचिसुहृदो ये केतकाग्रच्छद  
च्छायाधामभृतो मृणाललतिका लावण्यभाजश् च ये ।  
ये धाराम्बुविडम्बिनः क्षणम् अथो ये तारहारश्रियस्  
तेऽमी स्फाटिकदण्डडम्बररुचो जाताः सुधांशोः कराः ॥३८१॥  


राजशेखरस्य । (वि।शा।भ। ३।१०, सु।र। ९५३)  


कपाले मार्जारः पय इति करान् लेढि शशिनः   
तरुच्छिद्रप्रोतान् बिसम् इति करी सङ्कलयति ।  
रतान्ते तल्पस्थान् हरति वनिताप्य् अंशुकम् इति   
प्रभामत्तश् चन्द्रो जगद् इदम् अहो विह्वलयति ॥३८२॥  


तस्यैव । (क्प् ५४६, स्व्। १९९४, स।क।आ। ३।११४, सु।र। ९०५)  


निद्रानन्दकरीर् नितान्तधवला आमोदिनीर् अप्य् अमूः  
पीयूषं मधु वर्षतीर् अपि तमोभृङ्गान् निराकुर्वतीः ।  
आकाशद्रुममञ्जरीर् इव विधोर् भासः ककुप्कामिनी  
लीलोत्तंसरुचः करोति नियतं बाणान् प्रसूनायुधः ॥३८३॥  


सुरभेः ।  


एतैर् जह्नुसुताजलैर् अयमुनाभिन्नैर् अलग्नाञ्जनैर्   
नारीणां नयनैर् अकर्दमलवालिप्तैर् मृणालाङ्कुरैः ।  
हारैर् अस्फुरदिन्द्रनीलतरलैः कुन्दैर् अलीनालिभिर्   
वेल्लद्भिर् भुवनं विभूषितम् इदं शीतद्युतेर् अंशुभिः ॥३८४॥  


तस्यैव ।  


हारश्रीसुहृदो रथाङ्गरमणीसन्न्यासपुण्यापगा  
वन्दीभूतमधुव्रताब्जकलिकाकाराकवाटार्गलाः ।  
उन्मीलन्ति चकोरदैवतसुधापूर्णाहुतीनां स्रुवो  
व्योमान्तःपरिमाणसूत्रसरलास् तास् ता हिमांशोः कलाः ॥३८५॥  


अभिनन्दस्य ।  
