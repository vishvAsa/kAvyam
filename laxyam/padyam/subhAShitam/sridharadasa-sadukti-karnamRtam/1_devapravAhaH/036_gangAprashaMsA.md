+++
title = "०३६ गङ्गाप्रशंसा"

+++


धर्मस्योत्सववैजयन्तिमुकुटस्रग्वेणिगौरीपतेस्  
त्वां रत्नाकरपत्नि जह्नुतनये भागीरथि प्रार्थये ।  
त्वत्तोयान्तशिलानिषण्णवपुषस् त्वद्वीचिभिः प्रेङ्खतस्  
त्वन्नाम स्मरतस् तदर्पितदृशः प्राणाः प्रयास्यन्ति मे ॥१७६॥  


लक्ष्मीधरस्य । (सु।र। १६१३, स।क।आ। ४।१८३)  


शत्रौ मे सुहृदीव काप्य् उपकृतिर् भूयाद् असूया न तु  
स्वाच्छ्यं सत्सु मतिर् जनेषु करुणा हीना न दीनात्मसु ।  
प्रक्षीणा कलिकल्मषक्षयकरी तृष्णा न कृष्णार्चने  
देवि श्रद्दधतां गतिस् त्वयि मुदा मन्दा न मन्दाकिनि ॥१७७॥  


तस्यैव ।  


प्रसीद श्रीगङ्गे मृडमुकुटचूडाग्रसुभगे  
तवोल्लोलोन्मूलः स्खलतु मम संसारविटपी ।  
अथोत्पत्स्ये भूयस् त्रिजगद् अधिराजोऽपि न तदा  
श्वपाकः काको वा भगवति भवेयं तव तटे ॥१७८॥  


पादुकस्य ।  


कदा ते सानन्दं विततनवदूर्वाञ्चिततटी  
कुटीरे तीरे वा सवनम् अनु मन्वादिकथितैः ।  
कथाबन्धैर् अन्धङ्करणकरणग्रामनियमाद्  
यमाद् उज्झन् भीतिं भगवति भवेयं प्रमुदितः ॥१७९॥  


गोपीचन्द्रस्य ।  


बद्धाञ्जलिर् नौमि कुरु प्रसादम्  
अपूर्वमाता भव देवि गङ्गे ।  
अन्ते वयस्य् अङ्गगताय मह्यम्  
अदेहबन्धाय पयः प्रयच्छ ॥१८०॥  


केवट्टपपीपस्य ।  
