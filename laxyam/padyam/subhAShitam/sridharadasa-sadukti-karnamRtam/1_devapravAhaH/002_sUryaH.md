+++
title = "००२ सूर्यः"

+++


तुङ्गोदयाद्रिभुजगेन्द्रफणोपलाय  
व्योमेन्द्रनीलतरुकाञ्चनपल्लवाय ।  
संसारसागरसमुत्क्रमियोगिसार्थ  
प्रस्थानपूर्णकलसाय नमः सवित्रे ॥६॥  


वराहमिहिरस्य । (सु।र। १५०)  


विष्वग्विसारितिमिरप्रकरावरुद्ध  
त्रैलोक्यनेत्रपुटसिद्धरसायनाय ।  
तुभ्यं नमः कमलषण्डविषादनिद्रा  
विद्रावणोद्यतकराय दिवाकराय ॥७॥  


श्रीकण्ठस्य ।  


शुकतुण्डच्छवि सवितुश् चण्डरुचः पुण्डरीकवनबन्धोः ।  
मण्डलम् उदितं वन्दे कुण्डलम् आखण्डलाशायाः ॥८॥  


विद्यायाः । (सु।र। १४९, शा।प। ८६)  


जीयाद् एकफलं नभस्तलतरोर् अभ्रंशि सिन्दूरिणी  
मुद्रा कैरवकाननस्य तिमिरस्तेयाय सन्धिर् दिवः ।  
मन्दारस्तवकोन्तरीक्षकवरीभारस्य गौरीपतेः  
कम्पिल्लच्छदपाटलच्छवि कुलच्छत्रं रघूणां रविः ॥९॥  


हरेः ।   


आद्यूनस् तमसां चकोररमणीरागाब्धिमन्थाचलो  
जीवातुर् जलजस्य वासवदिशाशैलेन्द्रचूडामणिः ।  
आदेष्टा श्रुतिकर्मणां कुमुदिनीशोकाग्निपूर्णाहुतिर्  
देवः सोमरसायनं विजयते विश्वस्य बीजं रविः ॥१०॥  


विभाकरस्य ।  

