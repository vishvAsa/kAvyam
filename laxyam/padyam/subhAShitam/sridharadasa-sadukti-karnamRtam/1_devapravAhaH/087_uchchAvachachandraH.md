+++
title = "०८७ उच्चावचचन्द्रः"

+++


नेपथ्यं भूतभर्तुस् त्रिदशपरिषदां जीवनं यामिनीनाम्  
उत्तंसः पांसुलानां कुलरिपुर् अमृतस्रोतसाम् आदिशैलः ।  
आतङ्कः पङ्कजानां जयति रतिकलाकेतनं मीनकेतोः  
सिन्धूनाम् एकबन्धुः कुमुदसमुदयानन्दकन्दोऽयम् इन्दुः ॥४३१॥  


शरणस्य ।  


ज्योत्स्नामुग्धवधूविलासभवनं पीयूषवीचिसरः  
क्षीराब्धेर् नवनीतकूटम् अवनीतापार्तितोयोपलः ।  
यामिन्यास् तिलकः कला मृगदृशां प्रेमव्रतैकाश्रमः  
क्रामत्य् एष चकोरयाचकमहःकर्पूरवर्षः शशी ॥४३२॥  


(सु।र। ९५५)  


प्राचीगण्डस्थलमलयजस्थासके कामिनीनाम्  
अन्तर्यामिण्य् अमृतकिरणे वैरिणि स्वैरिणीनाम् ।  
ज्योत्स्नाजालं विकिरति मुहुश् चन्द्रकान्तप्रणालीर्  
आचामन्ति प्रियसहचरीचाटुकाराश् चकोराः ॥४३३॥  


हरेः ।  


तमोभिर् दिक्कालैर् वियद् इव विलङ्घ्य क्व नु गतं  
गता द्राङ्मुद्रापि क्व नु कुमुदकोषस्य सरसः ।  
क्व धैर्यं तच् चाब्धेर् विदितम् उदयाद्रेः परिसर  
स्थलीमध्यासीने शशिनि जगद् अप्य् आकुलम् इदम् ॥४३४॥  


अपराजितरक्षितस्य । (सु।र। ९२५)  


ऋक्षैर् वृतो हरिपदे निवसन् समीर  
सन्तानशैत्यजनकः कुमुदप्रमोदी ।  
निघ्नन् निशाचरतमः पृथुनीललक्ष्मा  
तारापतिः स्फुरति चित्रम् अनङ्गदोऽयम् ॥४३५॥  


सुरभेः ।  
