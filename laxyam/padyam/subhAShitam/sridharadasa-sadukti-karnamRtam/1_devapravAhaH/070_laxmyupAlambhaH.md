+++
title = "०७० लक्ष्म्युपालम्भः"

+++


कोपस् तेज इति ग्रहः स्थितिर् इति क्रीडेति दुश्चेष्टता  
माया च व्यवहारकौशलम् इति स्वच्छत्वम् इत्य् अज्ञता ।  
दौर्जन्यं स्फुटवादितेति धनिनाम् अग्रे बुधैर् यद्वशाद्  
दोषोऽपि व्यपदिश्यते गुणतया तस्यै नमोऽस्तु श्रिये ॥३४६॥  


शालूकस्य ।  


रत्नाकरस् तव पिता स्थितिर् अम्बुजेषु  
भ्राता तुषारकिरणः पतिर् आदिदेवः ।  
केनापरेण कमले बत शिक्षितासि  
सारङ्गशृङ्गकुटिलानि विचेष्टितानि ॥३४७॥  


कस्यचित् । (सु।र। १५१६)  


कस्मैचित् कपटाय कैटभरिपूरःपीठदीर्घालयां   
देवि त्वामभिवाद्य कुप्यसि न चेत् तत् किञ्चिदाचक्ष्महे ।  
यत् ते मन्दिरमम्बुजन्म किमिदं विद्यागृहं यच्च ते   
नीचान्नीचतरोपसर्पणमपामेतत् किमाचार्यकम् ॥३४८॥  


मुरारेः । (अर् ७।४३)  


अस्मान् मा भज कालकूटभगिनि स्वप्नेऽपि पद्मालये   
व्याधीभूय कदर्थयन्ति बहुशो मातर् विकारा इमे ।  
यच् चक्षुर् न निरीक्षतेच्छविषयं नैवं शृणोति श्रुतिः   
प्राणा एव वरं प्रयान्ति न पुनर्निर्यान्ति वाचो बहिः ॥३४९॥  


भवग्रामीणवाथोकस्य ।  


लक्ष्मि नीचानुरक्तासि   
पुनर् अब्धिविलं विश ।  
क्व मन्दर क्व ते देवाः  
कस् त्वाम् उत्तोलयिष्यति ॥३५०॥  


कस्यचित् ।  


