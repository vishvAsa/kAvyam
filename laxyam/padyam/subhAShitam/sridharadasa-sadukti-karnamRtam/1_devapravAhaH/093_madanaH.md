+++
title = "०९३ मदनः"

+++


सुधासूतेर् बन्धुर् मधुसहचरः पञ्चमरुचि  
दिशंल्लीला बह्वीः कुवलयदृशां नर्मणि गुरुः ।  
स देवः शृङ्गारी हृदयवसतिः पञ्चविशिखः   
सदा स्वादून् कुर्वन् मधुमदविकारान् विजयते ॥४६१॥  


राजशेखरस्य ।  


अन्तर्बहिस् त्रिजगतीरसभावविद्वान्  
यो नर्तयत्य् अखिलदेहभृतां कुलानि ।  
क्षेमं ददातु भगवान् परमादिदेवः  
शृङ्गारनाटकमहाकविर् आत्मजन्मा ॥४६२॥  


भवानन्दस्य ।  


जयति स मदलेखोच्छृङ्खलप्रेमरामा  
ललितसुरतलीलादैवतं पुष्पचापः ।  
त्रिभुवनजयसिद्धौ यस्य शृङ्गारमूर्ते  
रुपकरणम् अपूर्वं माल्यम् इन्दुर् मधूनि ॥४६३॥  


उत्पलराजस्य । (सु।र। ३३२)  


मनसि कुसुमबाणैर् एककालं त्रिलोकीं  
कुसुमधनुर् अनङ्गस् ताडयत्य् अस्पृशद्भिः ।  
इति विततविचित्राश्चर्यसङ्कल्पशिल्पो  
जयति मनसिजन्मा जन्मिभिर् मानिताङ्गः ॥४६४॥  


कस्यचित् । (सु।र। ३२५)   


याच्यो न कश्चन गुरुः प्रतिमा च कान्ता  
पूजा विलोकननिगूहनचुम्बनानि ।  
आत्मा निवेद्यम् इतरव्रतसारजेत्रीं  
वन्दामहे मकरकेतन देव दीक्षाम् ॥४६५॥  


वल्लनस्य । (सु।र। ३३३)  


