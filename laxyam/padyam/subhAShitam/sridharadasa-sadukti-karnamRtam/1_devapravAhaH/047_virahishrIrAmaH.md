+++
title = "०४७ विरहिश्रीरामः"

+++


सरसि विरसः प्रस्थे दुःस्थो लतासु गतादरः  
प्रति परिसरं भ्रान्तोद्भ्रान्तः सरित्सु निरुत्सुकः ।  
ददद् अपि दृशौ कुब्जे कुब्जे रुदन्न् उपनिर्झरं  
सुचिरविरहक्षामो रामो न करि अनुरुद्यते ॥२३१॥  


वासुदेवज्योतिषः ।  


निष्पन्दं गिरिकन्दरेषु विपिनच्छायासु मूर्च्छालसं  
सास्रं पञ्चवटीतटीषु तटिनीतीरेषु तीव्रव्यथम् ।  
काकुत्स्थं तदवस्थम् आधिविधुरं दृष्ट्वा तडिद्व्याजतो  
मन्ये मन्युभरैर् अभेदि हृदयं गाढं घनानाम् अपि ॥२३२॥  


वसुरथस्य ।  


अनुवनम् अनुशैलं ताम् अनालोक्य सीतां  
प्रतिदिनम् अतिदीनं वीक्ष्य रामं विरामम् ।  
गिरिर् अशनिमयोऽयं यस् तदा न द्विधाभूत्  
क्षितिर् अपि न विदीर्णा सापि सर्वंसहैव ॥२३३॥  


शोभाकस्य ।  


कोऽहं वत्स स आर्य एव भगवान् आर्यः स को राघवः   
के यूयं बत नाथ नाथ किम् इदं भृत्योऽस्मि ते लक्ष्मणः ।  
कान्तारे किम् इहास्महे बत वृथा देव्या गतिर् मृग्यते  
का देवी जनकाधिराजतनया हा जानकि क्वासि मे ॥२३४॥  


कस्यचित् ।  


कूजन् कुञ्जे किम् अपि करुणं कन्दरे कान्दिशीकः  
सानौ शून्यप्रणिहितमनाः कानने ध्याननेत्रः ।  
गच्छन् मूर्च्छां कुसुमशयने वीतरागस् तडागे  
जीयाज् जायाविरहविदुषां ग्रामणीः रामभद्रः ॥२३५॥  
   
आचार्यगोपीकस्य ।  
