+++
title = "०८० सतमश् चन्द्रः"

+++


प्रथमम् अरुणच्छायस् तावत् ततः कनकप्रभस्  
तद् अनु विरहोत्ताम्यत्तन्वीकपोलतलद्युतिः ।  
प्रभवति ततो ध्वान्तध्वंसक्षमः क्षणदामुखे  
सरसबिसिनीकन्दच्छेदच्छविर् मृगलाञ्छनः ॥३९६॥  


राजशेखरस्य । (क्प् १३९, स्व् २००४, सू।मु। ७२।४, सु।र। ९२६)  


निःससार करघातविदीर्ण  
ध्वान्तदन्तिरुधिरारुणमूर्तिः ।  
केशरीव कटकाद् उदयाद्रेर्  
अङ्कलीनहरिणो हरिणाङ्कः ॥३९७॥  


भवभूतेः ।  


प्रत्यग्रप्रसरे तमिस्रपटले बिम्बैकमात्रोदया  
रम्भे शीतरुचावकीर्णकिरणे रम्योऽयम् एकः क्षणः ।  
यस्मिन् नीलनिचोलकेन पिहितं कृत्वा तदेकान्ततः   
सिन्दूरारुणचक्रमुद्रितम् इव त्रैलोक्यम् आलोक्यते ॥३९८॥  


कस्यचित् ।  


अथ जगद् अवगाढं वासरान्तापचारात्   
तिमिरपटलवृद्धाव् अप्रतीकारसत्त्वम् ।  
शशिभिषगनुपूर्वं शीतहस्तोऽभिषज्यन्न्   
अधिकविशदवक्त्रः स्वैरभावं चकार ॥३९९॥  


कस्यचित् ।  


य एष प्रत्यूषे रविशवरम् आलोक्य पुरतो  
नभःपारावारं न्यविशत भयाद् इन्दुशफरः ।  
स सायं निःशङ्कं चटुलतरतारार्भकशतैश्  
चरन् मन्दं मन्दं तिमिरजलनीलीम् उदयते ॥४००॥  


वैद्यगदाधरस्य ।  


