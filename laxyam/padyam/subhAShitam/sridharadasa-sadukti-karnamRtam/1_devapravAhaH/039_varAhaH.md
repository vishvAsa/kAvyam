+++
title = "०३९ वराहः"

+++


दंष्ट्रापिष्टेषु सद्यः शिखरिषु न कृतः स्कन्धकण्डूविनोदः  
सिन्धुष्व् अङ्गावगाहः खुरकुहरविशत्तोयतुच्छेषु नाप्तः ।  
प्राप्ताः पातालपङ्के न लुठनरतयः पोत्रमात्रोपयुक्ते  
येनोद्धारे धरित्र्याः स जयति विभुताबृंहितेच्छो वराहः ॥१९१॥  


वराहमिहिरस्य । (सु।र। १३४)  


अस्ति श्रीस्तनपत्रभङ्गम् अकरीमुद्राङ्कितोरःस्थली  
देवः सर्वजगत्पतिर् मधुवधूवक्त्राब्जचन्द्रोदयः ।  
क्रीडाक्रोडतनोर् नवेन्दुविशदे दंष्ट्राङ्कुरे यस्य भूर्  
भाति स्म प्रलयाब्धिपल्वलतलोत्खातैकमुस्ताकृतिः ॥१९२॥  


नग्नस्य । (सु।र। १०४)  


सेयं चन्द्रकलेति नागवन्तिआनेत्रोत्पलैर् अर्चिता  
मद्भारापगमक्षमेति फणिना सानन्दम् आलोकिता ।  
दिङ्नागैः सरलीकृतायतकरैः स्पृष्टा मृणालाशया  
भित्त्वोर्वीम् अभिनिःसृता मधुरिपोर् दंष्ट्रा चिरं पातु वः ॥१९३॥  


केशवस्य ।  


घोणाघोराभिधातोच्छलदुदधिजलासारसिक्ताग्ररोमा  
रोमाग्रप्रोततारानिकर इति सुरैर् धीरम् आलोकितो वः ।  
श्वासाकृष्टावकृष्टप्रविशद् अपसरद् बुध्नबिम्बानुबन्धाद्  
आविर् नक्तं दिनश्रीः स दिशतु दुरितध्वंसम् आद्यो वराहः ॥१९४॥  


नरसिंहस्य ।  


येनाधोमुखपद्मिनीदलधिया कूर्मश् चिरं वीक्षितो  
घ्रातो येन मृणालमुग्धलतिकाबुद्ध्या फणिग्रामणीः ।  
यः शालूकम् इवोद्दधार धरणीबिम्बं पुनीताद् असौ  
त्वाम् एकार्णवपल्वलैकरसिकः क्रीडावराहो हरिः ॥१९५॥  


कस्यचित् ।  


