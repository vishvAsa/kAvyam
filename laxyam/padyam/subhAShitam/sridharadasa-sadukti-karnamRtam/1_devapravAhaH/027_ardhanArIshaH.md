+++
title = "०२७ अर्धनारीशः"

+++


स जयति गिरिकन्यामिश्रिताश्चर्य्मूर्तिस्  
त्रिपुरयुवतिलीलाविभ्रमभ्रंशहेतुः ।  
उपचयवति यस्य प्रोन्नतैकस्तनत्वाद्  
उपरि भुजगहारः स्थानवैषम्यम् एति ॥१३१॥  


माघस्य ।  


आश्लेषाधरबिम्बचुम्बनसुखालापस्मितान्यासतां  
दूरे तावद् इदं मिथो न सुलभं जातं मुखालोकनम् ।  
इत्थं व्यर्थकृतैकदेहघटनाविन्यासयोर् आवयोः   
केयं प्रीतिविदम्बनेत्य् अवतु वः स्मेरोऽर्धनारीश्वरः ॥१३२॥  


कस्यचित् । (स्व् ६८)  


चन्द्रालोकय पश्य पन्नगपते वीक्षध्वम् एतद्गणाः  
कामारेः स्तनभारमन्थरम् उरो लाक्षारुणाङ्घ्रिश्रियः ।  
आकर्ण्य त्रिदशापगागिरम् इमां सोल्लासम् आभाषितां  
व्रीडास्मेरनताननो विजयते कान्तार्धनारीश्वरः ॥१३३॥  


योगेश्वरस्य ।  


स्वच्छन्दैकस्तनश्रीरुभयगतमिलन्मौलिचन्द्रः फणीन्द्र  
प्राचीनावीतवाही सुखयतु भगवान् अर्धनारीश्वरो वः ।  
यस्यार्धे विश्वदाहव्यसनविसृमरज्योतिर् अर्धं कृपोद्यद्  
बाष्पं चान्योन्यवेगप्रहतिसिमसिमाकारि चक्ष्ण्ड्स्मृतीयम् ॥१३४॥  


मुरारेः । (अर् ७।३८, सू।मु। २।२१)  


धम्मिल्लं च जटां च मौक्तिकसरं चाहिं च रत्नानि च  
ब्रह्मास्थीनि च कुङ्कुमं च नृशिरश् चूर्णोत्तरं भस्म च ।  
क्षौमं च द्विपचर्म चैकवपुषा बिभ्रद्दिशन्न् एकतां  
भावानाम् इव योगिनां दिशतु वः श्रेयोऽर्धनारीश्वरः ॥१३५॥  


शङ्करदेवस्य ।  


