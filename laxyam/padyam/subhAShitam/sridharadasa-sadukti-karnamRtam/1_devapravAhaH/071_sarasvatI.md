+++
title = "०७१ सरस्वती"

+++


वीणाक्वाणलयोल्लासि  
लोलदङ्गुलिपल्लवः ।  
भारत्याः पातु भूतानि   
पाणिर् लसितकङ्कणः ॥३५१॥  


कङ्कणस्य ।  


आदित्याद् अपि नित्यदीप्तम् अमृतप्रस्यन्दि चन्द्राद् अपि   
त्रैलोक्याभरणं मणेर् अपि तमःकाषं हुताशाद् अपि ।  
विश्वालोकि विलोचनाद् अपि परब्रह्मस्वरूपाद् अपि   
स्वान्तानन्दनम् अस्तु धाम जगतस् तोषाय सारस्वतम् ॥३५२॥  


बलदेवस्य ।  


निगूढं कुत्रापि क्वचिद् अपि बहिर् व्यक्तमधुरं  
सरस्वत्याः स्रोतः परिमलगभीरं विजयते ।  
अतिस्वादुन्य् अन्तःपिहितरसरम्ये यद् उपरि  
प्लवन्ते भूयांसः कतिचिद् अपि मज्जन्ति निपुणाः ॥३५३॥  


क्वचिद् इव रविर् जाड्यच्छेदि क्वचित् प्रचुराचिर  
द्युतिर् इव चमत्कारि क्वापि क्षपाकरवन् मृदु ।  
शिखिवद् अनृजु क्वापि क्वापि प्रदीपवद् उज्ज्वलं  
विजयि किम् अपि ज्योतिः सारस्वतं तद् उपास्महे ॥३५४॥  


अपिदेवस्य ।  


यस्याः प्रसादपरमाणुरसायनेन  
कल्पान्तरे सुकविकीर्तिशरीरम् अस्ति ।  
या कामधेनुर् इव कामशतानि दुग्धा  
देवी प्रयच्छति नमामि सरस्वतीं ताम् ॥३५५॥  


पुरुषोत्तमदेवस्य ।  


