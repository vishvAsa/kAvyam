+++
title = "०३१ भृङ्गी"

+++


दिग्वासा यदि तत् किम् अस्य धनुषा सास्त्रस्य किं भस्मना  
भस्माथास्य किम् अङ्गना यदि च सा कामं परिद्वेष्टि किम् ।  
इत्य् अन्योन्यविरुद्धचेष्टितम् इदं पश्यन् निजस्वामिनो  
भृङ्गी सान्द्रशिरावनद्धपरुषं धत्तेऽस्थिशेषं वपुः ॥१५१॥  


योगेश्वरस्य (सु।र। १०३, स्व् २३९९)  


कस्मात् त्वं तात गेहाद् अपरम् अभिनवा ब्रूहि का तत्र वार्ता   
देव्या देवो जितः किं वृषडमरुचिताभस्मभोगीन्द्रचन्द्रान् ।  
इत्य् एवं बर्हिनाथे कथयति सहसा भर्तृभिक्षा विभूषा  
वैगुण्योद्वेगजन्मा जगद् अवतु चिरं हारवो भृङ्गिरीटेः ॥१५२॥  


तुङ्गोकस्य । (सु।र। ९८)  


चर्चेयं क्षुधिता सदैव गृहिणी पुत्रोऽप्य् अयं षण्मुखो  
दुष्पूरोदरभारमन्थरवपुर्लम्बोदरोऽपि स्वयम् ।  
इत्य् एवं स्वकुटुम्बम् एकवृषभो देवः कथं पोक्षतीत्य्  
आलोक्येव विशुष्कपञ्जरतनुर् भृङ्गी चिरं पातु वः ॥१५३॥  


नीलाङ्गस्य ।  


भिक्षाभोजिनि कृत्तिवाससि वसुप्राप्तिः कुतः स्याद् इति   
प्राग् अर्धं वपुषः स्वयं व्यसनिनो यस्याहरत् पार्वती ।  
तस्यार्धं कुपिता हठाद् यदि हरेन् मूर्ध्नि स्थिता जाह्नवी  
हा नाथ क्व तदेति दुःस्थहृदयो भृङ्गी भृशं शुष्यति ॥१५४॥  


भवानन्दस्य ।  


सेवां नो कुरुते करोति न कृषिं वाणिज्यम् अस्यास्ति नो  
पैत्र्यं नास्ति धनं न बान्धवबलं नैवास्ति कश्चिद् गणः ।  
द्यूतस्त्रीव्यसनं न मुञ्चति तथापीशस् तद् अस्मात् फलं  
किं मे स्याद् इति चिन्तयन्न् इव कृशो भ्ङ्गी चिरं पातु वः ॥१५५॥  


कस्यचित् ।  


