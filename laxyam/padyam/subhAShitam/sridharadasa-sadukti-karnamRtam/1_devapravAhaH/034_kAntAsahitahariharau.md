+++
title = "०३४ कान्तासहितहरिहरौ"

+++


सम्भोगस्पृहयालुमन्मथपुनर्जन्मास्पदं भूर् भुवः  
स्वः पायात् पुरुषोत्तमक्रतुभिदोर् अर्धार्धपूर्णं वपुः ।  
यल्लक्ष्मीगिरिजाकटाक्षकुटिलक्रीडाहठाकृष्टिभिः  
स्याद् एव त्रुटितं परस्परगुणस्यूतं न चेद् अन्तरा ॥१६६॥  


त्रिपुरारिपालस्य ।  


वपुर् अवतु जटाकिरीटमिश्रं  
पुरमुरसूदनयोर् विमिश्रितं वः ।  
गिरिजलघिसुतास्वभर्तृकण्ठ  
ग्रहचलिताहृतबाहुवल्लरीकम् ॥१६७॥  


तस्यैव ।  


स्फटिकमरकतश्रीहारिणोः प्रीतियोगात्  
तद् अवतु वपुर् एकं कामकंसद्विषोर् वः ।  
न विरमति भवान्याः सार्धम् अब्धेर् दुहित्रा  
सदृशमहसि कण्ठे यत्र सीमाविवादः ॥१६८॥  


योगेश्वरस्य । (शा।प। ११०, सू।मु। २।१०३)  


देवस्यैकतमालपत्रमुकुटस्यार्धं पुरद्वेषिणो  
देहार्धेन समस्यमानम् असमं श्वःश्रेयसायास् तु वः ।  
यस्मिन् भूधरकन्यकाब्धिसुतयोर् अप्राप्तसम्भोगयोर्  
अन्योन्यप्रतिकर्मनर्मभिदुरो भूयान् अनङ्गज्वरः ॥१६९॥  


हरेः ।  


धात्रा सौहृदसीमविस्मितमुखं भेदभ्रमापासनात्  
सानन्दं मुनिभिः सनिर्वृति सुरैर् एकत्र सेवासुखात् ।  
पार्वत्या स्वपदावकृष्टिकुटिलभ्रूभङ्गम् आलोकितः   
पायाद् वो भगवांश् चराचरगुरुर् देहार्धहारी हरः ॥१७०॥  


आर्याविलासस्य ।  


