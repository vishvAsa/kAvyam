+++
title = "०५८ गीतम्"

+++


सञ्जाते विरहे कयापि हृदये सन्दानिते चिन्तया  
कालिन्दीतटवेतसीवनघनच्छायानिषण्णात्मनः ।  
पायासुः कलकण्ठकूजितकला गोपस्य कंसद्विषो  
जिह्वावर्जिततालुमूर्च्छितमरुद्विस्फारिता गीतयः ॥२८६॥  


कस्यचित् । (पद्या। २४०)  
   
कालिन्दीजलकुञ्जवञ्जुलवनच्छायानिषण्णात्मनो  
राधाबद्धनवानुरागरसिकस्योत्कण्ठितं गायतः ।  
तत् पायाद् अपरिस्खलज्जलरुहापीडं कलस्पृङ्नत  
ग्रीवोत्तानितकर्णतर्णककुलैर् आकर्ण्यमानं हरेः ॥२८७॥  


उद्भटस्य ।   


देवस् त्वाम् एकजङ्घावलयितगुडीमूर्ध्नि विन्यस्तबाहुर्  
गायन् गोयुद्धगीतिर् उपरचितशिरःशेखरः प्रग्रहेण ।  
दर्पस्फूर्जन् महोक्षद्वयसमरकलाबद्धदीर्घानुबन्धः  
क्रीडागोपालमूर्तिर् मुररिपुर् अवताद् आत्तगोरक्षलीलः ॥२८८॥  


योगेश्वरस्य । (सु।र। १२९, सोन्नोकस्य; पद्या। १५२)   


याते द्वारवतीपुरं मुररिपौ तद्वस्त्रसंव्यानया  
कालिन्दीतटकुञ्जवञ्जुललताम् आलाम्ब्य सोत्कण्ठया ।  
उद्गीतं गुरुबाष्पगद्गदगलत्तारस्वरं राधया  
येनान्तर्जलचारिभिर् जलचरैर् अप्य् उत्कम् उत्कूजितम् ॥२८९॥  


कस्यचित् । (ध्व्, वक् २।५९; एत्च्।; पद्या। ३७३ अपराजितस्य, उ।नी। १४।१८८)  


यानि तच्चरितामृतानि रसनालेह्यानि धन्यात्मनां  
ये वा शैशवचापल्यव्यतिकरा राधावरोधोन्मुखाः ।  
या वा भावितवेणुगीतगतयो लीलामुखाम्भोरुहे  
धारावाहिकया वहन्तु हृदये तान्य् एव तान्य् एव मे ॥२९०॥  


कस्यचित् । (क्क १।१०६)  


