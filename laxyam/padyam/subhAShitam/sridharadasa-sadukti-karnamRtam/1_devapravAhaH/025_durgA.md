+++
title = "०२५ दुर्गा"

+++


एकं महिषशिरःस्थितम्  
अपरं सानन्दसुरगणप्रणतम् ।  
गिरिदुहितुः पदयुगलं  
शोणितमणिरागरञ्जितं जयति ॥१२१॥  


जलचन्द्रस्य ।  


त्रिभुवनशुभपञ्जिकाञ्जिकेव  
स्फुरति भवानि तवाङ्कुशः कराग्रे ।  
डमरुर् अपि बिभर्ति देवि तत् तद्  
विपदवसानविसर्जनीयलक्ष्मीम् ॥१२२॥  


हरेः ।  


ज्याकृष्टिबद्धखटकामुखपाणिपृष्ठ  
प्रेङ्खन्नखांशुचयसंवलितोऽम्बिकायाः ।  
त्वां पातु मञ्जरितपल्लवकर्णपूर  
लोभभ्रमद्भ्रमरविभ्रमभृत्कटाक्षः ॥१२३॥  


अमरोः । (अमरु १; सु।र। १००)  


पादावष्टम्भनम्रीकृतमहिषतनोर् उल्लसद्बाहुमूलं  
शूलं प्रोल्लासयन्त्याः सरलितवपुषो मध्यभागस्य देव्याः ।  
विश्लिष्टस्पष्टदृष्टोन्नतविरलबहुव्यक्तगौरान्तरालास्  
तिस्रो वः पान्तु रेखाः क्रमवशविकसत्कञ्चुकप्रान्तमुक्ताः ॥१२४॥  


बाणस्य ।  


विद्राणे रुद्रवृन्दे सवितरि तरले वज्रिणि ध्वस्तवज्रे  
जाताशङ्के शशाङ्के विरमति मरुति त्यक्तवैरे कुबेरे ।  
वैकुण्ठे कुण्ठितास् ते महिषम् अतिरुषं पौरुषोपघ्निविघ्नं  
निर्विघ्नं निघ्नती वः शमयतु दुरितं भूरिभावा भवानी ॥१२५॥  


तस्यैव ।  


