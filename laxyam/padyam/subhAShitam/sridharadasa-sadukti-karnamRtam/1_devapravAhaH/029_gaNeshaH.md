+++
title = "०२९ गणेशः"

+++


एकः स एव परिपालयताज् जगन्ति  
गौरीगिरीशचरितानुकृतिं दधानः ।  
आभाति यो दशनशून्यमुखैकदेश  
देहार्धहारितवधूक इवकदन्तः ॥१४१॥  


वसुकल्पस्य । (सु।र। ९४)  


कपोलाद् उड्डीनैर् भयवशविलोलैर् मधुकरैर्   
मदाम्भःसंलोभाद् उपरि पतितुं बद्धपटलैः ।  
चलद्बर्हच्छत्रश्रियम् इव दधानोऽतिरुचिराम्  
अविघ्नं हेरम्बो जगदघविघ्âतं घटयतु ॥१४२॥  


तस्यैव । (सु।र। ९३)  


सन्ध्यासिन्दूररागारुणगगनतलासङ्गिगङ्गोत्तमाङ्ग  
त्वङ्गन्नक्षत्रमालाकृतरुचिररुचिः कर्णशङ्खीकृतेन्दुः ।  
निस्तोयआम्भोदवृन्दैः श्रुतियुगलचलच्चामराडम्बरश्रीर्  
अव्याजालङ्कृतिर् वः प्रवितरतु गणग्रामणीर् मङ्गलानि ॥१४३॥  


दङ्कस्य ।  


गर्जद्गभीरघनघर्घरघोरघोष  
दिग्दन्तिभीतिजननोद्गतकण्ठनादः ।  
धुन्वन् मुखं तव निरस्यतु सर्वविघ्नं  
लम्बोदरः सहजनाठ्यरसप्रवृत्तः ॥१४४॥  


पापाकस्य ।  


देवेन्द्रमौलिमन्दारमकरन्दकणारुणाः ।  
विघ्नं हरन्तु हेरम्बचरणाम्बुजरेणवः ॥१४५॥  


उमापतिधरस्य ॥  
