+++
title = "०१६ हरबाणः"

+++


क्षिप्तो हस्तावलग्नः प्रसभम् अभिहतोऽप्य् आददानोऽंशुकान्तं  
गृह्णन् केशेष्व् अपास्तश् चरणनिपतितो नेक्षितः सम्भ्रमेण ।  
आलिङ्गन् योऽवधूतस् त्रिपुरयुवतिभिः साश्रुनेत्रोत्पलाभिः  
कामीवार्द्रापराधः स दहतु दुरितं शाम्भवो वः शराग्निः ॥७६॥  


अमरोः । (अमरु २; सु।र। ४९)  


सिन्दूरश्रीर् ललाटे कनकरसमयः कर्णपाशावतंसो  
वक्त्रे ताम्बूलरागः पृथुकुचकलसे कुङ्कुमस्यानुलेपः ।  
दैत्याधीशाङ्गनानां जघनपरिसरे लाक्षिकक्षौमलक्ष्मी  
रश्रेयांसि क्षिणोतु त्रिपुरहरशरोद्गारजन्मानलो वः ॥७७॥  


मङ्गलस्य । (सु।र। ६७)  


विष्वग् व्याधूय धूमप्रचययवनिकां स्फायमानस्फुलिङ्ग  
व्याजाद् अवकीर्य पुष्पाञ्जलिम् उपरि पदं न्यस्यतो मन्दिराणाम् ।  
स्वच्छन्दाभोगसीमा महति मयपुरे दत्तरौद्राङ्गराग  
व्याप्ताशेषस्य विश्वेश्वरशरशिखिनस् ताण्डवं नः पुनातु ॥७८॥  


वैद्यगदाधरस्य ।  


बाष्पैर् वीताङ्गरागच्छविषु विरचयन्न् अच्छधूमच्छटाभिः   
कस्तूरीपत्रमायां मयनगरवधूवर्गवक्षोरुहेषु ।  
आसाम्लानपुष्पस्तवकनवकलाम् अंशुभिः कुन्तलेषु   
व्याकुर्वन्न् अन्धकारं हरतु हरशरोद्गारजन्मानलो वः ॥७९॥  


जलचन्द्रस्य ।  


चापं मुष्टिर् भवान्याः सरसिजमुकुलश्रीः कथं वा विधत्ते  
प्रत्यालीढं कथं वा रचयतु मणिमन् नूपुरो वामपादः ।  
इत्थं यावद् वितर्कं विदधति विबुधास् तावद् अग्रे य आसीद्  
वाणाग्निः प्लुष्टदैत्यो मयपुरमथने धूर्जटेः सोऽवताद् नः ॥८०॥  
