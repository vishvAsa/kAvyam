+++
title = "०८२ क्षरदमृतश् चन्द्रः"

+++


शशिनम् असूत प्राची नृत्यति मदनो हसन्ति ककुभोऽपि ।  
कुमुदरजःपटवासं विकिरति गगनाÌगने पवनः ॥४०६॥  


धर्मकीर्तेः । (सु।र। ९१९)  


तथा पौरस्त्यायां दिशि कुमुदकेदारकलिका  
कपाटघ्नीम् इन्दुः किरणलहरीम् उल्ललयति ।  
समन्ताद् उन्मीलद्बहुजलबिन्दुव्यतिकरै  
र्यथा पुञ्जायन्ते प्रतिगुणकमेणाङ्कमणयः ॥४०७॥  


मुरारेः । (अर् २।७८, सु।र। ९१५)  


स श्रीकण्ठकिरीटकुट्टिमपरिष्कारप्रदीपाङ्कुरो  
देवः कैरवबन्धुर् अन्धतमसप्राग्भारकुक्षिम्भरिः ।  
संस्कर्ता निजकान्तमौक्तिकमणिश्रेणीभिर् एणीदृशां  
गीर्वाणाधिपतेः सुधारसवती पौरोगवः प्रोदगात् ॥४०८॥  


तस्यैव । (अर्। ७।६१)  


आमोदं कुमुदाकरेषु विपदं पद्मेषु कालानलं  
पञ्चेषोर् विशिखेषु सान्द्रशिशिरक्षारं शशिग्रावसु ।  
म्लानिं मानवतीमुखेषु विनयं चेतःसु वामभ्रुवां  
वृद्धिं वार्धिषु निक्षिपन्न् उदयते देवस् तमीकामुकः ॥४०९॥  


शङ्करदेवस्य ।  


सौरातपविरहज्वललङ्घितगात्रीं कुमुद्वतीं निभृतः ।  
संरक्तः परिपश्यन् विधुर् अयम् अयते प्रसादयितुम् ॥४१०॥  


कस्यचित् ।  


