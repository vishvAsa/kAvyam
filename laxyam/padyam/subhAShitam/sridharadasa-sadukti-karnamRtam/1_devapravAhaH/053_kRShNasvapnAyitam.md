+++
title = "०५३ कृष्णस्वप्नायितम्"

+++


शम्भो स्वागतम् आस्यताम् इत इतो वामेन पद्मोद्भव  
क्रौञ्चारे कुशलं सुखं सुरपते वित्तेश नो दृश्यते ।  
इत्थं स्वप्नगतस्य कैटभरिपोः श्रुत्वा जनन्या गिरः   
किं किं बालक जल्पसीत्य् अनुचितं थूथूत्कृतं पातु वः ॥२६१॥  


मयूरस्य (क्क २।५९, पद्या। १४६; बा।रा।क् ५।१७५८)  


धीरा धरित्रि भाव भारम् अवेहि शान्तं  
नन्व् एष कंसहतकं विनिपातयामि ।  
इत्य् अद्भुतस्तिमितगोपवधूश्रुतानि  
स्वप्नायितानि वसुदेवशिशोर् जयन्ति ॥२६२॥  


अभिनन्दस्य । (पद्या। १४७)  


एते लक्ष्मण जानकीविरहिणं मां खेदयन्त्य् अम्बुदा  
मर्माणीव च घट्टयन्त्य् अलम् अमी क्रूराः कदम्बानिलाः ।  
इत्थं व्याहृतपूर्वजन्मविरहो यो राधया वीक्षितः   
सेर्ष्यं शङ्कितया स वः सुखयतु स्वप्नायमानो हरिः ॥२६३॥  


शुभाङ्कस्य । (क्क् २।६९(७०); सु।र। १३१, पद्या। २५२)  


कालिन्दीपुलिनान्तवञ्जुललता कुञ्ज कुतश्चित् क्रमात्  
सुप्तस्यैव मिथः कथाजुषि शनैः संवाहिकामण्डले ।  
वैदेहीं दशकन्धरोऽपहरतीत्य् आकर्ण्य कंसद्विषो  
हुं हुं वत्स धनुर् धनुर् इति व्यग्रा गिरः पान्तु वः ॥२६४॥  


विरिञ्चेः ।  


निर्मग्नेन मयाम्भसि स्मरभयाद् आली समालिङ्गिता  
केनालीकम् इदं तवाद्य कथितं राधे मुधा ताम्यसि ।  
इत्थं स्वप्नपरम्परासु शयने श्रुत्वा गिरं शार्ङ्गिणः   
सव्याजं शिथिलीकृतः कमलया कण्ठग्रहः पातु वः ॥२६५॥  


कस्यचित् । (द।रू। उन्देर् ४।६०, पद्या। ३७२)  


