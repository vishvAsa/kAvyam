+++
title = "०३० कार्त्तिकेयः"

+++


स्वेच्छारम्यं लुठित्वा पितुर् उरसि चिरं भस्मधूलीचिताङ्गो  
गङ्गावारिण्य् अगाधे झटिति हरजटाजूटतो दत्तझम्पः ।  
सद्यः सीत्कारकारी जलजडिमरणहन्तपङ्क्तिर् गुहो वः  
कम्पी पायाद् अपायाज् ज्वलितशिखिशिखे चक्षुषि न्यस्तहस्तः ॥१४६॥  


बाणस्य । (सु।र। ९१, सू।मु। २।४३)  


अर्चिष्मन्ति विदार्य वक्त्रकुहराण्य् आसृक्कतो वासुकेस्  
तर्जन्या विषकर्बुरान् गणयतः संस्पृश्य दन्ताङ्कुरान् ।  
एकं त्रीणि नवाष्ट सप्त षडतिव्यस्तास्तसङ्ख्याक्रमा  
वाचः शक्तिधरस्य शैशवकलाः कुर्वन्तु वो मङ्गलम् ॥१४७॥  


कस्यचित् । (सु।र। ९५, शा।प। १०५)  


सुप्तं पक्षपुटे निलीनशिरसं सृष्ट्वा मयूरं पुरः  
कृत्तं केन शिरोऽस्य तात कथम् इत्य् आक्रन्दतः शैशवात् ।  
अन्तर्हासपिनाकिपाणियुगलस्फालोल्लसच्चेतसस्  
तन्मूर्धेक्षणहर्षितस्य हसितं पायात् कुमारस्य वः ॥१४८॥  


कस्यचित् । (सु।र। ९६)  


हंसश्रेणिकुतूहलेन कलयन् भूषाकपालावलीं  
बालाम् इन्दुकलां मृणालरभसाद् आन्दोलयन् पाणिना ।  
रक्ताम्भोजधिया च लोचनपुटं लालाटम् उद्घाटयन्  
पायाद् वः पितुर् अङ्कभाक् शिशुजनक्रीडोन्मुखः षण्मुखः ॥१४९॥  


बलभद्रस्य । (सु।र। ९२)  


नालैर् नीलोत्पलानां रचितगुरुजटाजूटविन्यासशोभः  
कृत्वा सम्भुग्नकोटिद्वयम् अथ विसिनीकन्दम् इन्दोः प्रदेशे ।  
मातुश् चित्रांशुकेन त्वचम् उचितपदे पौण्डरीकीं विधाय  
क्रीडारुद्रायमाणो जगद् अवतु गुहो वीक्ष्यमाणः पितृभ्याम् ॥१५०॥  


हलायुधस्य ।  


