+++
title = "०४८ हलधरः"

+++


सुरापीतो गोत्रस्खलनपरिवृद्धाधिकरुषः  
प्रसादं रेवत्या जनयितुम् अनीशः कथम् अपि ।  
विचुम्बन् संश्लिष्यन् स्तनवसनम् अस्यन्न् अविरतं  
मधून् मादाविष्टः स किल बलभद्रो विजयते ॥२३६॥  


लक्ष्मीधरस्य ।  


आघूर्णद्वपुषः स्खलन्मृदुगिरः किञ्चिल्लसद्वाससो  
रेवत्यं सनिषण्णनिःसहभुजस्याताम्रनेत्रद्युतेः ।  
श्वासामोदमदान्धषट्पदकुलव्यादष्टकण्ठस्रजः  
पायासुः परिमन्थराणि हलिनो मत्तस्य यातानि वः ॥२३७॥  


कोकस्य ।  


भभभ्रमति मेदिनी लललन्दते चन्द्रमाः  
कृकृष्ण ववद द्रुतं हहहसन्ति किं वृष्णयः ।  
सिसीधु मुमुमुञ्च मे पपपपानपात्रे स्थितः  
मदस्खलितम् आलपन् हलधरः श्रियः वः क्रियात् ॥२३८॥  


पुरुषोत्तमदेवस्य । (सु।र। १२७; बा।रा।स् २।४।३७)  


रेवतीदशनोच्छिष्टपरिपूतपुटे दृशौ ।  
वहन् हली मदक्षीवः पानगोष्ठ्यां पुनातु वः ॥२३९॥  


माघभोजदेवयोः । (स।क।आ। २।६१)  


भ्रमति धरणीचक्रं चक्रे नभस्तलयन्त्रणात्  
प्रभवति न मे गात्रं किञ्चित् क्रियासु विधूर्णते ।  
जलधिसलिले मग्नं विश्वं विलोक्य रेवति  
त्रिजगद् अवताज् जल्पन्न् एवं हली मदविह्वलः ॥२४०॥  


माधवस्य ।  


