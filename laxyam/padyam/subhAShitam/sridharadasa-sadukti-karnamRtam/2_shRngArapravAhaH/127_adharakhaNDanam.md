+++
title = "१२७ अधरखण्डनम्"

+++


दृशा सपदि मीलितं दशनरोचिषा निर्गतं  
करेण परिवेपितं वलयकैस् तथा क्रन्दितम् ।  
प्रियैः सपदि योषितां ननु विखण्ड्यमानेऽधरे  
परव्यसनकातराः किम् उ न कुर्वते साधवः ॥११०६॥  


कस्यचित् । (स्व् २०९७, शा।प। ३६८४, सू।मु। ७८।१३)  


सलीलनिर्धूतकरारविन्द  
सीत्कारसन्धुक्षितमन्मथायाः ।  
जग्राह बिम्बाधरमूढरागं   
रागं रमण्या हृदयं च कान्तः ॥११०७॥  


रत्नाकरस्य ।  


यद्दन्तदष्टदशनच्छदना चकार  
सीत्कारम् आकुलितनेत्रयुगा मृगाक्षी ।  
मन्ये तद् एतद् अधरामृतपानसेक  
निर्वाप्यमाणविरहज्वरवह्निशब्दम् ॥११०८॥  


जयकण्ठस्य ।  


नान्दीपदानि रतिनाटकविघ्नशान्ताव्  
आझाक्षराणि परमाण्य् अथवा स्मरस्य ।  
दष्टेऽधरे प्रणयिना विधूताग्रपाणेः  
सीत्कारशुष्करुदितानि जयन्ति नार्याः ॥११०९॥  


वामनस्य । (स।क।आ। २।३८१, द।रू। २।४०ब्, सू।मु। ७८।४)  


सन्दष्टेऽधरपल्लवे प्रणयिना हस्ताम्बुजव्याधुति  
प्रेङ्खित्काञ्चनन्कङ्कणावलिकलव्याहारमिश्रश्रियः ।  
सीत्कारा हृदयस्पृशो रतिरणक्रीडासु वामभ्रुवां  
राजन्ते विजयोद्धुरस्मरचमूक्ष्वेडा निनादा इव ॥१११०॥  


युवतीसम्भोगकारस्य ।  


