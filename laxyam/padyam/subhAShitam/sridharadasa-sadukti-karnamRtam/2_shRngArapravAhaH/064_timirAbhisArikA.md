+++
title = "०६४ तिमिराभिसारिका"

+++


खद्योतोत्करदन्तुरान्धतमसोत्सङ्गेन मा गाः सखि  
स्वैरं नूपुरजागरूकचरणौ दुःशिक्षिते रोपय ।  
न्यञ्चच्चोलचलाचलेन तरले हारस्रजं निष्पिधाः   
प्राप्तः पुत्रि स एष नीलनिचुलक्रीडालतामण्डपः ॥७९१॥  


पायीकस्य ।  


मौलौ श्यामसरोजदाम नयनद्वन्द्वेऽञ्जनं कर्णयोस्  
तापिञ्छप्रसवः कपोलफलके कस्तूरिकापल्लवः ।  
विश्वालोकविलोपि निन्दितम् अपि प्रेयोभिसाराशया   
हृष्यद्भिः स्मरदुर्विनीतवनितास्तोमैस् तमो मन्यते ॥७९२॥  


उमापतिधरस्य ।  


वासो बर्हिणकण्ठमेदुरम् उरो निष्पिष्टकस्तूरिका  
पत्रालीमयम् इन्द्रनीलवलयं दोर्वल्लिर् आसेवते ।  
निर्यान्ती च लघुस्खलत्पदम् इदं ध्वान्तं न यन् मन्यसे  
तद् यूना मदिराक्षि केन सुचिराद् आराधि पुष्पायुधः ॥७९३॥  


आवन्तिकजह्नोः ।  


प्रयासि यत् कुण्डलचक्रधारया   
विपाटयन्तीव घनं निशातमः ।  
तद् अद्य कर्णायतलोचनोत्पले   
फलेऽग्रहिः कस्य मनोरथद्रुमः ॥७९४॥  


धोयीकस्य ।  


इह निशि निबिडनिरन्तर   
कुचकुम्भद्वितयदत्तहृदयभरा ।  
रमणगुणकृष्यमाणा   
सन्तरति तमस्तरङ्गिणीं कापि ॥७९५॥  


अमरोः ।  
