+++
title = "०९८ तनुता"

+++


विगलन्तीं दधे यावद्दोष्णा जघनमेखलाम् ।  
तावत् कलापवलयं विवेद गलितं न सा ॥९६१॥  


रुद्रटस्य ।  


स्मरेण सन्तक्ष्य वृथैव बाणैर्  
लावण्यशेषां कृअताम् अनायै ।  
अनङ्गताम् अप्य् अयम् आप्यमानः   
स्पर्धां न सार्धं विजहासि तेन ॥९६२॥  


कविपण्डितश्रीहर्षस्य । (न्च् ३।१०९)  


सर्वात्मना प्रहरतापि मनोभवेन   
सन्दर्शितं परमकौतुकम् आयताक्ष्याः ।  
लावण्यविभ्रमविलासविचेष्टितानि  
नो खण्डितानि गमिता च तनुस् तनुत्वम् ॥९६३॥  


भासोकस्य । (स्व् १०८८)  


एकां कृत्वा तनुम् अनुपमां चन्द्रचूडेन सार्धं   
यस् त्यक्तोऽर्धः सततविरहक्लेशभागी भवान्या ।  
तेनाङ्गानां रचितम् उचितं संविभक्तेन कर्तुं   
नूनं दूनां तनुतनुलतां निर्ममे तां विरिञ्चिः ॥९६४॥  


आचार्यगोपीकस्य ।  


अपनिद्रमधूकपाण्डुरा   
सुदृशोऽदृश्यत गण्डमण्डली ।  
गमिताश्रुजलप्लवैर् इव   
क्रशिमाकीर्णतयापि निम्नताम् ॥९६५॥  


शिल्हणस्य ।   


