+++
title = "१०९ वेशः"

+++


वक्त्रेन्दुर् मृगलाञ्छनेन वलितः पत्रावलीसङ्गमात्  
कण्ठे कम्बुविडम्बिनि द्विगुणितास् तारापहारस्रजः ।  
दोर्वल्लीयुगले मृणालसुहृदि ग्रन्थिभ्रमायाङ्गदं  
मन्ये भूषणम् एव दूषणपदे तत् प्राप्य तस्या वपुः ॥१०१६॥  


विरिञ्चेः ।  


कौसुम्भं कुचकुम्भयोर् निवसनं सौवर्णिकं कर्णयोस्  
ताडङ्कद्वयम् आञ्जनी नयनयोर् आलेख्यलेखालिपिः ।  
काश्मीरेण तमालपत्रम् अलिके हैमी करे कङ्कण  
श्रेणिः पाशयितुं जगन्त्य् अलम् अलङ्काराः कुरङ्गीदृशः ॥१०१७॥  


उमापतिधरस्य ।  


दीर्घापाङ्गं नयनयुगलं भूषयत्य् अञ्जनश्रीस्  
तुङ्गाभोगौ प्रभवति कुचाव् अर्चितुं हारयष्टिः ।  
मध्यक्षामे वपुषि लभते स्थाम कूर्पासलक्ष्मीः  
श्रोणीबिम्बे गुरुणि रशनादामशोभां बिभर्ति ॥१०१८॥  


कस्यचित् ।  


कण्ठे मौक्तिकमालिका स्तनतटे कार्पूरमध्यं रजः  
सान्द्रं चन्दनम् अङ्गके वलयिता पाणौ मृणालीलता ।  
तन्वी नक्तम् इयं चकास्ति शुचिनी चीनांशुके बिभ्रती  
शीतांशोर् अधिदेवतेव गलिता व्योमाग्रम् आरोहितः ॥१०१९॥  


राजशेखरस्य । (वि।शा।भ। ३।१६, सु।र। ३८५)  


इन्दोश् चन्दनबिन्दुनैव दशनच्छायं तदीयं मुखं   
चक्रं लोचनभल्लमार्जनविधौ शाणस्य तत् कुण्डलम् ।  
भिन्नानां कुचकन्दरा स्मितसुधाकुल्येव मुक्तावली   
पादाब्जे ध्वनदिन्द्रनीलवलयं रोलम्बमालैव सा ॥१०२०॥  


शाण्डिल्यस्य ।  


