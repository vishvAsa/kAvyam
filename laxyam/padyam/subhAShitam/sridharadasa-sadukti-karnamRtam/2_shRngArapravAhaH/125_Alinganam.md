+++
title = "१२५ आलिङ्गनम्"

+++


उद्भिन्नसात्त्विकविकारपरिप्लवानि  
सद्यस् तिरस्कृतमनोभववेदनानि ।  
तन्वि त्वद गपरिरम्भसुखामृतानि  
प्रादुर्भवन्तु पुनरागतजीवितानि ॥१०९६॥  


कस्यचित् । (क्स् ८।८२)  


समैव सर्वत्र चरित्रपद्धतिर्  
निजः पुरो वा गुणिनां न विद्यते ।  
चकार हारः … … … … … … …  
यतः परीरम्भविधौ द्वयोर् अपि ॥१०९७॥  


नारायणस्य ।  


द्रष्टुं केतकगर्भपत्रसुभगाम् ûरुप्रभाम् उत्सुकस्  
तत्संवाहनलीलया च शनकैर् उत्क्षिप्तचण्डातकः ।  
लज्जामुग्धविलोचनं स्मितसुधानिर्धौतबिम्बाधरं  
किञ्चिद् विश्लथबाहुबन्धनम् असाव् आलिङ्गितो बालया ॥१०९८॥  


कस्यचित् । (सु।र। ६०१)  


भयमुकुलितचक्षुः सन्ततोत्कम्पनीवी  
मणिमुखरितकाञ्चिः श्वासशुष्यन्मुखश्रीः ।  
अशिथिलभुजबन्धन्यासनिःशङ्कलग्ना   
मम वपुषि विशन्तीवायताक्षी धिनोति ॥१०९९॥  


उमापतिधरस्य ।  


आनन्दानतमीलिताक्षियुगलं किं त्वं मुधा तिष्ठसि  
ज्ञातोऽसि प्रकटप्रकम्पपुलकैर् अङ्गैः स्थितं मुग्धया ।  
मुञ्चैनां जड किं न पश्यसि गलद्बाष्पाम्बुधौताननां  
सख्यैवं गदिते विमुच्य रभसात् कण्ठे विलग्नो मया ॥११००॥  


कस्यापि ।  


