+++
title = "१४७ अन्धकारः"

+++


अक्ष्णोर् मञ्जुलम् अञ्जनं चरणयोर् नीलाश्मजौ नूपुरा  
वङ्गे नीलपटः स्फुटं मृगमदन्यासः कपोलस्थले ।  
यत्प्रीत्या परिशीलितं परदृशां रोधाय तत् साम्प्रतं   
नेपथ्यस्य विधाव् अपीदम् असतीजातस्य जातं तमः ॥१२०६॥  


वापीकस्य ।  


उत्सारितो हसितदीधितिभिः कपोलाद्  
एकावलीभिर् अवधूत इव स्तनेभ्यः ।  
अङ्गेष्व् अलब्धपरिभोगसुखोऽन्धकारो  
गृह्णाति केशरचनासु रुषेव नारीः ॥१२०७॥  


गणपतेः । (सु।र। ८९२)  


अद्रिष्वञ्जनपुञ्जकान्ति जलदप्रायं च मूले दिशाम्   
ऊर्ध्वं नीलवितानकल्पभवनौ जम्बाललेपोपमम् ।  
तीरे नीरनिधेस् तमालविटपिच्छायां च सायं शनैर्   
उद्गच्छत्य् अभिसारिकाप्रियतमप्रेमानुकूलं तमः ॥१२०८॥  


झञ्झानिलस्य ।  


यत्र तत्र रतिसज्जबन्धकी  
प्रीतये मदनशासनाद् इव ।  
नीलकाण्डपटताम् उपाययौ  
सूचिभेद्यनिविडं निशातमः ॥१२०९॥  


धोयीकस्य ।  


उद्धूता धूमधारा विरहिजनमनोमाथिनो मन्मथाग्नेः  
कस्तूरीपत्रमाला तिमिरततिर् अहो दिक्पुरन्ध्रीमुखानाम् ।  
निर्वाणाङ्गारलेखा दिवसहुतभुजः सञ्चरच्चञ्चरीक  
श्रेणीयं भाति भास्वत्करलुलितनभःकन्दरेन्दीवरस्य ॥१२१०॥  


गोवर्धनस्य ।  


