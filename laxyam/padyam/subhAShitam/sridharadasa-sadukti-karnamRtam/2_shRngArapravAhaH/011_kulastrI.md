+++
title = "०११ कुलस्त्री"

+++


कुर्वीथाः श्वशुरस्य भक्तिम् अधिकां श्वश्र्वाश् च पादानतिं  
स्नेहं भृत्यजने प्रतीच्छ रभसाद् द्वारागतान् बान्धवान् ।  
भर्तारं सुखदुःखयोर् अविकृतप्रेमानुबन्धोदया  
गेहे वा विपिनेऽपि वा सहचरीवृत्तेन नित्यं भज ॥५२६॥  


कालिदासनन्दिनः ।  


न नयति बहुमानस्यास्पदं स्निग्धबन्धून्  
न च गुणिनि समृद्धेऽप्य् आदरं याति ताते ।  
न भजति धृतिम् अन्तर्नन्दनेऽप्य् अन्तरात्मा  
भवति हि पतिनिष्ठं प्रेम साध्वीजनस्य ॥५२७॥  


उमापतिधरस्य ।  


अभ्युत्थानम् उपागते गृहपतौ तद्भाषणे नम्रता  
तत्पादार्पितदृष्टिर् आसनविधिस् तस्योपचर्या स्वयम् ।  
सुप्ते तत्र शयीत तत् प्रथमतो जह्याच् च शय्याम् इति  
प्राच्यैः पुतिर् निवेदिताः कुलवधूसिद्धान्तधर्मा अमी ॥५२८॥  


राजशेखरस्य । (बा।रा। ४।४३)  


शिरो यद् अवगुण्ठितं सहजरूढलज्जानतं  
गतं च परिमन्थरं चरणकोटिलग्ने दृशौ ।  
वचः परिमितं च यन् मधुरमन्दमन्दाक्षरं  
निजं तद् इयम् अङ्गना वदति नूनम् उच्चैः कुलम् ॥५२९॥  


क्षेमीश्वरस्य ।  


शुश्रूषस्व गुरून् कुरु प्रियसखिवृत्तिं सपत्नीजने  
भर्तुर् विप्रकृतापि रोषणतया मा स्म प्रतीपं गमः ।  
भूयिष्ठं भव दक्षिणा परिजने भोगेष्व् अनुत्सेकिनी   
यान्त्य् एवं गृहिणीपदं युवतयो वामाः कुलस्याधयः ॥५३०॥  


कालिदासस्य । (Çअक्। ४।१८, सू।मु। ११८।१)  


