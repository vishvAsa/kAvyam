+++
title = "०२४ अन्यरतिचिह्नदुःखिता"

+++


हंहो कान्त रहोगतेन भवता यत्पूर्वम् आवेदितं  
निर्भिन्ना तनुर् आवयोर् इति मया तज्ज्ञातम् अद्य स्फुटम् ।  
कामिन्या स्मरवेदनाकुलहृदा यः केलिकाले कृतः  
सोऽत्यर्थं कथम् अन्यथा तुदति माम् एष त्वदोष्ठव्रणः ॥५९१॥  


कस्यचित् । (सु।र। ६२४)  


अयं धूर्तो मायाविनयमधुराद् अस्य वचसः  
सखि प्रत्येषि त्वं प्रकृतिसरले पश्यसि न किम् ।  
कपोले यल्लाक्षाबहलरसरागप्रणयिनीम्  
इमां धत्ते मुद्राम् अनतिचिरवृत्तान्तपिशुनाम् ॥५९२॥  


सोल्होकस्य । (सु।र। ६८५)  


किम् एताः स्वच्छन्दं वितथशपथोक्तीर् वितनुषे   
भजेथास् ताम् एव प्रियसहचरीं चित्तमधुराम् ।  
यया याच्ञानम्रे तव शिरसि सौभाग्यगरिम  
प्रशस्तिर् न्यस्तेयं चरणनखलाक्षारसमयी ॥५९३॥  


वामदेवस्य ।  


लाक्षालक्ष्मललाटपट्टम् अभितः केयूरमुद्रा गले  
वक्त्रे कज्जलकालिमा नयनयोर्स् ताम्बूलरागो घनः ।  
दृष्टा कोपविधायि मण्डनम् इदं प्रातश् चिरं प्रेयसो  
लीलातामरसोदरे मृगदृशः श्वासाः समाप्तिं गताः ॥५९४॥  


अमरोः (अमरु ५३ (८८); शा।प। ३७४०, स्भ् २२१५; सू।मु। ८२।१७; पद्या॥ २२२; दशरूपक २।६)  


निद्राच्छेदकषायिते तव दृशौ दृष्टिर् ममालोहिनी  
वक्षो मुष्टिभिर् आहतं तव हृदि स्फूर्जन्ति मे वेदनाः ।  
आश्चर्यं नवकुन्दकुड्मलशिखा तीक्ष्णैर् अमीभिर् नखैः  
प्रत्यङ्गं तव जर्जरा तनुर् अहं जाता पुनः खण्डिता ॥५९५॥  


उमापतिधरस्य ।  
