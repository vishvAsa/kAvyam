+++
title = "००९ विस्रब्धनवोढा"

+++


दृष्टा दृष्टिम् अधो ददाति कुरुते नालापम् आभाषिता  
शय्यायां परिवृत्य तिष्ठति बलाद् आलिङ्गिता वेपते ।  
निर्यान्तीषु सखीषु वासभवनान् निर्गन्तुम् एवेहते  
जाता वामतयैव मेऽद्य सुतरां प्रीत्यै नवोढा प्रिया ॥५१६॥  


श्रीहर्षदेवस्य । (न्न् ३।४, स्व् २०७२, सु।र। ४६९, शा।प। ३६७२, सू।मु। ७७।२)  


अपि भुजलतोत्क्षेपाद् अस्याः कृतं परिरम्भणं   
प्रियसहचरीक्रीडालापे श्रुता अपि सूक्तयः ।  
नवपरिणयव्रीडावत्या मुखोन्नतियत्नतोऽप्य्  
अलसवलिता तिर्यग्दृष्टिः करोति महोत्सवम् ॥५१७॥  


कालिदासनन्दिनः ।  


हरति रुचिरं गाडाश्लेषे यदङ्गकम् अङ्गना  
स्थगयति तथा यत्पाणिभ्यां मुखं परिचुम्बने ।  
यद् अपि बहुशः पृष्टा किञ्चिद् ब्रवीत्य् अपरिस्फुटं  
रमयतितरां तेनैवासौ मनोभिनवा वधूः ॥५१८॥  


कस्यचित् । (स्व् २०६१)  


प्रगल्भस्त्रीशिक्षानियमितभयव्रीडमुदित  
स्मरोत्कम्पस्वेदं वहति घनम् आलिङ्गति मुहुः ।  
मुहुः स्वादु स्वैरं वदति निभृतं पश्यति मुहुश्  
चिराद् एवं धन्या नचिरपरिणीता रमयति ॥५१९॥  


प्रियाकरस्य ।  


दन्ताग्रग्रहणं करोति शनकैर् नैवाधरे खण्डनं  
कण्ठे श्लिष्यति निर्भरग्रहविधिं कर्तुं पुनः शङ्कते ।  
तिष्ठत्य् एव रतान्तरेष्व् अभिमुखं नैवाभियुङ्क्ते स्वयं  
निष्प्रागल्भ्यतयैव वल्लभतरो यूनां नवोढाजनः ॥५२०॥  


भ्रमरदेवस्य । (स्व् २१११)  
