+++
title = "००१ वयःसन्धिः"

+++


अचञ्चलं मुग्धम् उदञ्चितं दृशोर्  
अनुन्नतं श्रीमदुरो मृगीदृशः ।  
अभङ्गुराकूतवती गतिर् भ्रुवोर्  
अबद्धलक्ष्यं क्वचिद् उत्कम् आन्तरम् ॥४७६॥  


गोसोकस्य ।  


अप्रकटवर्तितस्तनमण्डलिकानिभृतचक्रदर्शिन्यः ।  
आवेशयन्ति हृदयं स्मरचर्यागुप्तयोगिन्यः ॥४७७॥  


तस्यैव ।  


यूनां पुरः सपदि किञ्चिद् उपेतलज्जा  
वक्षो रुणद्धि मनसैव न दोर्लताभ्याम् ।  
प्रौढाङ्गनाप्रणयकेलिकथासु बाला  
शुश्रूषुर् अन्तर् अथ बाह्यम् उदास्त एव ॥४७८॥  


श्रीहनूमतः ।  


अहम् अहमिकाबद्धोत्साहं रतोत्सवशंसिनि  
प्रसरति मुहुः प्रौढस्त्रीणां कथामृतदुर्दिने ।  
कलितपुलका सद्यः स्तोकोद्गतस्तनकोरके  
वलयति शनैर् बाला वक्षःस्थले तरलां दृशम् ॥४७९॥  


धर्माशोकदत्तस्य ।  


लावण्यामृतसान्द्रसिन्धुलहरीसंसिक्तम् अस्या वपुर्  
जातस् तत्र नवीनयौवनकलालीलालतामण्डपः ।  
तत्रायं स्पृहणीयशीतलतरुच्छायाप्रसुप्तोत्थितः  
सम्मुग्धो मधुबान्धवः स भगवान् अद्यापि निद्रालसः ॥४८०॥  


भिक्षोः । (सु।र। ३५९)  


