+++
title = "०६७ स्वैरिणीप्रलापः"

+++


देवो रविर् वा प्रणिपत्य याच्यः  
कालक्रमान् मण्डलम् आगतस्य ।  
परः सहस्राः शरदो विधेयास्  
त्वयातिथेयी मृगलाञ्छनस्य ॥८०६॥  


कस्यचित् ।  


शीतमधुरम् अपि गलितं   
वमति विधुं व्याधिना येन ।  
शमयति यस् तं राहोः सखि   
भिषजस् तस्य दासी स्याम् ॥८०७॥  


धर्मपालस्य ।  


अस्मिन् करीन्द्रकरनिर्गलितारविन्द  
कन्दानुकारिणि चिरं रुचिचक्रवाले ।  
कस्मै फलाय कुलटाकुलकोटिहोमं   
हंहो मृगाङ्क कुरुषे करुणामपास्य ॥८०८॥  


सुभटस्य ।  


निष्पीयांशुपयः पयोरुहरिपोश् चक्रुश् चकोरा इमे  
यन् नाद्यापि कलङ्कपङ्किलकलाकङ्कालशेषं वपुः ।  
सैषा किं कविकल्पना सखि किम् उ स्वैराङ्गनादुष्कृतैर्  
एभ्यः कान्तिकलापपानपटिमव्युत्पत्तिर् उद्वासिता ॥८०९॥  


तस्यैव ।  


यन् मृत्युञ्जयमौलिरत्नम् अमृतप्रस्यन्दिसान्द्रच्छविर्  
ज्यायान् मन्त्रविदां महार्णवमणिश्रेणिसकुल्याग्रणीः ।  
प्रेयान् ओषधिमण्डलस्य वहति क्षीणं वपुर् यः क्षणात्  
तत्रैते विलसन्ति पुत्रि कुलटासत्कर्मणां मूर्तयः ॥८१०॥  


जलचन्द्रस्य ।  


