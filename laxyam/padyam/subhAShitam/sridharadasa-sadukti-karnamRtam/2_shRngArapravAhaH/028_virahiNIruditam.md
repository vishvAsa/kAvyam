+++
title = "०२८ विरहिणीरुदितम्"

+++


वल्ली पादपमोचितेव सुतनुः प्रम्लायति प्रत्यहं  
निःश्वासाकुटिलालकं करतलोत्सङ्गे मुखं सीदति ।  
नासाग्रातिथयो मुहूर्तम् अरुणोच्छूनान्तयोर् नेत्रयोर्  
विश्राम्यन्ति न सिन्दुवारमुकुलस्थूलाः पयोबिन्दवः ॥६११॥  


बलभद्रस्य ।  


कोऽसौ धन्यः कथय सुभगे कस्य गङ्गासरय्वो  
स्तोयास्फालव्यतिकरखणत्कारि कङ्कालम् आस्ते ।  
यं ध्यायन्त्याः सुमुखि नियतं कज्जलच्छेदभाञ्जि  
व्यालुम्पन्ति स्तनकलसयोः पत्रम् अश्रूण्य् अजस्रम् ॥६१२॥  


कस्यचित् । (सु।र। ७३५)  


मुक्तानङ्गः कुसुमविशिखान् पञ्च चूर्णीकृताग्रान्  
मन्ये मुग्धां प्रहरति हठात् पत्रिणा वारुणेन ।  
वारां पूरः कथम् इतरथा स्फारनेत्रप्रणाली  
वक्रोद्वाहस् त्रिवलिविपिने सारणीसाम्यम् एति ॥६१३॥  


राजशेखरस्य ।   


पक्ष्मान्ते स्खलिताः कपोलफलके लोलं लुठन्तः क्षणं  
धारालास् तरलोच्छलत्तनुकणाः पीनस्तनास्फालनात् ।  
कस्माद् ब्रूहि तवाद्य कण्ठविगलन्मुक्तावलीविभ्रमं  
बिभ्राणा निपतन्ति बास् बाष्पपयसां प्रस्यन्दिनो बिन्दवः ॥६१४॥  


तस्यैव । (सु।र। ६६३)  


कपोलं पक्ष्मभ्यः कलयति कपोलान् स्तनतटं  
स्तनान् नाभिं नाभेर् घनजघनम् एत्य प्रतिमुहुः ।  
न जानीमः किं नु क्व नु कृतम् अनेन व्यवसितं  
यद् अस्याः प्रत्यङ्गं नयनजलबिन्दुर् विहरति ॥६१५॥  


नरसिंहस्य । (सु।र। ६८३)  


