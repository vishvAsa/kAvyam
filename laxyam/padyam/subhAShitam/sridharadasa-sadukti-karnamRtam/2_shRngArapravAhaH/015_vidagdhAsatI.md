+++
title = "०१५ विदग्धासती"

+++


ग्रामान्ते वसतिर् ममातिविजने दूरप्रवासी पतिर्  
गेहे देहवती जरेव जरती श्वश्रूर् द्वितीया परम् ।  
एतत् पान्थ वृथा विडम्बयति मां बाल्यातिरिक्तं वयः  
सूक्ष्मं वीक्षितुम् अक्षमेह जनता वासोन्यतश् चिन्त्यताम् ॥५४६॥  


बलभद्रस्य ।  


एकाकिनी परवशा तरुणी तथाहम्  
अस्मिन् गृहे गृहपतिश् च गतो विदूरम् ।  
किं याचसे तद् इह वासम् इयं वराकी  
श्वश्रूर् ममान्धवधिरा ननु मूढपान्थ ॥५४७॥  


रुद्रस्य । (काव्यालङ्कार ७।४१)  


अम्बा शेतेऽत्र वृद्धा परिणतवयसाम् अग्रणीर् अत्र तातो  
निःशेषागारकर्मश्रमशिथिलतनुर् गर्भदासी तथात्र ।  
अस्मिन् पापाहम् एका कतिपयदिवसप्रोषितप्राणनाथा  
पान्थायेत्थं युवत्या कथितम् अभिमतं व्याहृतिव्याजपूर्वम् ॥५४८॥  


भट्टस्य । (सु।र। ८१२, सू।मु। ८७।१२)  


पुरः पल्ली शून्या तद् अनु च विदूरेऽस्ति नगरं  
परं पारे गङ्गं चरमगिरिगामी च मिहिरः ।  
इतो यान्तं प्रान्ते मम रमणम् आलोकयसि चेत्  
ततस् ते कल्याणं पथिक स हि तत्र प्रहरिकः ॥५४९॥  


नीलोकस्य ।  


पान्थ स्वैरगतिं विहाय झटिति प्रस्थानम् आरभ्यताम्  
अत्यन्तं करिशूकराहित्गवयिर् भीमं पुरः काननम् ।  
चण्डांशोर् अपि रश्मयः प्रतिदिशं म्लानास् त्वम् एको युवा  
स्थानं नास्ति गृहे ममापि भवतो बालाहम् एकाकिनी ॥५५०॥  


कस्यचित् । (सु।र। ८१०)  


