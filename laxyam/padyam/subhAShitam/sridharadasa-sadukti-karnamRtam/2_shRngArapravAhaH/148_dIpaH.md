+++
title = "१४८ दीपः"

+++


वदनविधुसुधाभिषेकशीतान्  
सपरिभावनयेव लोलमौलिः ।  
त्वदधरमरुतो निपीय हास्यत्य्  
अपि सहजक्षणभङ्गितां प्रदीपः ॥१२११॥  


तैलपाटीयगाङ्गोकस्य ।  


निर्वाणगोचरगतोऽपि मुहुर् निशायां  
किं चेष्टितं तरुणयोः सुरतावसाने ।  
इत्य् एवम् आकलयितुं सकलं कलाविद्  
उद्ग्रीविकाम् इव ददाति रतिप्रदीपः ॥१२१२॥  


कस्यचित् । (सु।र। ८५६)  


बालां कृशाङ्गीं सुरतानभिज्ञां  
गाढं नवोढाम् उपगूढवन्तम् ।  
विलोक्य जामातरम् एष दीपो  
वातायते कम्पम् उपैति भीतः ॥१२१३॥  


कस्यचित् । (सु।र। ८५७)  


हनूमान् इव दीपोऽयं दूरम् उल्लासिताञ्जनः ।  
किं च राम इवाभाति विनिर्धूतदशाननः ॥१२१४॥  


कस्यचित् ।  


अतिपीतां तमोराजीं तनीयान् वोढुम् अक्षमः ।  
वमतीव शनैर् एष प्रदीपः कज्जलच्छलात् ॥१२१५॥  


कस्यचित् । (सु।र। ८५५)  


