+++
title = "१६२ वर्षाः"

+++


कामं कूले नदीनाम् अनुगिरि महिषीयूथनीडोपकण्ठे  
गाहन्ते शष्पराजीर् अभिनवशलभग्रासलोला बलाकाः ।  
अन्तर्विन्यस्तवीरुत्तृणमयपुरुषत्रासविघ्नं कथञ्चित्  
कापोतं कोद्रवाणां कवलयति कणान् क्षेत्रकोणैकदेशे ॥१२८१॥  


योगेश्वरस्य ।  


एतस्मिन् मदजर्जरैर् उपचिते कम्बूरवाडमबरैः   
स्तैमित्यं मनसो दिशत्य् अनिभृतं धाराधरे मूर्च्छति ।  
उत्सङ्गे ककुभो निधाय रसितैर् अम्भोमुचां घोरयन्  
मन्ये मुद्रितचन्द्रसूर्यनयनं व्योमापि निद्रायते ॥१२८२॥  


वातोकस्य । (सु।र। २२९)  


स्मरविजयपदाङ्कं मत्तदात्यूहकण्ठ  
स्फुटितमधुरकूजा गीतयः सञ्चरन्ति ।  
अपि च विततबर्हच्छत्रम् उद्भूतपत्रं  
नटति घननिनादोत्कण्टितो नीलकण्ठः ॥१२८३॥  


भवानन्दस्य ।  


व्याप्तं वारिधरैर् अकाण्डमुदितैः कृत्स्नं वियन्मण्डलं  
नाक्ष्णोर् वर्त्मनि शीतदीधितिर् असौ नापि त्विषाम् ईश्वरः ।  
भग्नाव् एव मलीमसैः किम् अधुना निर्मातुम् अर्थान्तरं  
यत् सान्द्रं करकाः पतन्ति यद् अमी मुञ्चन्ति विद्युच्छटाः ॥१२८४॥  


वातोकस्य ।  


सामोदा बकुलैः कदम्बमुकुलैः प्रीत्येव रोमाञ्चिता  
नीरन्ध्रं पिहिताः प्योदपटलैः श्यामोत्तरीय इव ।  
दूरीकृत्य च नूपुराव् इव रिपून् हंसान् समुत्कूजतो   
याताः क्वाप्य् अभिसारिका इव दिशो मेघागमे सोत्सुकाः ॥१२८५॥  


कस्यचित् ।  
