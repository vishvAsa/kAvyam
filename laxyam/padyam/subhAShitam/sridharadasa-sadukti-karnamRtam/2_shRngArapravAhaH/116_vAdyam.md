+++
title = "११६ वाद्यम्"

+++


पुरन्ध्रीणां पीनैस् तुलितपरिणाहस्तनतटैर्  
द्रुतं सम्मृज्यन्तां करकिसलयैर् झर्झरपुटाः ।  
कलं गुञ्ज मुग्धं पिबतु मधुदिग्धाधरदलं  
मुखं नीलो वेणुः कमलम् इव माला मधुलिहाम् ॥१०५१॥  


विशाखदत्तस्य ।  


धत्ते व्यक्तिं रसितम् असकृज् जर्जरं झर्झराणां  
स्तोकोत्तुङ्गध्वनितलहरीभेरिका नानदीति ।  
धीरैः स्निग्धैः करकिसलयैर् आहताः किन्नराणां  
शब्दायन्ते नवघनघटामन्द्रनादं मृदङ्गाः ॥१०५२॥  


उमापतिधरस्य ।  


नान्तःकर्षन्ति केषां कृतपदरचनैः पामरग्रामनारी  
वक्षोजोत्तुङ्गतुम्बीफलनिहतमृदूत्सर्पिगम्भीरशब्दैः ।  
उद्गीताः शृङ्गकोटीस्थगितकरशिखालोलकल्लोलवीणा  
तन्त्रीक्वाणानुरूपध्वनिभिर् अभिनयव्याहृताः काव्यबन्धाः ॥१०५३॥  


कस्यचित् ।  


वक्षोजाभोगगुर्वोर् मुखरयति युगं कांस्ययोः कापि कान्ता  
प्रयोदत्तव्रणालीविधुरितमधुरं वेणवे कापि दत्ते ।  
काचित् कृत्वाङ्गभङ्गं प्रसृतमुदम् इव स्निग्धमुग्धप्रणादं  
वारं वारं कराभ्यां प्रहरति मुरजं गीतसंवादरम्यम् ॥१०५४॥  


कालिदासनन्दिनः ।  


वीनया च निनदेन च वेणोः  
केकया च फलकण्ठगिरा च ।  
शीत्कृतैश् च रणितैश् च वधूनां  
भुञ्जते श्रुतिसुखानि युवानः ॥१०५५॥  


राजशेखरस्य ।  


