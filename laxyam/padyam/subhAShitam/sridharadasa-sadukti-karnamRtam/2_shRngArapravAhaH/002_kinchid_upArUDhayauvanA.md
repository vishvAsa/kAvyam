+++
title = "००२ किञ्चिद् उपारूढयौवना"

+++


यत् प्रत्यङ्गं स्फुटम् अनुसरन्त्य् ऊर्मयो विभ्रमाणां  
क्षोभं धत्ते यद् अपि विपुलः स्निग्धलावण्यपङ्कः ।  
उन्मग्नं यत् स्फुरति च मनाक् कुम्भयोर् युग्मम् एतत्  
तन् मन्येऽस्या स्मरगजयुवा गाहते हृत्तडागम् ॥४८१॥  


विधूकस्य । (सु।र। ३६५)  


भ्रुवोः काचिल् लीला परिणतिर् अपूर्वा नयनयोः  
स्तनाभोगो व्यक्तस् तरुणिमसमारम्भसमये ।  
इदानीम् एतस्याः कुवलयदृशः प्रत्यहम् अयं  
नितम्बस्याभोगो नयति मणिकाञ्चीम् अधिकताम् ॥४८२॥  


राजोकस्य । (सु।र। ३३४, शा।प। ३२७४, सू।मु। ५१।७)  


दरोत्तानं चक्षुः कलितविरलापाङ्गचलनं  
भविष्यद्विस्तारस्तनमुकुलगर्भालसम् उरः ।  
नितम्बे सङ्क्रान्ताः कतिपयकला गौरवजुषो  
वपुर् मुञ्चद् बाल्यं किम् अपि कमनीयं मृगदृशः ॥४८३॥  


कस्यचित् । (सु।र। ३५१, सू।मु। ५१।१०)  


पद्भ्यां मुक्तास् तरलगतयः संश्रिता लोचनाभ्यां  
श्रोणीबिम्बं त्यजति तनुतां सेवते मध्यभागः ।  
धत्ते वक्षः कुचसचिवताम् अद्वितीयं च वक्त्रं  
तद्गात्राणां गुणविनिमयः कल्पितो यौवनेन ॥४८४॥  


राजशेखरस्य । (सु।र। ३५५, शा।प। ३२८२, सू।मु। ५२।४)  


गते बाल्ये चेतः कुसुमधनुषा सायकहतं  
भयाद् वीक्ष्यैवास्याः स्तनयुगम् अभून् निर्जिगमिषु ।  
सकम्पा भ्रूवल्ली चलति नयनं कर्णकुहरं  
कृशं मध्यं भुग्ना बलिर् अलसितः श्रोणिफलकः ॥४८५॥  
