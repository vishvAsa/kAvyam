+++
title = "१६८ शरत्"

+++


यद्यप्य् अहं शशिमुखि विमलाम्बरश्रीर्  
बन्दूकपुष्परुचिराधरपल्लवापि ।  
धिङ् मां तथापि गलितोरुपयोधरत्वाद्  
इत्य् उच्चकैः शरद् इयं वहतीव तापम् ॥१३११॥  


मनोविनोदस्य । (सु।र। २६७)  


वराहानाक्षेप्तुं कलमकवलप्रीत्यभिमुखा  
निदानीं सीमानं प्रति विहितमञ्चाः स्वपतिभिः ।  
कपोतैः पोतार्थं कृतनिविडनीडा विटपिनः   
शिवाभिर् वल्मीकाः खरनखरखातोदरमृदः ॥१३१२॥  


शतानन्दस्य । (सु।र। २८५)  


तीक्ष्णं रविस् तपति नीच इवाचिराढ्यः  
शृङ्गं रुरुस् त्यजति मित्रम् इवाकृतज्ञः ।  
तोयं प्रसीदति मुनेर् इव धर्मचिन्ता  
कामी दरिद्र इव शोषम् उपैति पङ्कः ॥१३१३॥  


भासस्य । (सु।र। २७६, स्व् १८२१, शा।प। ३९०७, सू।मु। ६२।३)  


कान्तानां वदनेन्दुकान्तिमधुना धत्ते सुधादीधितिः  
खेलत्खञ्जनपङ्क्तयो मृगदृशां तन्वन्ति नेत्रश्रियम् ।  
पद्मानि श्वसितस्य सौरभम् अभिद्रुह्यन्ति वामभ्रुवाम्  
अभ्यस्यन्ति च राजहंसवनिताः पीनस्तनीनां गतिम् ॥१३१४॥  


लक्ष्मीधरस्य ।  


वस्त्रायन्ते नदीनां सितकुसुमधराः शक्रसङ्काशकाशाः   
काशाभा भान्ति तासां नवपुलिनगताः श्रीनदीहंसहंसाः ।  
हंसाभाम्भोदयुक्तः शरदमलपटुर् मेदिनीचन्द्र चन्द्रश्  
चन्द्राङ्कः शारदस् ते जयकृद् उपनतो विद्विषां कालकालः ॥१३१५॥  


वामनस्य ।  


