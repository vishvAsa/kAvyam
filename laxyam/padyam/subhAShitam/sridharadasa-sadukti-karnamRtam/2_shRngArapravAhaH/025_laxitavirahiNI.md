+++
title = "०२५ लक्षितविरहिणी"

+++


कुचौ धत्तः कम्पं निपतति कपोलः करतले  
निकामं निःश्वासः सकलम् अलकं ताण्डवयति ।  
दृशः सामर्थ्यानि स्थगयति मुहुर् बाष्पसलिलं  
प्रपञ्चोऽयं किञ्चित् तव सखि हृदिस्थं कथयति ॥५९६॥  


अमरसिंहस्य । (सु।र। ७५०)  


आहारे विरतिः समस्तविषयग्रामे निवृत्तिः परा  
नासाग्रे नयनं यद् एतद् अपरं यच् चैकतानं मनः ।  
मौनं चेदम् इदं च शून्यम् अखिलं यद् विश्वम् आभाति ते  
तद् ब्रूयाः सखि योगिनी किम् असि भोः किं वियोगिन्य् अपि ॥५९७॥  


राजशेखरस्य । (पद्या। २३८, सु।र। ७०३ रजसेखर, उ।नी। १३।७५)   


यत्तालीदलपाकपाण्डुवदनं यन्नेत्रयोर् दुर्दिनं  
गण्डः पाणिनिषेवणाच् च यद् अयं सङ्क्रान्तपञ्चाङ्गुलिः ।  
गौरी क्रुध्यतु वर्तते यदि न ते तत् कोऽपि चित्ते युवा  
धिक् धिक् त्वां सहपांशुखेलनसखीवर्गेऽपि यन्निह्नवः ॥५९८॥  


तस्यैव । (वि।शा।भ। २।१४, सू।मु। ३९।२, सु।र। ७१२)  


यत्सम्भाषणलालसेव कुरुषे वक्त्रेन्दुम् अर्धोन्नतं  
धत्से बाहुलतार्गलां कुचतटे निष्कान्तिभीत्य् एव यत् ।  
किं वा मन्त्रयते जनोऽयम् इति यत् सर्वत्र शङ्काकुला  
तज् जाने हृदि कोऽपि तिष्ठति युवा प्रौढश् च गूढश् च ते ॥५९९॥  


शिल्हणस्य ।   


यद् दौर्बल्यं वपुषि महती सर्वतश् चास्पृहा यन्  
नासालक्ष्यं यद् अपि नयनं मौनम् एकान्ततो यत् ।  
एकाधीनं कथयति मनस् तावद् एषा दशा ते  
कोसाव् एकः कथय सुमुखि ब्रह्म वा वल्लभो वा ॥६००॥  


लक्ष्मीधरस्य । (सु।र। ७१५)  
