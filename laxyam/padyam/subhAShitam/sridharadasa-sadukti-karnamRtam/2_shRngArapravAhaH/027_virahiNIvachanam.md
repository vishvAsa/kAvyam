+++
title = "०२७ विरहिणीवचनम्"

+++


जलार्द्रां चार्द्रां वा मलयजरसैर् मा मम कृथा  
वृथा सद्यः पद्मच्छदनशयनं मापि च विधाः ।  
अतीवार्द्रेणायं प्रियसखी शिखी वाडवनिभः  
परीतापं प्रेयश् चिरविरहजन्मा जनयति ॥६०६॥  


नरसिंहस्य ।  


वृथा गाथाश्लोकैर् अलम् अलम् अलीकां मम रुजं  
कदाचिद् धूर्तोऽसौ कविवचनम् इत्य् आकलयति ।  
इदं पार्श्वे तस्य प्रहिणु सखि लग्नाञ्जनलव  
स्रवद्बाष्पोत्पीडग्रथितलिपि ताडङ्कयुगलम् ॥६०७॥  


शिल्हणस्य । (सू।मु। ४१।६)  


गच्छामि कुत्र विदधामि किम् अत्र कस्मिंस्  
तिष्ठामि कः खलु ममात्र भवेद् उपायः ।  
कर्तव्यवस्तुनि न मे सखि निश्चयोऽस्ति  
त्वां चेतसा परम् अनन्यगतिः स्मरामि ॥६०८॥  


कालिदासनन्दिनः ।  


सखि मलयजं मुञ्च क्षारं क्षते किम् इवार्प्यते  
कुसुमम् अशिवं कामस्यैतत् किलायुधम् उच्यते ।  
व्यजनपवनो मा भूच् छ्वासान् करोति ममाधिकान्  
उपचितबले व्याधाव् अस्मिन् मुधा भवति श्रमः ॥६०९॥  


तस्यैव ।  


विरमत विरमत सख्यो  
नलिनीदलतालवृन्तपवनेन ।  
हृदयगतोऽयं वह्निर् धगिति  
कदाचिज् ज्वलत्य् एव ॥६१०॥  


कस्यचित् । (शा।प। ३४३२)  


