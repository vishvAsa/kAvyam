+++
title = "०६९ भ्रूः"

+++


असङ्गतेनोन्नतिम् आगतेन  
चलेन वक्रेण मलीमसेन ।  
सा दुर्जनेनैव समस्तम् एतं  
प्रबाधते भ्रूयुगलेन लोकम् ॥८१६॥  


यज्ञघोषस्य ।  


अकौसुमी मन्मथचापयष्टि  
रनंशुका विभ्रमवैजयन्ती ।  
ललाटरङ्गाङ्गणनर्तकीय  
मनञ्जना भूर् अनुयाति दृष्टिम् ॥८१७॥  


कस्यचित् ।  


विरमतु रतिजाने लोलरोलम्बकीट  
व्रणविवरसहस्रक्षुण्णम् एतद् धनुस् ते ।  
यद् इह कुसुमकेतो भ्रूलता काप्य् यूना  
मुपरि जयपताका सुभ्रुवो विश्वजेत्री ॥८१८॥  


वासुदेवज्योतिषः ।  


इन्दोः कान्तिं जडतरकरान् मत्तनागाद् गतिं वा  
त्रस्तान् नेत्रे हरसि हरिणात् तत्र किं नाम चित्रम् ।  
एतच् चित्रं पुनर् इह जगज्जैत्रकन्दर्पचाप  
श्रीसर्वस्वं यद् अपहरसि प्रेयसि भ्रूविलासैः ॥८१९॥  


नान्यदेवस्य ।  


भ्रूलेखायुगलं भाति  
तस्याश् चटुलचक्षुषः ।  
पत्रद्वयीव हरिता  
नासावंशस्य निर्गता ॥८२०॥  


बिल्हणस्य । (व्च् २।७९, शा।प। ३२९७, सू।मु। ५३।७)  


