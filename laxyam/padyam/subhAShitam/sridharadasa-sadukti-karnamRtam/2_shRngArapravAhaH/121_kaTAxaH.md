+++
title = "१२१ कटाक्षः"

+++


प्रणालीदीर्घस्य प्रसृमरतरङ्गस्य सुहृदः  
कटाक्षव्याक्षेपाः शिशुशफरफालप्रतिभुवः ।  
सुधायाः सर्वस्वं कुसुमधनुषोऽस्मान् प्रति सखे  
नवं नेत्राद्वैतं कुवलयदृशः सन्निदधति ॥१०७६॥  


राजशेखरस्य । (वि।शा।भ। ४।१८, सु।र। ५२०)  


तिष्ठन्त्या जनसङ्कुलेऽपि सुदृशा सायं गृहप्राङ्गणे  
तत्कालं मयि निःसहालसतनौ वीथ्यां मृदु प्रेङ्खति ।  
ह्रीनम्राननयैव लोलसरलं निश्वस्य तत्रान्तरे  
प्रेमार्द्राः शशिखण्डपाण्डिममुषो मुक्ताः कटाक्षच्छ्टाः ॥१०७७॥  


कस्यचित् ।  


उपरि कवरीबन्धग्रन्थीन् अथ ग्रथिताङ्गुलीन्  
निजभुजतले तिर्यक् तन्व्या वितत्य विवृत्तया ।  
विवृतविलसद्धामापाङ्गस्तनार्धकपोलया  
कुवलयदलस्रक्सन्दिग्धश्रियः प्रहिता दृशः ॥१०७८॥  


परमेश्वरस्य । (सु।र। ५०९)  


वैदग्ध्यक्रमबद्धमुग्धहसितज्योत्स्नावलिप्ताधरे  
लब्धा किं नु कुरङ्गशावनयने दीक्षा त्वया मान्मथी ।  
लीलानन्तरमन्मथाः शशिमुखि क्षिप्यन्त एताः कथं  
कुन्देन्दीवरदीर्घदामतरलस्निग्धाः कटाक्षच्छटाः ॥१०७९॥  


भङ्गुरस्य ।  


स्वच्छन्दं मीनकेतोर् युवजनमृगयाजातकौतूहलस्य   
जाताबन्धावगच्छत्य् अधिगतगरिमा कार्मुकोत्तंसलक्ष्मीम् ।  
यावल्लोलाक्षि नायं प्रतिफलति बलच्चन्द्रिकाकर्बुरान्तः  
कालिन्दीवीचिमैत्रीम् अवतरति तवागोत्रसाक्षी कटाक्षः ॥१०८०॥  


जलचन्द्रस्य ।  
