+++
title = "११९ द्यूतम्"

+++


आश्लेषचुम्बनरतोत्सवकौतुकानि   
क्रीडा दुरोदरपणः प्रतिभूर् अनङ्गः ।  
भोगः स यद्यपि जये च पराजये च  
यूनोर् मनस् तद् अपि वाञ्छति जेतुम् एव ॥१०६६॥  


मुरारेः । (अर् ७।११५, शा।प। ३६६१, सू।मु। ७५।७, सु।र। ६०६)  


आश्लेषः प्रथमं क्रमेण विजिते कृत्ये धनस्यार्पणं  
केलिद्यूतविधौ पणं प्रियतमे कान्तां पुनः पृच्छति ।  
अन्तर्गाढविगूढमन्मथस्फारीभवद्गण्डया  
स्वैरं शारिविसारणाय निहितः खेदाम्बुगर्भः करः ॥१०६७॥  


योगेश्वरस्य । (सु।र। ६०५, शा।प। ३६६४, सू।मु। ७५।५)  


तथा गृहीतस् तन्वङ्ग्या   
विजयोपार्जितः पणः ।  
यथा धन्याधरोष्ठेन  
हारितोऽपि जितं मया ॥१०६८॥  


कस्यचित् ।  


अक्षदेव न पणीकृतेऽधरे  
कान्तयोर् जयपराजये सति ।  
अत्र वेति यदि वक्ति मन्मथः  
कस् तयोर् जयति जीयतेऽपि वा ॥१०६९॥  


काश्मीरकजयवर्धनस्य । (स्व् २०४८, सू।मु। ७५।८)  


सोत्कण्ठा च पराङ्मुखी च पुरतो बाला सखीकौशलाद्  
अक्षद्यूतविधौ विजित्य मदनक्रीडापणं प्रेयसः ।  
सानन्दा जयतोऽपि जृम्भितघनव्रीडापि सम्भोगितः  
सन्त्यक्तुं न च याचितुं न च परिच्छेदे बभूव प्रभुः ॥१०७०॥  


जलचन्द्रस्य ।  


