+++
title = "१४९ चन्द्रोदयः"

+++


अयम् उदयति चन्द्रश् चन्द्रिकाधौतविश्वः   
परिणतविमलिम्नि व्योम्नि कर्पूरगौरः ।  
ऋजुरजतशलाकास्पर्धिभिर् यस्य पादैर्  
जगद् अमलमृणालीपञ्जरस्थं विभाति ॥१२१६॥  


मधोः ।  


यस् त्रैलोक्यजितः स्मरस्य किम् अपि क्रीडातडागं महद्  
यश् चाभोगभृतो भुवः प्रकटिताकारार्पणो दर्पणः ।  
सोऽयं सुन्दरि मन्दराद्रिमथितक्षीरोदसारोच्चयश्  
चन्द्रः कुङ्कुमपङ्कपिण्डलडहच्छायः समुद्गच्छति ॥१२१७॥  


राजशेखरस्य ।  


असाव् एकद्वित्रिप्रभृतिपरिपाट्या प्रकटयन्   
कलाः स्वैरं स्वैरं नवकमलकन्दाङ्कुररुचः ।  
पुरन्ध्रीणां प्रेयोविरहदहनोद्दीपितदृशां   
कटाक्षेभ्यो बिभ्यन् निभृत इव चन्द्रोऽभ्युदयते ॥१२१८॥  


तस्यैव । (सु।र। ९०९)  


देवः प्राचीम् इदानीम् अयम् उपचिनुते पञ्चबाणस्य सोऽयं  
बिभ्राणः शाणलीलाम् अमृतरुचिर् इमां लाक्षिकीभिः प्रभाभिः ।  
किं चामुष्य प्रसङ्गान् निशितशरशिखाविस्फुरद्भिः स्फुलिङ्गैः  
सन्ध्यारागच्छलेन च्छुरितम् इव तटव्योमचक्रं चकास्ति ॥१२१९॥  


हरेः ।  


आशाः सन्तमसोपलेपमलिनाः पीयूषगौरैः करैर्   
आलिम्पन्न् अयम् उद्गतैर् दिवम् इमां कर्पूरपूरं सृजन् ।  
चन्द्रश् चन्द्रशिलैककुट्टिमम् अयं क्षोणीतलं कल्पयन्  
पश्योद्गच्छति पाकपाण्डुरशरच्छायोपमेयच्छविः ॥१२२०॥  


अनङ्गस्य ।  


