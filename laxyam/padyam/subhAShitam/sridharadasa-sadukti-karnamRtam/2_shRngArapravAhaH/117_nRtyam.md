+++
title = "११७ नृत्यम्"

+++


रम्यं गायतु वा तरङ्गयतु वा व्यावर्तनैर् भ्रूलते  
व्यालोलं नयनं च नर्तयतु वा क्षुण्णः स एष क्रमः ।  
शृङ्गारं पुनर् आतनोति मधुरव्यावर्तना नर्तकी  
प्रत्यङ्गं रसपेशलानि करणान्य् आधाय यन् नृत्यति ॥१०५६॥  


प्रियंवदस्य ।  


विलोला भ्रूवल्ली मसृणतरला दृष्टिर् अधरः  
स्मितस्निग्धो धीरा गतिर् अलसम् एवाङ्गचलनम् ।  
स्वभावप्रव्यक्तोन्नतनतविभागा तनुलता   
विभावो लास्येन स्फुरति कतरोऽस्या मृगदृशः ॥१०५७॥  


उमापतिधरस्य ।  


वामं सन्धिस्तिमितवलयं न्यस्य हस्तं नितम्बे  
कृत्वा श्यामा विटपसदृशं स्रस्तमुक्तं द्वितीयम् ।  
पादाङ्गुष्ठालुलितकुसुमे कुट्टिमे पातिताक्षं   
नृत्यादस्याः स्थितम् अतितरां कान्तम् ऋज्वायतार्घम् ॥१०५८॥  


कालिदासस्य । ((मालविकाग्निमित्र २।६)  


अङ्गैर् अन्तर् निहितवचनैः सूचितः सम्यग् अर्थः   
पादन्यासो लयम् अनुगतस् तन्मयत्वं रसेषु ।  
शाखायोनिर् मृदुर् अभिनयस् तद्विकल्पानुवृत्तौ   
भावो भावं नुदति विषयाद्राग् अबन्धः स एव ॥१०५९॥  


तस्यैव । (मालविकाग्निमित्र २।८; सू।मु। १०९।७३)  


ननृतुर् अनतिखेदं कौशिकीवृत्तिचञ्चच्  
चटुलचरणचारीचारुचित्राङ्गहावाः ।  
निजहृदयनिमज्जन्मारनाराचसाची  
कृतवदनविनिद्राम्भोजभाजो युवत्यः ॥१०६०॥  


हरेः ।  


