+++
title = "०५१ जरा"

+++


एकगर्भोषिताः स्निग्धा मूर्ध्ना सत्कृत्य धारिताः ।  
केशा अपि विरज्यन्ते जरया किम् उताङ्गनाः ॥२२५१॥  


श्रीव्यासपादानाम् । (सु।र। १५२५)  


केशाः पाकम् उपागत्âः शिथिलताम् अङ्गेऽप्य् अनङ्गो गतः   
सर्वाङ्गं बलिवेष्टितं प्रियतमा सभ्यं जनत्वं गता ।  
ये वान्ये गुणशालिनोऽपि सुहृदस् ते चापि याता दिवं  
तन् मां मुञ्च घनागमं व्रज वनं चेतः कुतः स्थीयते ॥  


तरणिकस्य ।  


केशाः काशनिभाः कपालफलके त्वग्भिस् तरङ्गायितं  
काचेनोचिततारकेण खचिते पर्यश्रुणी लोचने ।  
अङ्गानाम् अवसादितापि च गिरां कम्पस् तथाप्य् एष मे  
मोहः स्नेहमयो न मुञ्चति मनः कस्मै समावेद्यताम् ॥२२५३॥  


सुव्रतस्य ।  


शौर्याभिमानवनदावशिखे सुबद्ध  
प्रस्थानवृत्तिमतिविभ्रममूलबन्धो ।  
मृत्योः पुरःसरबलध्वजवैजयन्ति  
मातर् जरे सततम् अस्तु नम भवत्यै ॥२२५४॥  


धर्मपालस्य ।  


दिग्विभ्रमं दशनखण्डनम् अङ्गभङ्गं  
केशग्रहं रतिविधौ मदनादरं च ।  
श्वासप्रकम्पजडभावसुघूर्णितानि   
धत्ते जरा प्रणयिनीव मयोपगूढा ॥२२५५॥  


कस्यचित् ।  


