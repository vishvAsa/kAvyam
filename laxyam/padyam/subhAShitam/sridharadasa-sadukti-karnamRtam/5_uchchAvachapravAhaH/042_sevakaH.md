+++
title = "०४२ सेवकः"

+++


मौनान् मूर्खः प्रवचनपटुर् वातुलो जल्पको वा  
धृष्टः पार्श्वे वसति नियतं दूरतश् चाप्रगल्भः ।  
क्षान्त्या भीरुर् यदि न सहते प्रायशो नाभिजातः   
सेवाधर्मः परमगहनो योगिनाम् अप्य् अगम्यः ॥२२०६॥  


कस्यचित् । (न्स् ३५)  


गात्रैर् गिरा च विकलश् चटुम् ईश्वराणां  
कुर्वन्न् अयं प्रहसनस्य नटः कृतोऽसि ।  
न त्वां पुनः पल्लितवर्णकभाजम् एतन्  
नाट्येन केन नटयिष्यति दीर्घम् आयुः ॥२२०७॥  


मुरारेः । (अर् ३।१, सु।र। १५२६)  


यद् वक्त्रं मुहुर् ईक्षसे न धनिनां ब्रूषे न चाटुं मृषा  
नैषां गर्वगिरः शृणोषि न पुनः प्रत्याशया धावसि ।  
काले बालतृणानि खादसि सुखं निद्रासि निद्रागमे  
तन् मे ब्रूहि कुरङ्ग कुत्र भवता किं नाम तप्तं तपः ॥२२०८॥  


सिल्हणस्य । (सु।र। १६०२, स्स् १।१४)  


प्रणमत्य् उन्नतिहेतोर् जीवनहेतोर् विमुञ्चति प्राणान् ।  
दुःखीयति सुखहेतोः को मूढः सेवकाद् अन्यः ॥२२०९॥  


कस्यचित् । (सा।द। उन्देर् १०।९३)  


हसति हसति स्वामिन्य् उच्चैः रुदत्य् अपि रोदिति  
गुणसमुदितं प्रेष्याकारं प्रनिन्दति निन्दति ।  
द्रविणकणिकाक्रीतं यन्त्रं प्रनृत्यति नृत्यति   
प्रचलदसिभृद्दोल्र्दण्डारिं प्रधावति धावति ॥२२१०॥  


कस्यचित् । (स्व् ३२३२)  
