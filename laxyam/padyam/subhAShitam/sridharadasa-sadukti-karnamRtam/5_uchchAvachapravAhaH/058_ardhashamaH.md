+++
title = "०५८ अर्धशमः"

+++


एकं सागरतीरनीरनिकरस्फाराञ्जलिक्षालितैः  
पुष्पैर् अच्युतपूजनं निजकरव्यापारसम्पादितैः ।  
नो चेन् मञ्जुलमालतीदललसत्खट्वार्चिते मन्दिरे  
कान्तातुङ्गनितम्बबिम्बसुरतक्रीडारसैः स्थीयते ॥२२८६॥  


कस्यचित् ।  


प्रशान्ते धीराणां मनसि परमब्रह्मरसिके  
रजो वा राज्यं वा द्वयम् इदम् अभेदं सुकृतिनाम् ।  
धिग् अस्माकं चित्ते विगलितविवेके पुनर् इह  
प्रिया वा प्राणा वा सदृशम् अथवा पूर्वम् अधिकम् ॥२२८७॥  


पुरोकस्य ।  


धन्यानां गिरिकन्दरोदरभुवि ज्योतिः परं ध्यायताम्  
आनन्दाश्रुजलं पिबन्ति शकुना निःशङ्कम् अङ्कस्थिताः ।  
अस्माकं तु मनोरथोपरचितप्रासादवापीतट  
क्रीडाकाननकेलिमन्दिरजुषां चेतः परं सीदति ॥२२८८॥  


सत्यबोधस्य । (वैस् १९६, स्स् १।५, शा।प। ४१५५, सू।मु। १२६।९, सु।र। १४६१)  


सद्यः काश्मीरमृष्टस्तनकलसलुठत्तारहारावलीभिः  
कर्पूरोद्गारिणीभिः समम् असमसुखाः केलयः केरलीभिः ।  
नो चेद् भिक्षाप्रसन्ने मनसि मनसिजक्लेशनाशे विलासो  
वाराणस्यां निवासः स्मरहरचरणोपासनावासनाभिः ॥२२८९॥  


वासुदेवस्य ।  


अग्रे गीतं सरसकवयः पार्श्वतो दाक्षिणात्याः   
पृष्ठे लीलावलयरणितं चामरग्राहिणीनाम् ।  
यद्य् अस्त्य् एवं कुरु भवरसास्वादने लम्पटत्वं   
नो चेच् चेतः प्रविश सहसा निर्विकल्पे समाधौ ॥२२९०॥  


उत्पलराजस्य । (सु।र। १६०५, स्व् ३४६७, शा।प। ४१६७, वैस् १८३)  


