+++
title = "०३७ सुजनदुर्जनौ"

+++


जीवन्तु साधुतरवः सुकृताम्बुसिक्ता  
नश्यन्तु पङ्कपतिताः खलपांशवोऽपि ।  
ये धारयन्त्य् अनुगतोपकृतिव्रतानि  
यैः सन्निधौ परगुणा मलिनीक्रियन्ते ॥२१८१॥  


सङ्केतस्य ।  


सत्सङ्गाद् भवति हि साधुता खलानां  
साधूनां न तु खलसङ्गमात् खलत्वम् ।  
आमोदं कुसुमभवं मृद् एव धत्ते  
मृद्गन्धं न तु कुसुमानि धारयन्ति ॥२१८२॥  


प्रभाकरमित्रस्य ।  


ये कारुण्यपरिग्रहाद् अगणितस्वार्थाः परार्थं प्रति  
प्राणैर् अप्य् अपकुर्वते व्यसनिनस् ते साधवो दूरतः ।  
विद्वेषानुगमाद् अनूर्जितकृपो रूक्षो जनो वर्तते   
चक्षुः संहर बाष्पवेगम् अधुना कस्याग्रतो रुद्यते ॥२१८३॥  


श्रीहर्षस्य । (सु।र। १४९९)  


शिशुत्वव्यामोहात् कलयसि न चेत् तत्त्वम् अनयोस्  
तदा स्तोकं ब्रूमः परिचिनु वचस् त्वं सदसतोः ।  
सतां स्वान्तं यत् तन् मधुमधुरम् अन्तः कटु बहिर्  
बहिः स्वादु स्वच्छं विषविषमम् अन्तस् तद् असताम् ॥२१८४॥  


जियोकस्य ।  


आरम्भगुर्वी क्षयिणी क्रमेण   
लघ्वी पुरा वृद्धिमती च पश्चात् ।  
दिनस्य पूर्वार्धपरार्धभिन्ना   
छायेव मैत्री खलु सज्जनानाम् ॥२१८५॥  


