+++
title = "०३६ दुर्जनः"

+++


एते स्नेहमया इति मा मा क्षुद्रेषु यात विश्वासम् ।  
सिद्धार्थानाम् एषां स्नेहोऽप्य् अश्रूणि पातयति ॥२१७६॥  


गोभटस्य । (सु।र। १२९६)  


कोऽर्थान् प्राप्य न गर्वितो भुवि नरः कस्यापदोस् तं गताः   
स्त्रीभिः कस्य न खण्डितं भुवि मनः को नाम राज्ञां प्रियः ।  
कः कालस्य न गोचरान्तरगतः कोऽर्थो गतो गौरवं  
को वा दुर्जनवागुरासु पतितः क्षेमेण यातः पुमान् ॥२१७७॥  


कस्यचित् । (स्व् ३४७०, शा।प। १५३४)  


दूराद् उच्छ्रितपाणिर् आर्द्रनयनः प्रोत्सारितार्धासनो  
गाढालिङ्गनतत्परः प्रियकथाप्रश्नेषु दत्तोत्तरः ।  
अन्तर्गूढविषो बहिर् मधुमयश् चातीव मायापटुः  
को नामायम् अपूर्वनाटकविधिर् यः शिक्षितो दुर्जनैः ॥२१७८॥  


बिन्दुशर्मणः । (स्व् ३४२)  


गुणोत्कर्षद्वेषात् प्रकृतिमहताम् अप्य् असदृशं  
खलः किञ्चिद् वाक्यं रचयति च विस्तारयति च ।  
न चेद् एषां तादृक् कमलकलिकार्धप्रतिनिधौ  
मुनेर् गण्डूषेऽब्धिः स्थित इति कुतोऽयं कलकलः ॥२१७९॥  


शशी दिवसधूसरो गलितयौवना कामिनी  
सरो विगतवारिजं मुखम् अनक्षरं स्वाकृतेः ।  
प्रभुर् धनपरायणः सततदुर्गतः सज्जनो  
नृपाङ्गणगतः खलो मनसि सप्त शल्यानि मे ॥२१८०॥  


शिल्हणस्य । (न्स् १०, स्व् ३४५८, सा।द। १०।११०, शा।प। १५३०)  


