+++
title = "०५७ शमविघ्नः"

+++


प्रेम्णा पुरा प्रणिहितं मयि चक्षुर् ईषद्  
उल्लासितार्धकुचया मितमध्यया यत् ।  
सम्प्रत्य् अतिस्तिमितवक्त्रम् इवाङ्गलग्नम्  
एतज् जिहासुर् अपि हातुम् अनीश्वरेण ॥२२८१॥  


कस्यचित् । (सु।र। १६३१)  


भिक्षाशनं भवनम् आयतनैकदेशः  
शय्या मही परिजनो निजदेहभारः ।  
वासः सुजीर्णपटखण्डनिबद्धकन्था  
हा हा तथापि विषयान् न जहाति चेतः ॥२२८२॥  


सिल्हणस्य । (सु।र। १६३३)  


मधुरम् अशनं सूक्ष्मं वासो विभूषणम् उज्ज्वलं  
तरुणतरवः क्रीडारामाः सुधाशुचयो गृहाः ।  
तद् इदम् अखिलं त्यक्तुं शक्यं भवत्य् अपि देहिनां  
प्रणयसरसा येऽमी दारास् त एव हि दुस्त्यजाः ॥२२८३॥  


कस्यचित् ।  


गङ्गाधौतशिलातले फलभरच्छिन्नार्धकूलद्रुमे  
सिद्धाध्यासितकन्दरे हिमवति स्थाने स्थिते श्रेयसि ।  
कः कुर्वीत शिरः प्रणाममलिनं मान्यं मनस्वी जनो  
यद् वित्रस्तकुरङ्गशावनयना न स्युः स्मरास्त्रं स्त्रियः ॥२२८४॥  


कस्यचित् । (स्व्। २२४४)  


संसारेऽस्मिन्न् असारे कुनृपतिभवनद्वारसेवाकलङ्क  
व्यासङ्गव्यस्तधैर्यं कथम् अमलधियो मानसं संविदध्युः ।  
यद्य् एताः प्रोद्यदिन्दुद्युतिनिचयभृतो न स्युर् अम्भोजनेत्राः   
प्रेङ्खत्काञ्चीकलापाः स्तनभरविनमन्मध्यभाजस् तरुण्यः ॥२२८५॥  


कस्यचित् (ÇऋÇ ३१ (९७); स्व्। २२४५)  


