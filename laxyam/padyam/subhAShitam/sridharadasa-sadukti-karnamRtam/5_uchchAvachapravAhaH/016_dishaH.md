+++
title = "०१६ दिशः"

+++


अमरयुवतिगीतोद्ग्रीवसारङ्गशृङ्गो  
ल्लिखितशशिसुधाम्भःशाद्वलारामरम्याम् ।  
सुरपतिगजगण्डस्रंसिदानाम्बुधारा   
प्रसवसुरभिम् आशां वासवीयां नमामि ॥२०७६॥  


उमापतिधरस्य ।  


सेयं मेकलमेखलानिलदलद्वीचीनदन्नर्मदा  
केषां नाम न लोचनश्रवणयोर् दिग्दक्षिणा प्रीणनम् ।  
काञ्चीपत्तनकामिनीनयनयोर् आवर्जिता विभ्रमैर्  
अध्वन्याः क इवापरे मुनिर् अतोऽगस्त्योऽपि नावर्तते ॥२०७७॥  


आचार्यगोपीकस्य ।  


वेलाशैलशयालुमांसलशिलाशालूकमज्जत्पयो  
वाहव्यूहवराहविभ्रमवती प्रीणाति दिग्वारुणी ।  
अस्यां कुड्मलयन् करान् परिहरन् नाशास् त्यजन् पद्मिनीर्  
विभ्रत्काञ्चनरागम् अम्बरमणिः सर्वात्मना लीयते ॥२०७८॥  


तस्यैव ।  


अस्तु स्वस्त्ययनाय दिग्धनपते कैलासशैलाश्रय  
श्रीकण्ठाभरणेन्दुविभ्रमदिवानक्तम्भ्रमत्कौमुदी ।  
यत्रालं नलकूबराभिसरणारम्भाय रम्भास्फुरत्   
पाण्डिम्नैव तनोस् तनोति विरहव्यग्रापि वेशग्रहम् ॥२०७९॥  


जयदेवस्य ।  


प्राचीम् अभ्रेभकुम्भस्तनकलसलसन्मौलिकाम् इन्द्रपद्मीं  
श्रीखण्डक्षोदलेखा दरखचितमुखीं काककान्ताम् अवाचीम् ।  
सन्ध्यासिन्दूरमुग्धाम् उदकपरिवृढप्रेयसीं च प्रतीचीं  
वन्दे यक्षेन्द्रजायां तरलसुरसरित्तारहाराम् उदीचीम् ॥२०८०॥  


जलचन्द्रस्य ।  


