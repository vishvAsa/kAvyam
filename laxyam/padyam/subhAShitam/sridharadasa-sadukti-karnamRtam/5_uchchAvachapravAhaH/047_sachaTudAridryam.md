+++
title = "०४७ सचटुदारिद्र्यम्"

+++


अम्बा तुष्यति न मया न स्नुषया सापि नाम्बया न मया ।  
अहम् अपि न तया न तया वद राजन् कस्य दोषोऽयम् ॥२२३१॥  


कस्यचित् । (स।क।आ। ४।१९४, स्व् ३१८५, शा।प। ४११)  


आ जन्मनः सहजतुल्यविवर्तमान  
दौर्गत्यतोऽस्ति परमो न सुहृन्ममान्यः ।  
येनात्मनोऽपरिगणय्य विनाशम् आशु   
देव त्वदाश्रयणपुण्यधनः कृतोऽस्मि ॥२२३२॥  


दङ्कस्य ।  


दुर्गतिर् एका वनिता   
ममापि पितुर् इयं पितामहस्यापि ।  
तत् कुरु नाथ यथायं   
जनपरिवादः प्रशान्तिम् अभ्येति ॥२२३३॥  


कस्यचित् ।  


दारिद्र्यगृध्रपरिभुक्तसमस्तमांसं  
स्नायूपरुद्धसकलास्थिचयावशेषम् ।  
पीयूषवृष्टिम् इव नाथ निधेहि दृष्टिं  
कङ्कालजालम् इदम् अङ्कुरम् आतनोति ॥२२३४॥  


कस्यचित् ।  


दारिद्र्यं नृपतिः स नो निजपतिर् यस्य प्रसादाद् अभूद्  
याच्ञा जीवितम् अंशुकं दश दिशः सद्मानि देवालयाः ।  
मद्विद्वेषिणि लब्धसन्निधिर् इति त्वय्य् आश्रये कुप्यता  
मद्वृत्त्यैव पुरस्कृतास् त्वदरयस् तेनाधुना का गतिः ॥२२३५॥  


वित्तपालस्य ।  


