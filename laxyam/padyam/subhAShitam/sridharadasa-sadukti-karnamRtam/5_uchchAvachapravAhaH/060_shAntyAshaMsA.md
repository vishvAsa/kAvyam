+++
title = "०६० शान्त्याशंसा"

+++


कदा भिक्षाभक्ष्यैः करगलितगङ्गाम्बुतरलैः  
शरीरं मे स्थास्यत्य् उपरतसमस्तेन्द्रियसुखम् ।  
कदा ब्रह्माभ्यासस्थिरतनुतयारण्यविहगाः  
पतिष्यन्ति स्थाणुभ्रमहतधियः स्कन्धशिरसि ॥२२९६॥  


भर्तृहरेः । (स्स् ४।१८)  


गङ्गातीरे हिमगिरिशिलाबद्धपद्मासनस्य   
ब्रह्मध्यानाभ्यसनविधिना योगनिद्रां गतस्य ।  
किं तैर् भाव्यं मम सुदिवसैर् यत्र ते निर्विशङ्काः  
सम्प्राप्स्यन्ते जरठहरिणा गात्रकण्डूविनोदम् ॥२२९७॥  


कृष्णस्य । (स्स् ४।१७)  


रथ्यातश्चरतस् तथा धृतजरत्कन्थालवस्याध्वगैः  
सत्रासं च सकौतुकं च सकृपं दृष्टस्य तैर् नागरैः ।  
निर्व्याजीकृतचित्सुधारसमुदा निद्रायमाणस्य मे  
निःशङ्कं करटः कदा करपुटीभिक्षां विलुण्ठिष्यति ॥२२९८॥  


वल्लणस्य । (स्स् ४।१९, सा।द। उन्देर् ३।२२८)  


कदा वाराणस्याम् अमरतटिनीरोधसि वसन्  
वसानः कौपीनं शिरसि निदधानोऽञ्जलिपुटम् ।  
अये गौरीनाथ त्रिपुरहर शम्भो त्रिनयन  
प्रसीदेति क्रोशन् निमिषम् इव नेष्यामि दिवसान् ॥२२९९॥  


विश्वेश्वरस्य । (कुवल्। १८३)  


अहौ वा हारे वा बलवति रिपौ वा सुहृदि वा   
मणौ वा लोष्टे वा कुसुमशयने वा दृषदि वा ।  
तृणे वा स्त्रैणे वा मम समदृशो यान्तु दिवसाः   
क्वचित् पुण्येऽरण्ये शिव शिव शिवेति प्रलपतः ॥२३००॥  


मुञ्जस्य । (स्व् ३४१३, शा।प। ४१०२)  


