+++
title = "०४३ मनस्विसेवकः"

+++


सोढं द्वाःस्थितदुःस्थितदुर्वचः कटु ततो दृष्टो दुरीशश् चिराद्  
उद्गीर्णाः स्वगुणाश् च याचितम् अथ श्रोत्रे कृता नेति गीः ।  
अस्मिन् पातकपञ्चके सति महत्य् आब्रह्महत्यादिकं  
यत् पापं महद् ऊचिरे मनुमुखाः कोऽन्व् एष तेषां भ्रमः ॥२२११॥  


धर्मपालस्य ।   


लज्जे लज्जे निमज्ज क्वचिद् अपि निभृतं तिष्ठ तिष्ठ प्रतिष्ठे  
गच्छ द्रोणीं हिमाद्रेः पुनर् अपि तपसे भारति स्वस्ति तुभ्यम् ।  
सोऽहं पुण्यक्षयेण प्रचुरपरिभवातङ्किनि प्रौढतापे  
सेवापङ्के प्रतामि द्रविणकणधिया निष्कृपाणां नृपाणाम् ॥२२१२॥  


कस्यचित् ।  


अमीषां प्राणानां तुलिनविसिनीपत्रपयसां  
कृते किं नास्माभिर् विगलितविवेकैर् व्यवसितम् ।  
यदीशानाम् अग्रे द्रविणमदमोहान्धमनसां  
कृतं वीतव्रीडैर् निजगुणकथापातकम् अपि ॥२२१३॥  


धर्मकीर्तेः । (सु।र। १४६७, स्स् १।९)  


कामं वनेषु हरिणास् तृणेन जीवन्त्य् अयत्नसुलभेन ।  
विदधति धनिषु न दैन्यं ते किल पशवो वयं सुधियः ॥२२१४॥  


सिल्हणस्य । (स्स् १।१५, शा।प। २६१, सू।मु। २६।१, सु।र। १४९४)  


वयम् अनिपुणाः कर्णप्रान्ते निवेशयितुं मुखं  
कृतकमधुरं भर्तुर् भावं न भावयितुं क्षमाः ।  
प्रियम् अपि वचो मिथ्या वक्तुं जनैर् न च शिक्षिताः  
क इह स गुणो येन स्याम क्षितीश्वरवल्लभाः ॥२२१५॥  


भर्तृहरेः । (सु।र। १४७०)  
