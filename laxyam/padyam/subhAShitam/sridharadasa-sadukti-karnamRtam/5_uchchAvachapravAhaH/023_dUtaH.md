+++
title = "०२३ दूतः"

+++


एकस्मिन्न् अवपातितेऽपि शिरसि क्रोधोपशान्तिः कुतः  
किन्तु स्वानुनयाय मूर्धनिधनं दृष्टं न यत्रारिणा ।  
त्वत्तो मूर्धबहुत्वतः फलम् इदं सम्यङ् मया लभ्यते  
छिन्नं छिन्नम् अवेक्ष्य राक्षसपते स्वं दुर्नयं ज्ञास्यसि ॥२१११॥  


कस्यचित् ।  


अज्ञानाद् यदि वाधिपत्यरभसाद् अस्मत्परोक्षं हृता   
सीतेयं प्रविमुच्यतां शठ मरुत्पुत्रस्य हस्तेऽधुना ।  
नो चेल् लक्ष्मणमुक्तमार्गणगणच्छेदोच्छलच्छोणित  
च्छत्रच्छन्नदिगन्तम् अन्तकपुरं पुत्रैर् वृतो यास्यसि ॥२११२॥  


कस्यचित् ।  
रेवाम्भोगर्भमज्जद्विविधवरवधूहस्तयन्त्रोत्थिताभिः  
क्रीडन् स्वच्छन्दमद्भिः स्मरसि यद् अकरोद् अर्जुनः कार्तवीर्यः ।  
तद्दोष्णां यच् च रामो रणभुवि विदधे वेगवल्गत्कुठारः  
प्रायः पौलस्त्य सा ते श्रवणपरिगता किं न वार्तेति विद्मः ॥२११३॥  


कस्यचित् । (बा।रा। २।३८, राजशेखरस्य)  


कुले पौलस्त्यानां न निजम् अमलं जन्म कलितं  
बहोः कालान् नालोचितम् अतुलम् उच्चैः स्वम् अयशः ।  
प्रसूनं पुष्पेषोः शरम् असहता किं च भवता  
स पत्री सौमित्रेर् अशनिसहधर्मा न गणितः ॥२११४॥  


गोसोकस्य ।  


शिरोभिर् मा देवीः शिव इव न ते दास्यति पुनर्  
दृशं दद्याः सेतावधिजलधि कैलाससुभटः ।  
हितं तद् ब्रूमस् त्वां मम जनकदोर्दण्डविजय  
स्फुरत्कीर्तिस्तम्भ त्यज कमलबन्धोः कुलवधूम् ॥२११५॥  


गदाधरनाथस्य ।  


