+++
title = "०१८ वीरः"

+++


याते कार्मुकविद्यया परिभवं सार्धं गणानां गणैः   
षड्वक्त्रे समयं विलङ्घ्य जयिनीम् उद्दिश्य शक्तिं स्थिते ।  
हस्तोदस्तपरश्वधः स्वशपथैर् यः स्तम्भितः शम्भुना  
विश्वे पश्यत कौतुकं भृगुपतेस् तस्यैव रामोऽङ्कुशः ॥२०८६॥  


शिह्लणस्य ।  


धात्रीम् एकातपत्रां समिति कृतवता चण्डदोर्दण्डदर्पाद्  
आस्थाने पादनम्रप्रतिभटमुकुटादर्शबिम्बोदरेषु ।  
उत्क्षिप्तच्छत्रचिह्नं प्रतिफलितम् अपि स्वं वपुर् वीक्ष्य किञ्चित्  
सासूयं येन दृष्टाः क्षितितलविलसन् मौलयो भूमिपालाः ॥२०८७॥  


जयदेवस्य ।  


साधु म्लेच्छनरेन्द्र साधु भवतो मातैव वीरप्रसूर्  
नीचेनापि भवद्विधेन वसुधा सुक्षत्रिया वर्तते ।  
देवे कुप्यति यस्य वैरिपरिषन्माराङ्कमल्ले पुरः  
शस्त्रं शास्त्रम् इति स्फुरन्ति रसनापत्रान्तराले गिरः ॥२०८८॥  


उमापतिधरस्य ।  


आ लङ्कानाथनारीस्तनतरलपयोवीचिमुद्रात् समुद्राद्  
आ स्वर्गङ्गातरङ्गावलिविरलशिलादुस्तराद् उत्तराद्रेः ।  
आ प्राक्शैलासुरस्त्रीसुरतगतिविदो मग्नभास्वन्मृगाङ्काद्  
आ च प्राचेतसाब्धेर् भवतु मम पुरः कोऽपि यद्य् अस्ति वीरः ॥२०८९॥  


तस्यैव ।  


इह विजयिनि वंशे कीर्तिधाराकलाप  
स्नपितसकललोकः श्रीयशोविग्रहोऽभूत् ।  
जलघट इव युद्धोत्तालभूपालदर्प  
ज्वलनशमनलीलाकोविदः कोऽपि वीरः ॥२०९०॥  


विश्वेश्वरस्य ।  


