+++
title = "०२० हनूमदादिशौर्यम्"

+++


वक्तीति वानरबलानि हसन् हनूमान्  
मद्रोमवल्लिषु दृढं कुरु तवावलम्बम् ।  
येनैव सागरम् अहं लघु लङ्घयामि  
किं सेतुना समरकर्मणि वो नयामि ॥२०९६॥  


राजशेखरस्य । (बा।रा। ७।२७)  


नीलेन सैन्यपतिना प्रभुताडनान्ते  
मुक्तस् तथा किलकिलाध्वनिर् एष रौद्रः ।  
स्रष्टापि वाञ्छति सरोजभवः श्रवांसि  
शङ्के यथा करयुगेन मुधा पिधातुम् ॥२०९७॥  


तस्यैव । (बा।रा। ७।२१)  


कियान् एष क्षाराम्बुधिर् अयम् अमुष्याम्बुनिवहो  
न कुम्भेनाप्य् अस्यात्मजकरपुटेनैव तुलितः ।  
भवद्भिः सप्तैते ननु कपिचमूचक्रपतयः   
सहेलं पीयन्तां चुलुकचुलुकैर् अम्बुनिधयः ॥२०९८॥  


गोसोकस्य ।  


भुजस्तम्भैर् एभिः परिघगुरुभिर् लुण्ठनहठाद्  
यशांसि स्वच्छन्दं रणविपणिपण्यानि कपयः ।  
असाध्यं स्याद् एतद् यदि च तद् अमीषाम् अकृपणाः   
क्रये सन्त्य् एवामी लिखितपठितामूल्यम् असवः ॥२०९९॥  


तस्यैव ।  


मूर्ध्ना जाम्बवतोऽभिवाद्य चरणाव् आपृच्छ्य सेनापतीन्  
आश्वास्याश्रुमुखान् मुहुः प्रियसखान् प्रेष्यान् समादिश्य च ।  
आरम्भं जगृहे महेन्द्रशिखराद् अम्भोनिधेर् लङ्घने  
रंहस्वी रघुनाथपादरजसाम् उच्चैः स्मरन् मारुतिः ॥२१००॥  


अभिनन्दस्य ।  


