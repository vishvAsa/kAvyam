+++
title = "०३५ सज्जनः"

+++


अञ्जलिस्थानि पुष्पाणि वासयन्ति करद्वयम् ।  
अहो सुमनसां वृत्तिर् वामदक्षिणयोः समा ॥२१७१॥  


गोभटस्य । (सु।र। १२३२, शा।प। १९९)  


अयं निजः परो वेति गणना लघुचेतसाम् ।  
उदारचरितानां तु वसुधैव कुटुम्बकम् ॥२१७२॥  


केशटस्य । (सु।र। १२४१)  


सुजनो न याति वैरं परहितबुद्धिर् विनाशकालेऽपि ।  
छेदेऽपि चन्दनतरुः सुरभयति मुखं कुठारस्य ॥२१७३॥  


श्रीव्यासपादानाम् । (स्व् २४१, शा।प। २३७, सू।मु। ६।१२)  


असन्तो नाभ्यर्थ्याः सुहृद् अपि न याच्यस् तनुधनः   
प्रियावृत्तिर् न्याय्या चरितम् असुभङ्गेऽप्य् अमलिनम् ।  
विपद्य् उच्चैः स्थेयं पदम् अनुविधेयं च महतां  
सतां केनोद्दिष्टं विषममसिधाराव्रतम् इदम् ॥२१७४॥  


धर्मकीर्तेः । (सु।र। १२१३, स्व् २८०)  


ये दीनेषु दयालवः स्पृशति यान् अल्पोऽपि न श्रीमदो  
व्यग्रा ये च परोपकारकरणे हृष्यन्ति ये याचिताः ।  
स्वस्थाः सत्य् अपि यौवनोदयमहाव्याधिप्रकोपेऽपि ये  
ते भूमण्डनैकतिलकाः सन्तः कियन्तो जनाः ॥२१७५॥  


शब्दार्णवस्य ॥ (सु।र। १२३८, शा।प। २२८, सू।मु। ६।३०)  
