+++
title = "०२६ नानाकवयः"

+++


बाणः सृष्टिम् अपूर्ववस्तुविषयाम् एकोऽत्र निर्व्यूढवान्  
निष्णातः कविकुञ्जरेन्द्रचरिते मार्गे गिरां वा गुरुः ।  
वेधा विन्ध्यपुलिन्दपामरवधूभूगोलझञ्झानिल  
प्रायेऽर्थे वचनानि पल्लवयितुं जानाति योगेश्वरः ॥२१२६॥  


भवानन्दस्य । (सु।र। १६९९)  


अस्तङ्गतभारविरवि कालवशात् कालिदासविधुविधुरम् ।  
निर्वाणबाणदीपं जगद् इदम् अद्योति रत्नेन ॥२१२७॥  


भोजदेवस्य । (सु।र। १७०६)  


बाणः प्राणिति केशटः स्फुटम् असौ जागर्ति योगेश्वरः   
प्रत्युज्जीवति राजशेखरगिरां सौरभ्यम् उन्मीलति ।  
येनायं कलिकालपुष्पधनुषो देवस्य शिक्षावशाद्  
आकल्पं वसुकल्प एव वचसि प्रागल्भ्यम् अभ्यस्यति ॥२१२८॥  


वसुकल्पस्य ।  


उन्नीतो भवभूतिना प्रतिदिनं बाणे गते यः पुरा  
यश् चीर्णः कमलायुधेन सुचिरं येनागमत् केशटः ।  
यः श्रीवाक्पतिराजपादरजसां सम्पर्कपूतश् चिरं  
दिष्ट्या श्लाघ्यगुणस्य कस्यचिद् असौ मार्गः समुन्मीलति ॥२१२९॥  


अभिनन्दस्य । (सु।र। १७३३)  


सुबन्धौ भक्तिर् नः क इह रघुकारे न रमते  
धृतिर् दाक्षीपुत्रे हरति हरिचन्द्रोऽपि हृदयम् ।  
विशुद्धोक्तिः शूरः प्रकृतिमधुरा भावविगिरस्  
तथाप्य् अन्तर् मोदं कम् अपि भवभूतिर् वितनुते ॥२१३०॥  


कस्यचित् । (सु।र। १६९८)  


