+++
title = "०६८ बहुविषयशान्तिः"

+++


नैकं जन्म तवैव वत्स न परं तुल्या च कर्मस्थितिर्  
भोक्तव्येषु सुखेषु हृष्यसि मुधा दुःखेषु किं ताम्यसि ।  
भ्रातः स्थैर्यम् उपेहि नन्व् इह भवान् संसारदीर्घाध्वगः   
सुच्छायास् तरवः क्वचिन् मरुभुवः क्वापि प्रचण्डातपाः ॥२३३६॥  


दशरथस्य ।  


नन्व् आत्मन्य् अवधीयतां गृहरसाद् वैराग्यम् आधीयतां  
चेतः सम्प्रति दम्यतां सुरसरित्तीरे सदा स्थीयताम् ।  
भिक्षार्थं व्यवसीयतां समुचितं सत् कर्म सञ्चियतां  
कृष्णश् चेतसि धीयतां परतरं ब्रह्मानुसन्धीयताम् ॥२३३७॥  


भर्तृहरेः । (स्स् ३।११)  


ते तावत् कृतिनः परार्थघटकाः स्वार्थस्य बाधेन ये  
सामान्यास् तु परार्थम् उद्यमकृतः स्वार्थाविरोधेन ये ।  
ते’मी मानुषराक्षसाः परहितं यैः स्वार्थतो हन्यते  
ये तु घ्नन्ति निरर्थकं परहितं ते के न जानीमहे ॥२३३८॥  


तस्यैव ।  


विवेकः किं सो’पि स्वरसवलिता यत्र न कृपा  
स किं योगो यस्मिन् भवति न परानुग्रहरसः ।  
स किं धर्मो यत्र स्फुरति न परद्रोहविरतिः  
श्रुतं तत् किं साक्षाद् उपशमपदं यन् न नयति ॥२३३९॥  


कस्यचित् । (सु।र। १६२९, स्स् २।२५)  


कृमिकुलचित्तं लालाक्लिन्नं विगन्धिजुगुप्सितं  
निरुपमरसं प्रीत्या खादन् नरास्थि निरामिषम् ।  
सुरपतिम् अपि श्वा पार्श्वस्थं विलोक्य न शङ्कते  
न हि गणयति क्षुद्रो जन्तुः परिग्रहफल्गुताम् ॥२३४०॥  


शूरस्य (नी।श। ९ (३०); सु।र। १६२८, स्स् २।९)  

