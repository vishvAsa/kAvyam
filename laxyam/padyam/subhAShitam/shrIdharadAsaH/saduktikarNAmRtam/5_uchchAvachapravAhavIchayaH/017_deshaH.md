+++
title = "०१७ देशः"

+++


पर्णं नागरखण्डम् आर्द्रसुभगं पूगीफलं फालयः  
कर्पूरस्य च यत्र को’पि चतुरस् ताम्बूलयोगक्रमः ।  
देशः केरल एष केलिसदनं देवस्य शृङ्गारिणस्  
तं दृष्ट्वा कुरु कोमलाङ्गि सफले द्राघीयसी लोचने ॥२०८१॥  


राजशेखरस्य । (बा।रा। १०।६७)  


वाक्सत्त्वाङ्गसमुद्भवैर् अभिनयैर् नित्यं रसोल्लासतो  
वामाङ्ग्यः प्रणयन्ति यत्र मदनक्रीडामहानाटकम् ।  
अत्रान्ध्रास् तव दक्षिणेन त इमे गोदावरीस्रोतसां  
सप्तानाम् अपि वार्निधिप्रणयिनां द्वीपान्तराणि श्रिताः ॥२०८२॥  


तस्यैव । (बा।रा। १०।७०)  


यत् क्षेमं त्रिदिवाय वर्त्म निगमस्याङ्गं च यत् सप्तमं  
स्वादिष्ठं च यद् ऐक्षवाद् अपि रसाच् चक्षुश् च यद् वाङ्मयम् ।  
तद् यस्मिन् मधुरं प्रसादि रसवत् कान्तं च काव्यामृतं  
सो’यं सुभ्रु पुरोविदर्भविषयः सारस्वतीजन्मभूः ॥२०८३॥  


तस्यैव । (बा।रा। १०।७४)  


एतन्मालवमण्डलं विजयते सौजन्यरत्नाङ्कुरैः  
सम्पद्विभ्रमधामभिः किम् अपरं शृङ्गारसारैर् जनैः ।  
यत्रारुह्य विचित्रचित्रवलभीर्लीलाशिलासद्मनां  
नीयन्ते जलदोदयेषु दिवसाः कान्तासखैः कामिभिः ॥२०८४॥  


तस्यैव । (बा।रा। १०।८४)  


क्रीडत्किन्नरकामिनीविहसितज्योत्स्नावलक्षीकृताः  
कस्तूरीमददुर्दिनार्द्रसुरभीः प्राग्ज्योतिषीया भुवः ।  
नीहारस्थलसञ्चरिष्णुचमरीलाङ्गूलसम्मार्जनी  
हेलोन्मृष्टमेरुपुष्परजसो द्रष्टुं समीहामहे ॥२०८५॥  


वसुकल्पस्य ।  

