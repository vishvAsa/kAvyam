+++
title = "०३० गुणिगर्वः"

+++


षट्तर्कान् अपि शब्दशासनम् अपि स्थानैः स्थितं पञ्चभिर्  
मीमांसाद्वयम् अप्य् अनन्यसदृशीं साहित्यविद्याम् अपि ।  
विद्मः किं च महाविकल्पबहलज्वालावलीतापितेष्व्  
आस्माकेषु न जल्पवह्निषु पुनः कैः कैः पतङ्गायितम् ॥२१४६॥  


तपस्विनः ।  


तावत् तार्किकचक्रवर्तिपदवी तावत् कवीनां गिरस्  
तावच् चाप्रतिमल्लतामदभरः साहित्यपाण्डित्ययोः ।  
यावन् न प्रतिपर्वनिर्भरसुधानिर्वाजबीजं क्षणाद्  
वाग्वल्ल्यो विलसन्ति कर्णकुहरे श्रीदेवबोधेरिताः ॥२१४७॥  


देवबोधस्य ।  


बिन्दुद्वन्द्वरङ्गिताग्रसरणिः कर्ता शिरोबिन्दुकं  
कर्मेत्य् अन्वयकल्पनां विदधते ये के’पि तेभ्यो नमः ।  
ये तु ग्रन्थसहस्रशाणकषणत्रुट्यत्कलङ्गैर् गिराम्  
उल्लासैः कवयन्ति वल्लणकविस् तेष्व् एव सन्नह्यते ॥२१४८॥  


वल्लणस्य ।  


यथा यूनस् तद्वत् परमरमणीयापि रमणी  
कुमाराणाम् अन्तःकरणहरणं कैव कुरुते ।  
मदुक्तिश् चेद् अन्तर् मदयति सुधीभूय सुधियः  
किम् अस्या नाम स्याद् अरसपुरुषानादरभरैः ॥२१४९॥  


कविपण्डितश्रीहर्षस्य । (न्च् २२।१५२)  


सर्वस्वं गृहवर्तिकुन्तलपतिर् गृह्णातु तन् मे पुनर्  
भाण्डागारम् अखण्डम् एव हृदये जागर्ति सारस्वतम् ।  
भोः क्षुद्रास् त्यजत प्रमोदम् अचिराद् एष्यन्ति मन्मन्दिरं  
हेलान्दोलितकर्णतालकरटिस्कन्धाधिरूढाः श्रियः ॥२१५०॥  


सिल्हणस्य ।  