+++
title = "०५५ विचारः"

+++


ददाति तावद् अमी विषयाः सुखं  
स्फुरति यावद् इयं हृदि वासना ।  
मनसि तत्त्वविदां च विवेचके  
क्व विषयाः क्व सुखं क्व परिग्रहः ॥२२७१॥  


कस्यचित् । (सु।र। १६०७)  


आयुर् वासरमासवत्सरगणे गच्छत्य् अदूरं पथैर्   
आक्रामन्ति कृतान्तकासरखुरक्षुण्णा रजोराजयः ।  
ईषल्लङ्घितशैशवा इति वयःसन्धिं दधाना इति  
व्यक्ता वर्जितयौवना इति तथा नन्दन्ति तन्द्रालवः ॥२२७२॥  


जलचन्द्रस्य ।  


तन् मित्रं यद् अयन्त्रणं स विभवो यः साधुसाधारणस्  
तस्यां योषिति भावयेद् अभिरतिं भावानुरक्तैव या ।  
तां चिन्तां मनसोद्वहेत सततं यस्याः फलं भुज्यते  
तानीहेत फलानि यान्य् अविधुराण्य् आशा महीजन्मनः ॥२२७३॥  


कस्यचित् ।  


तत् पाण्डित्यं न पतति पुनर् येन संसारबन्धे  
तत् सौहार्दं न चलति पुनर् यत् सुखे वासुखे वा ।  
सम्भोगास् ते रतिषु विदुषां ये न वाच्याः परेषां  
तच् चैश्वर्यं जगति महतां यत् परेषां सुखाय ॥२२७४॥  


कस्यचित् ।  


सद्विद्या यदि कल्पशाखिभिर् अलं यद्य् अर्थिनः किं तृणैः  
सन्तश् चेद् अमृतेन किं यदि खलास् तत्कालकूटेन किम् ।  
किं कर्पूरशलाकया यदि दृशः पन्थानम् एति प्रिया  
संसारे’पि सतीन्द्रजालघटनं यद्य् अस्ति तेनापि किम् ॥२२७५॥  


कस्यचित् । (स।क।आ। ४।७१)  

