+++
title = "०७२ कालः"

+++


घातयति महापुरुषान् समम् एव बहून् अनादरेणैव ।  
परिवर्तमान एकः कालः शैलानिवानन्तः ॥२३५६॥  


बाणस्य । (ह्च् ५।२)  


व्योमैकान्तविहारिणो’पि विहगाः सम्प्राप्नुवन्त्य् आपदं  
बध्यन्ते निपुणैर् अगाधसलिलान् मीनाः समुद्राद् अपि ।  
दुर्णीतं किम् इहास्ति किं सुचरितं कः स्थानलाभे गुणः  
कालो हि व्यसनप्रसारितकरो गृह्णाति दूराद् अपि ॥२३५७॥  


वसुभागस्य ।   


भीमेनात्र विजृम्भितं धनुर् इह द्रोणेन मुक्तं शुचा   
कर्णस्यात्र हया हता रथपतिर् भीष्मो’त्र योद्धुं स्थितः ।  
विश्वं रूपम् इहार्जुनस्य हरिणा सन्दर्शितं कौतुकाद्  
उद्देशास् त इमे न ते सुकृतिनः कालो हि सर्वङ्कषः ॥२३५८॥  


हलायुधस्य ।  


दिवसरजनीकूलच्छेदैः पतद्भिर् अनारतं  
वहति निकटे कालस्रोतः समस्तभयावहम् ।  
इह हि पततो नास्त्य् आलम्बो न चापि निवर्तनं  
तद् अपि भवतां मोहः को’यं यद् एवम् अनाकुलः ॥२३५९॥  


कस्यचित् । (स्स् ३।२)  


दयालुर् नो बाले न च सुजनगोष्ठीषु रमते  
विलासैर् नारीणां न हि भवति सम्भावितरसः ।  
अनुद्विग्नः कालः कवलयति कृत्स्नं जगद् अहो  
निसर्गक्रूराणां न खलु करुणार्द्रः परिचयः ॥२३६०॥  


योगेश्वरस्य ।  

