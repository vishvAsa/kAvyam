+++
title = "०३८ धन्यः"

+++


भ्राम्यद्बालिशकीरपक्षहरितच्छायां बहिर् बिभ्रतीम्  
अन्तर् दन्तुर् अपारिभद्रकलिकागर्भप्रभातस्करीम् ।  
शुक्तिर् मारकतीव कुङ्कुमलसज्जम्बालपूर्णोदरा  
वासालीसुकृतात्मनां प्रणयिनी चेलं मुखं चुम्बति ॥२१८६॥  


सेन्दूकस्य ।  


विषयपतिर् अलुब्धो धेनुभिर् धाम पूतं  
कतिचिद् अभिमतायां सीम्नि सीरा वहन्ति ।  
शिथिलयति च भार्या नातिथेयीं सपर्याम्  
इति सुकृतम् अनेन व्यञ्जितं नः फलेन ॥२१८७॥  


शुभाङ्कस्य ।  


धारानिपातरवबोधितपञ्जरस्थ  
दात्यूहडम्बरकरम्बितकण्ठकूजाः ।  
अट्टेषु काण्डपटवारितशीकरेषु  
धन्याः पिबन्ति मुखतामरसं वधूनाम् ॥२१८८॥  


श्रीहनूमतः । (सु।र। २२४)  


शिलापट्टोद्घृष्टा मलयजरसालेपसुभगाः  
स्फुरद्धूमामोदा दरदलितकर्पूरसुहृदः ।  
इतः कम्बुच्छेदच्छविभिर् अहिवल्लीकिसलयैर्  
निषेवन्ते के’पि क्रमुकफलफाणीः सुकृतिनः ॥२१८९॥  


राजशेखरस्य ।   


शिशुत्वं तारुण्यं तद् अनु च दधानाः परिणतिं  
गताः पांशुक्रीडाविषयपरिपाटीरूपशतम् ।  
लुठन्तो’ङ्के मातुः कुवलयदृशां पुण्यसरितां  
पिबन्ति स्वच्छन्दं स्तनम् अधरम् अम्भः सुकृतिनः ॥२१९०॥  


श्रीहनूमतः । (सु।र। १६२१)  

