+++
title = "०५६ विचिकित्सितितम्"

+++


बीभत्सा विषया जुगुप्सिततमः कायो वयो गत्वरं  
प्रायो बन्धुभिर् अध्वनीव पथिकैर् योगो वियोगावहः ।  
हातव्यो’यम् असार एव विरसः संसार इत्य् आदिकं  
सर्वस्यैव हि वाचि चेतसि पुनः कस्यापि पुण्यात्मनः ॥२२७६॥  


सिल्हणस्य । (स्स् १।२०, सु।र। १६१०)  


तडिन्मालालोक्लं प्रतिविरतिदत्तान्धतमसं  
भवे सौख्यं हित्वा शमसुखम् उपादेयम् अनघम् ।  
इति व्यक्तोद्गारं चटुलवचसः शून्यमनसो  
वयं वीतव्रीडाः शुक इव पठामः परम् अमी ॥२२७७॥  


तस्यैव । (स्स् १।२१, सु।र। १६१४)  
रेतःशोणितयोर् इयं परिणतिर् यद् वर्ष्म तच् चाभवन्  
मृत्योर् आस्पदम् आश्रयो गुरुशुचां रोगस्य विश्रामभूः ।  
जानन्न् अप्य् अवशो विवेकविरहान् मज्जन्न् अविद्याम्बुधौ  
शृङ्गारीयति पुत्रकाम्यति बत क्षेत्रीयति स्त्रीयति ॥२२७८॥  


तस्यैव । (स्स् १।२६, सु।र। १६३४)  


बीभत्साः प्रतिभान्ति किं नु विषयाः किं नु स्पृहायुष्मती  
देहस्यापचयो मतौ निविशते गाढो गृहेषु ग्रहः ।  
ब्रह्मोपास्यम् इति स्फुरत्य् अपि हृदि व्यावर्तिका वासना   
का नामेयम् अतर्क्यहेतुगहना दैवी सतां यातना ॥२२७९॥  


तस्यैव । (स्स् १।७)  


स्थिरापायः कायः प्रणयिषु सुखं स्थैर्यविमुखं  
महारोगो भोगः कुवलयदृशः शष्पसदृशः ।  
गृहावेशः क्लेशः प्रकृतिचपला श्रीर् अपि खला   
यमः स्वैरी वैरी तद् अपि न हितं कर्म विहितम् ॥२२८०॥  


कस्यचित् । (स।क।आ। २।२०९, स्स् २।१२)  

