+++
title = "०६१ कृतार्थशान्तः"

+++


कान्तायाः करजैः कपोलफलके पत्रावली कल्पिता  
केलिद्यूतपणीकृतो विहरता पीतः स बिम्बाधरः ।  
स्वेदार्द्रीकृतचन्दनस्तनतटी सानन्दम् आलिङ्गिता  
निर्विष्टा विषयाः शिवात्ममहसि न्यस्तं मनः सम्प्रति ॥२३०१॥  


मुञ्जस्य ।  


यल् लीलाकमलाहतौ प्रमुदितं यन् मन्मथस्यास्पदं  
यत् कान्ताप्रणयापराधकलहे पर्याप्तकौतूहलम् ।  
यत् प्रेमार्दवधूविलासतुलितभ्रूलास्यबद्धस्पृहं  
तच् चेतः स्मरवैरिभग्नसदनप्रान्ते स्थितीर् वाञ्छति ॥२३०२॥  


तस्यैव ।  


जितेयं दोर्दर्पाज् जलधिपरिवेशा वसुमती  
शिरः क्षौणीन्द्राणां निजचरणपीठे विलुठितम् ।  
कृतं दत्तं भुक्तं कृतम् अपि कुले यत् समुचितं  
कृतार्थं तीर्थेषु भ्रमणम् अधुना वाञ्छति मनः ॥२३०३॥  


उमापतिधरस्य ।  


अभ्यस्ताः स्फुटम् एव शास्त्रगतयः सम्यक्कवित्वोदधेः   
पारं चाधिगतं सतां परिषदि प्राप्तः प्रतिष्ठोदयः ।  
निर्विण्णस्य ममाधुना ननु परः पन्था न दैन्यं विना   
नेतुं वाञ्छति वासना सुरधुनीतीरे’नुरूपं वयः ॥२३०४॥  


वासुदेवस्य ।  


कीर्तिर् लब्धा सदसि विदुषां शीलिताः क्षोणिपाला  
वाक्सन्दर्भाः कतिचिद् अमृतस्यन्दिनो निर्मिताश् च ।  
तीरे सम्प्रत्य् अमरसरितः क्वापि शैलोपकण्ठे  
ब्रह्माभ्यासप्रवणमनसा नेतुम् ईहे दिनानि ॥२३०५॥  


धोयीकस्य । (पवनदूत १०४)  

