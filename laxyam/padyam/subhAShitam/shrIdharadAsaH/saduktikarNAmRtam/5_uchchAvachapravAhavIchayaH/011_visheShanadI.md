+++
title = "०११ विशेषनदी"

+++


कूजद्भिर् वनकुक्कुभिर् मदकलं वाचालतीरद्रुमा  
बिभ्राणा विकचाब्जकेशररजःपिङ्गास् तरङ्गावलीः ।  
स्रोतःक्ष्माविपाण्डुसैकतसुखासीना रसत्सारसा  
धन्येयं तमसा नदी हरति मे दृष्टापि मार्गश्रमम् ॥२०५१॥  
एते मेकलकन्यकाप्रणयिनः पातालमूलस्पृशः  
सन्त्रासं जनयन्ति विन्ध्यभिदुरा वारां प्रवाहाः पुरः ।  
लीलोन्मूलितनर्तितप्रतिहतव्यावर्तितप्रेरित  
त्यक्तस्वीकृतनिह्नुतप्रचलितप्रोद्धूततीरद्रुमाः ॥२०५२॥  


कस्यापि (सु।र। १६५६)  


मज्जन्मातङ्गहस्तच्युतमदमदिरामोदमत्तालिजालं  
स्नानैः सिद्धाङ्गनानां कुचयुगविलसत्कुङ्कुमासङ्गपिङ्गम् ।  
सायं प्रातर् मुनीनां कुशकुसुमचयच्छन्नतीरस्थलीकं  
पायाद् वो नर्मदाम्भः करिकरमकराक्लान्तरंहस् तरङ्गम् ॥२०५३॥  


छित्तपस्य ।  


इयं सा कालिन्दी कुवलयदलस्निग्धमधुरा  
मदान्धव्याकूजतरलजलरङ्कुप्रणयिनी ।  
पुरा यस्यास् तीरे सरभससतृष्णं मुरभिदो  
गताः प्रायो गोपीनिधुवनविनोदेन दिवसाः ॥२०५४॥  


शरणस्य । (पद्या। ३४३, दशरथस्य)  


इदं तत् कालिन्दीपुलिनम् इह कंसासुरभिदो  
यशः शृण्वद् वक्त्रस्खलितकवलं गोकुलम् अभूत् ।  
भ्रमद्वेणुक्वाणश्रवणमसृणोत्तारमधुर  
स्वराभिर् गोपीभिर् दिशि दिशि समुद्घूर्णम् अनिशम् ॥२०५५॥  


केशटस्य । (पद्या। ३४५, मोटकस्य)  

