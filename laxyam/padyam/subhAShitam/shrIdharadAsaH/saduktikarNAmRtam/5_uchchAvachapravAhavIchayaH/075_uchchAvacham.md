+++
title = "०७५ उच्चावचम्"

+++


धेनुः कामदुघा किम् इच्छति तदा स्थातुं न मध्येगृहं  
किं न प्रार्थयति स्थितिं करतले चिन्तामणिः सादरम् ।  
उत्कः किं भवनाङ्गणान्तिकम् अलं कर्तुं न कल्पद्रुमः  
पुंसः पुण्यवतो यदा किल भवेद् आज्ञाविधेयो विधिः ॥२३७१॥  


कस्यचित् ।  


किम् अस्मान् विद्वेक्षि क्षपितबहुदोषव्यतिकरान्  
गुणान् वैधेयानां श्रियम् उदयिनीं वीक्ष्य धनिनाम् ।  
परिच्छेदः शौचं विनयपरता चेन्द्रियजयो  
विवेकोतः कृतं न खलु वयम् अर्थप्रतिमुखः ॥२३७२॥  


छित्तपस्य ।  


उत्थायोत्थाय पापेष्व् अभिरमति मतिर् मन्दबुद्धेर् यदा ते  
नैवोद्वेगो न शान्तिर् न च भवति घृणा कुर्वतः कर्म निन्द्यम् ।  
तत् किं नैव प्रभाते ज्वलदनलसमा रौरवी नाम रौद्री  
तीक्ष्णायःकीलचक्रक्रकचपटुरवा राजधानी यमस्य ॥२३७३॥  


श्रीमत्पुरुषोत्तमदेवस्य ।  


शैलैर् बन्धयति स्म वानरहृतैर् वाल्मीकिर् अम्भोनिधिं  
व्यासः पार्थशरैस् तथापि न तयोर् अत्युक्तिर् उद्भाव्यते ।  
वाग् अर्थौ च तुलाधृताव् इव तथाप्य् अस्मत्प्रबन्धानयं   
लोको दूषयितुं प्रसारितमुखस् तुभ्यं प्रतिष्ठे नमः ॥२३७४॥  


धर्मकीर्तेः । (सु।र। १७२६)  


प्रासादाः शिखरस्खलज्जलधराः खातानि वारां निधि  
स्पर्धावन्त्य् उपयान्ति भूमिसमतां कालेन राज्ञाम् अपि ।  
क्षुद्रस्यापि कवेः सदर्थरचनाकीर्तिस् तु या वाङ्मयी  
नादृष्ट्वा युगविप्लवं पुनर् असौ प्रायः परिक्षीयते ॥२३७५॥  


पुरुषोत्तमपादानाम् ।   