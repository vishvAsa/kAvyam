+++
title = "०१५ चक्रवाकी"

+++


आवेपते भ्रमति सर्पति मोहम् एति  
कान्तं विलोकयति कूजति दीनदीनम् ।  
अस्तं हि भानुमति गच्छति चक्रवाकी  
हा जीविते’पि मरणं प्रियविप्रयोगः ॥२०७१॥  


कस्यचित् । (स्व् १९१४)  


न कुरु काकुरुतैर् विकलं शुचो  
जहिहि पालय बालकुटुम्बकम् ।  
सखि रथाङ्गकुटुम्बिनि तद्विधे  
व्यतिकरे किम् इदं परिभाव्यते ॥२०७२॥  


गोसोकस्य ।  


पक्षाव् उत्क्षिपति क्षितौ निपतति क्रोडे नखैर् उल्लिखत्य्  
उद्बाष्पेण च चक्षुषा सहचरं ध्यात्वा मुहुर् वीक्षते ।  
चक्राह्वा दिवसावसानसमये तत्तत्करोत्य् आकुला   
येनालोहितमण्डलो’पि कृपया यात्य् एष नास्तं रविः ॥२०७३॥  


साहसाङ्कस्य ॥ (स्व् १९२१)  


एकेनार्कं हुतवहशिखापाटलेनास्तसंस्थं  
पश्यत्य् अक्ष्णा सजललुलितेनापरेण स्वकान्तम् ।  
अह्नश् छेदे दयितविरहा शङ्किनी चक्रवाकी  
द्वौ सङ्कीर्णौ रचयति रसौ नर्तकीव प्रगल्भा ॥२०७४॥  


मधोः । (स।क।आ। ५।४९५; द।रू। उन्देर् ४।३४)   


सूर्ये चास्तम् उपागते कमलिनीपण्डे च निद्रालसे  
चक्री कान्तवियोगदुःसहशिखिज्वालावलीताडिता ।  
प्रत्युत्कूजति मूर्च्छति श्वसिति च व्याघूर्णने ताम्यति  
भ्राम्यत्य् उद्वमति क्षमाम् इव निजप्राणान् मुहुर् निन्दति ॥२०७५॥  

