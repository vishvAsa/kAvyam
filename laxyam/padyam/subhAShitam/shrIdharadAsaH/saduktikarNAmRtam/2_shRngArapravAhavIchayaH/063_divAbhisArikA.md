+++
title = "०६३ दिवाभिसारिका"

+++


अवलोक्य नर्तितशिखण्डिमण्डलैर्  
नवनीरदैर् निचुलितं नभस्तलम् ।  
दिवसे’पि वञ्जुलनिकुञ्जमित्वरी   
विशति स्म वल्लभवतंसितं रसात् ॥७८६॥  


सुभटस्य ।  


सान्द्रेषु चम्पकवनेषु विनिद्रपुष्प  
पङ्क्तिप्रकाशितपरागपिशङ्गितेषु ।  
मध्यन्दिने’पि रमणी रमणाभिसार  
बुद्धिं बभार कनकाभरणं भजन्ती ॥७८७॥  


तस्यैव ।  


दिवापि जलदोदयाद् उपचितान्धकारच्छटा  
जटालिततटीम् इमां विशति विस्मरन्ती भयम् ।  
तमालतरुणमण्डितावटनिरस्तभानुद्युतिं  
धृताभिसरणव्रता शवरसुन्दरी कन्दरीम् ॥७८८॥  


कालिदासस्य ।  


मध्याह्ने द्विगुणार्कदीधितिदलत्सम्भोगवीथीपथ  
प्रस्थानव्ययितारुणाङ्गुलिदलं राधापदं माधवः ।  
मौलौ स्रक्शबले मुहुः समुदितस्वेदे मुहुर् वक्षसि  
न्यस्य प्राणयति प्रकम्पविधुरैः श्वासोर्मिवातैर् मुहुः ॥७८९॥  


आचार्यगोपीकस्य ।  


दिवसे’पि धूममहिषी   
वाद्योत्सवदुर्दिनेषु मिलितायाः ।  
नाकृतपुण्यः पश्यसि   
रहसि मुदा वदनक्रमम् एणाक्ष्याः ॥७९०॥  


उमापतिधरस्य ।  

