+++
title = "१४५ अस्तमयः"

+++


याते भास्वति वृद्धसारसशिरःशोणेस्तशृङ्गाश्रयं  
व्यालिप्तं तिमिरैः कठोरबलिभुक्कण्ठातिनीलैर् नभः ।  
माहेन्द्री दिग् अपि प्रसन्नमलिना चन्द्रोदयाकाङ्क्षिणी  
भात्य् एषा चिरविप्रयुक्तशवरीगण्डाभपाण्डुच्छविः ॥११९६॥  


मलयराजस्य । (सु।र। ८७५)  


क्रमसङ्कुचितकुशेशयकाषान्तरनीयमानमधुपेन ।  
गरलम् इव गलति नलिनी दिनकरविरहातिखेदेन ॥११९७॥  


दत्तस्य ।  


करसादो’म्बरत्यागस् तेजोहानिः सरागता ।  
वारुणीसङ्गमावस्था भानुनाप्य् अनुभूयते ॥११९८॥  


काश्मीरकसुरमूल्यस्य । (स्व्। १८८६, सुरभिचूलस्य)  


व्रजति कलितस्तोकालोको नवीनजवारुण  
च्छविर् असौ बिम्बं विन्दन् दिशं भृशम् अप्पतेः ।  
ककुभि ककुभि प्राप्ताहाराः कुलायमहीरुहां  
शिरसि शिरसि स्वैरं स्वैरं पतन्ति पतत्त्रिणः ॥११९९॥  


कस्यचित् । (सु।र। ८६९)  


रुचिरजनितताराहारचौरस्य भूभृच्  
छिखरतरुनिवेशोल्लम्बितस्योर्ध्वपादम् ।  
चिरम् अवनतम् एतच् छोणितापूर्यमाणं   
मुखम् इव रविबिम्बं रज्यते वासरस्य ॥१२००॥  


सङ्घश्रीमित्रस्य ।  

