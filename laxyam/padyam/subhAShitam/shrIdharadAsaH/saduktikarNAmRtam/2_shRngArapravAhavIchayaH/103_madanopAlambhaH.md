+++
title = "१०३ मदनोपालम्भः"

+++


नाथानङ्ग निदेशवर्तिनि जने कस् ते’भ्यसूयारसश्  
चापारोपितसायकस्य भवतः को नाम पात्रं रुषः ।  
विश्राम्यन्तु शरा निषीदतु धनुः शिञ्जापि संयम्यतां  
माकन्दाङ्कुरकोमले मनसि नः को बाणमोक्षग्रहः ॥९८६॥  


गोवर्धनस्य ।  


देवेन प्रथमं जितो’सि शशभृल्लेखभृतानन्तरं  
बुद्धेनोद्धतबुद्धिना स्मर ततः कान्तेन पान्थेन मे ।  
त्व्यक्त्वा तान् बत हंसि माम् अपि कृशां बालाम् अनाथां स्त्रियं  
धिक् त्वा धिक् तव पौरुषं धिग् उदयं धिक् कार्मुकं धिक् शरान् ॥९८७॥  


विद्यायाः । (सु।र। ७०१)  


आपुङ्खाग्रम् अमी शरा मनसि मे मग्नाः समं पञ्च ते  
निर्दग्धं विरहाग्निना वपुर् इदं तैर् एव सार्धं मम ।  
कष्टं काम निरायुधो’सि भवता जेतुं न शक्यो जनो  
दुःखी स्याम् अहम् एक एव सकलो लोकः सुखं जीवतु ॥९८८॥  


राजशेखरस्य । (सु।र। ७७१)  


हरसि हृदयं वेगाद् अन्तः प्रविश्य शरीरिणाम्  
अथ जनयसि क्रीडाहेतोर् विकारपरम्पराम् ।  
वितरसि मुहुर् मोहं पश्चान् निकृन्तसि जीवितं  
कितव किम् इयं चेष्टा लोके तवार्थजनोचिता ॥९८९॥  


गोशरणस्य ।  


कष्टं हृदि ज्वलति शोकमयो ममाग्निस्   
ते चक्षुषी च विरहज्वरजागरुके ।  
एतन् मनो भ्रमति विष्वगसूंस् तथापि   
त्वं पश्यतोहर इव स्मर हर्तुकामः ॥९९०॥  


कस्यचित् ।  