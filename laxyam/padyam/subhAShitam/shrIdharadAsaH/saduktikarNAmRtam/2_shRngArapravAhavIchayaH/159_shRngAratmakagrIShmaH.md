+++
title = "१५९ शृङ्गारत्मकग्रीष्मः"

+++


तदात्वस्नातानां मलयजरसैर् आर्द्रवपुषां   
कुचान् बिभ्राणानां दरविकचमल्लीमुकुलिनः ।  
निदाघार्कप्रोषग्लपितमहिमानं मृगदृशां  
परिष्वङ्गो’नङ्गं पुनर् अपि शनैर् अङ्कुरयति ॥१२६६॥  


मङ्गलार्जुनस्य । (सु।र। १९२, शा।प। ३८३४)  


अपां मूले लीनं क्षणपरिचितं चन्दनरसे  
मृणालीहारादौ कृतलघुपदं चन्द्रमसि च ।  
मुहूर्तं विश्रान्तं सरसकदलीकाननतटे  
प्रियाकण्ठाश्लेषे निविशति पदं शैत्यम् अधुना ॥१२६७॥  


कस्यचित् । (सु।र। २०१)  


एतस्मिन् घनचन्दनार्द्रवपुषो निद्राकषायेक्षणा  
लीलालोलमृदूल्लसद्भुजलताव्याजृम्भमाणा मुहुः ।  
निर्गच्छन्ति शनैर् अहःपरिणतौ मन्दा लतामन्दिरात्  
स्वेदाम्भःकणदन्तुरस्तनतटाभोगाः कुरङ्गीदृशः ॥१२६८॥  


कालिदासनन्दिनः ।  


हरन्ति हृदयानि यच् छ्रवणशीतला वेणवो  
यद् अर्घति करम्बिता शिशिरवारिणा वारुणी ।  
भवन्ति च हिमोपमाः स्तनभुवो यद् एणीदृशां  
शुचेर् उपरि संस्थितो रतिपतेः प्रसादो गुरुः ॥१२६९॥  


राजशेखरस्य । (वि।शा।भ। ४।४, सु।र। २११)  


शुचौ तप्ताङ्गानां बहलमकरन्दद्रवमुचः  
कदम्बप्रालम्बाः स्तनपरिसरे पक्ष्मलदृशाम् ।  
हठाल् लूनोष्माणः कम् अपि महिमानं विदधते  
जलक्रीडातीर्णप्रियतमभुजाबन्धशिशिराः ॥१२७०॥  


कस्यचित् ।  

