+++
title = "१५५ वसन्तकोकिलः"

+++


एते नूतनचूतकोरकघनध्वानातिरेकीभवत्  
कण्ठध्वानजुषो हरन्ति हृदयं मध्ये वनं कोकिलाः ।  
येषाम् अक्षिनिभेन भान्ति भगवद्भूतेशनेत्रानल  
ज्वालाजालकरालितासमशराङ्गारस्फुलिङ्गा इव ॥१२४६॥  


कस्यचित् । (सु।र। १७१)  


अद्योन्मीलन्मलयपवनोद्धूतचूताङ्कुराग्र  
ग्रासास्वादाद् अधिकमधुरैर् उच्चरद्भिर् निनादैः ।  
क्वापि क्वापि स्मरहुतवहोद्दीपनायाध्वगानां   
होतुं प्राणान् ऋचम् इव पिकः सामिधेनीम् अधीते ॥१२४७॥  


हरेः ।  


यश् चूताङ्कुरकन्दलीकवलनात् कर्णामृतस्राविणीं  
छायामात्रपरिग्रहेण विदधे पाञ्चेषवीम् अस्रताम् ।  
ताम्यत् तालुविटङ्कसङ्कटदरीसञ्चारतः पञ्चमः  
सो’यं कोकिलकामिनीगलविलाद् आमूलम् उन्मूलति ॥१२४८॥  


बिल्हणस्य । (व्च्। ७।७६)  


यः शृङ्गाररसायनं मृगदृशां वैरागय्चिन्ताज्वरः  
शान्त्युद्वासनडिण्डिमः स्मरगुरोस् तत्त्वोपदेशाक्षरम् ।  
उद्भूतस्मरगौरवज्वरभराक्रान्ताध्वनीनाङ्गना  
चैतन्यत्रुटिकार्मणं विजयते रागः पिके पञ्चमः ॥१२४९॥  


कस्यचित् ।  


ॐकाराः कुसुमायुधोपनिषदां मन्त्रानुवादः स्मर  
स्वाध्यायस्य रतेः पुनर्भवविधौ गन्धाभिरामश्रुतिः ।  
चित्ताकर्षणसाध्यसिद्धिर् असतीनेत्रस्य कर्णज्वरः  
पान्थानां सहकारकाननसुधासेकः पिकानां ध्वनिः ॥१२५०॥  


ध्वनिः ।  