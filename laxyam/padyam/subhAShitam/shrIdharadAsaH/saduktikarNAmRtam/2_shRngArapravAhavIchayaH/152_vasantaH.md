+++
title = "१५२ वसन्तः"

+++


जम्बूनां कुसुमोदरेष्व् अतिरसादाबद्धपानोत्सवाः  
कीराः पक्वफलाशया मधुकरीश् चुम्बन्ति मुञ्चन्ति च ।  
एतेषाम् अपि पश्य किंशुकतरोः पत्रैर् अभिन्नत्विषां  
पुष्पभ्रान्तिभिर् आपतन्ति सहसा चञ्चूषु भृङ्गाङ्गनाः ॥१२३१॥  


(राजशेखरस्य; सु।र। १५७, सू।मु। १०९।२३ वसुकस्य)  


अङ्कुरिते पल्लविते कोरकिते  
विकसिते च सहकरे ।  
अङ्कुरितः पल्लवितः कोरकितो  
विकसितश् च मदनो’सौ ॥१२३२॥  


(कस्यचित्; सु।र। १८८)  


अमीषाम् आरूढप्रसवविवराणां मधुलिहां  
ध्वनिः पान्थस्त्रीणां प्रसरति वियोगज्वर इव ।  
द्रुमालीनां यूनोर् मन इव सरागं किसलयं  
परागः पुष्पाणां पतति मदनस्येव विशिखः ॥१२३३॥  


(वसन्तदेवस्य)  


लीलास्नानविधिक्षमं मधुलिहां पुष्पेषु जातं मधु  
स्थायित्वं कलकण्ठकण्ठकुहरेष्व् आसेवते पञ्चमः ।  
एकच्छत्रजगत्त्रयार्जनरुचेर् देवस्य शृङ्गारिणश्  
चैत्रश् चित्रम् अकाण्ड एव समभूत् त्रैलोक्यमल्लो भटः ॥१२३४॥  


(बिल्हणस्य; व्च् ७।६४)  


वापी दन्तुरितोदरा कमलिनी पत्राङ्कुरग्रन्थिभिश्  
चूतानां कलिकामिलन् मधुलिहां कापि स्थितिर् वर्तते ।  
किं चान्यत् कुसुमायुधो’द्य भगवान् धत्ते सगर्वं धनुर्  
ज्याम् उन्मार्ष्टि च पञ्चभिश् च विशिखैर् जेतुं जगद् वाञ्छति ॥१२३५॥  


(वीर्यमित्रस्य; सु।र। १७३ अभिनन्दस्य)  

