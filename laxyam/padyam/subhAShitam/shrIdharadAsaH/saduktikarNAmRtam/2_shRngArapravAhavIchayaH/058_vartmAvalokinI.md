+++
title = "०५८ वर्त्मावलोकिनी"

+++


पाण्डुक्षामकपोलपालिलुठितां त्रस्तैणशावेक्षणा  
हस्तेन श्लथकङ्कणेन कवरीम् उल्लासयन्ती मुहुः ।  
द्वारोपान्तविलम्बिनी प्रियपथं तन्वङ्गि यद् वीक्षसे  
तन् मन्ये विकटैर् इवाञ्चसि पुरः पन्थानम् इन्दीवरैः ॥७६१॥  


कस्यचित् ।  


पर्यस्तो दिवसस् तटीमयम् अटत्य् अस्ताचलस्यांशुमान्  
सम्प्रत्य् अङ्कुरितान्धकारपटलैर् लम्बालका द्यौर् इव ।  
एह्य् अन्तर् विश वेश्मनः शशिमुखि द्वारस्थलीतोरणे  
स्तम्भालम्बितबाहुवल्लि रुदती किं त्वं पथः पश्यसि ॥७६२॥  


धर्मयोगेश्वरस्य ।  


उत्क्षिप्यालकमालिकां विलुलिताम् आपाण्डुगण्डस्थलाद्  
विश्लिष्यद्वलयप्रपातभयतः प्रोद्यम्य किञ्चित् करौ ।  
द्वारस्तम्भनिषण्णगात्रलतिका केनापि पुण्यात्मना  
मार्गालोकनदत्तदृष्टिर् अबला तत्कालम् आलिङ्ग्यते ॥७६३॥  


रुद्रटस्य । (शृ।ति। १।८१)  


आजन्मव्यवसायिना क्रतुशतैर् आराध्य पुष्पायुधं   
केनाकारि पुरा तनूदरि तनुत्यागः प्रयागभ्रमे ।  
यस्यार्थे सखि लोलनेत्रनलिनीनालायमानस्खलद्   
बष्पाम्भः पतनान्तरालवलितग्रीवं पथः पश्यसि ॥७६४॥  


धोयीकस्य ।   


आदृष्टिप्रसरात् प्रियस्य पदवीम् उद्वीक्ष्य निर्विण्णया  
विश्रान्तेषु पथिष्व् अहःपरिणतौ ध्वान्ते समुत्सर्पति ।  
यान्त्यैव स्वनिवेशनं प्रतिपथं पान्थस्त्रियास्मिन् क्षणे  
मा भूद् आगत इत्य् अमन्दवलितोद्ग्रीवं मुहुर् वीक्षितम् ॥७६५॥  


सिद्धोकस्य । (अमरु ६४, द।रू। २।२७अ, स्व् १०५६, सु।र। ७२८)  

