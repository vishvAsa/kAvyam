+++
title = "११८ गीतम्"

+++


अलसमुकुलिताक्षं वक्त्रम् आलोक्य तस्या   
मयि विलुलितचित्ते मूकभावं प्रपन्ने ।  
श्रवणकुवलयान्तश्चारिणा षट्पदेन   
क्षणम् अनुगतनादं गीतम् अन्तः स्मरामि ॥१०६१॥  


श्रीमल्लक्ष्मणसेनदेवस्य ।  


नाधन्यैः क्षणदाविराममधुराः किञ्चिद् विनीता रसैः  
श्रोत्रैर् नापि च किन्नरीकलगलोद्गीतानि पेयानि च ।  
श्रूयन्ते मृदुपीतवक्त्रमरुतः पौराणरीतिक्रम  
व्यालोलाङ्गुलिरुद्धमुग्धसुषिरश्रेणीरवा वेणवः ॥१०६२॥  


योगेश्वरस्य ।  


विलासमसृणोलसन् मुसललोलदोःकन्दलाः  
परस्परपरिस्खलद्वलयनिःस्वनोद्बन्धुराः ।  
चलन्ति कलदुङ्कृतिप्रसभकम्पितोरःस्थल  
त्रुटद्गमकसङ्कुलाः कलमकण्डनीगीतयः ॥१०६३॥  


तस्यैव । (शा।प। ५८२, सु।र। ११७८)  


चिन्वानाभिर् मधूकं मधुरमधुकरध्वानिचूताङ्कुराग्र  
ग्रासव्यग्रान्यपुष्टध्वनितधृतजयारम्भसंरम्भणाभिः ।  
गीयन्ते वल्लवीभिः पथिकसहचरीप्राणयात्राप्रदीपाः  
प्रातः प्रातर् वसन्तस्वररचितपदोद्गारिणो गीतभेदाः ॥१०६४॥  


विरिञ्चेः ।  


क्वचिन् मसृणमांसलं क्वचिद् अतीव तारं पदे  
प्रसन्नसुभगं मुहुः सुरतरङ्गलीलाङ्कितम् ।  
इदं हि तव वल्लवीरणितनिर्गतैर् जल्पितं  
मनो मदयतीव मे किम् अपि साधु सङ्गीतकम् ॥१०६५॥  


वामनस्य ।  

