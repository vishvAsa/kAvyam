+++
title = "०६१ अभिसारारम्भः"

+++


पतिर् दुर्वञ्चो’यं विधुरमलिनो वर्त्म विषमं  
जनश् छिद्रान्वेषी प्रणयिवचनं दुष्परिहरम् ।  
अतः काचित् तन्वी रतिविदितसङ्केतगतये  
गृहाद् वारं वारं निरसरद् अथ प्राविशद् अथ ॥७७६॥  


कस्यचित् । (सु।र। ८३०)  


मन्दं निधेहि चरणौ परिधेहि नीलं  
वासः पिधेहि वलयावलिम् अञ्चलेन ।  
मा जल्प साहसिनि शारदचन्द्रकान्ति  
दन्तांशवस् तव तमांसि समापयन्ति ॥७७७॥  


नालस्य । (पद्या॥ १९४; शा।प। ३६२०, सू।मु। ७१।८ हरिहरस्य)  


उत्क्षिप्तं सखि वर्तिपूरितमुखं मूकीकृतं नूपुरं   
काञ्चीदाम निवृत्तघर्घररवं क्षिप्तं दुकूलान्तरे ।  
सुप्ताः पञ्जरसारिकाः परिजनो’प्य् आघूर्णितो निद्रया   
शून्यो राजपथस् तमांसि निविडान्य् एह्य् एहि निर्गम्यताम् ॥७७८॥  


योगेश्वरस्य ।  


सखी निर्वैलक्ष्या स च सहचरो’त्यन्तचपलः  
कृतो मुग्धे दुग्धे किम् इति वृषदंशः प्रहरिकः ।  
सुवर्णं स्वं चक्षुः फलति न विलम्बस्व कुलटा  
कुलोत्पातः शातक्रतवम् अचलं चुम्बति शशी ॥७७९॥  


मित्रस्य ।  


मुञ्चत्य् आभरणानि दीप्तमुखराण्य् उत्तंसम् इन्दीवरैः  
कुर्वाणा दधती मुहुर् मृगमदक्षोदानुलिप्तं वपुः ।  
कालिन्दीजलवेणिनीलमसृणं चीनांशुकं बिभ्रती  
मुग्धे त्वं प्रकटीकरोष्य् अविनयारम्भं वृथा निह्नवः ॥७८०॥  


लक्ष्मणसेनदेवस्य ।  

