+++
title = "१५७ ग्रीष्मः"

+++


भुवां घर्मारम्भे पवनचलितं तापहृतये  
पटच्छत्राकारं वहति गगनं धूलिपटलम् ।  
अमी मन्दाराणां दवदहनसन्देहितधियो  
न डौकन्ते पातुः झटिति मकरन्दं मधुलिहः ॥१२५६॥  


भवभूतेः (सु।र। २००)  


सलिलम् अखिलं वेशन्तानां लुलापकुलाकुलं  
विशति बिसिनीपत्रच्छत्रे रथाङ्गविहङ्गमः ।  
निजगजपतिं कुञ्जच्छायां नयन्ति पदे पदे  
पृथुवमथुना सिक्त्वा सिक्त्वा करेण करेणवः ॥१२५७॥  


कस्यचित् ।  


प्रान्ते पङ्किनि पल्लवस्य विलुठन् पौत्री नयत्य् आतपांस्  
तृष्णालुर् निभृतं ह्रदेषु महिषः शैवालम् अन्विष्यति ।  
आचीर्णौषधिमूलशीतसुरभिश्वासानिलान्दोलयन्   
प्रक्षीणोष्मणि लीयते वनगिरिश्वभ्रोदरे शल्लकः ॥१२५८॥  


योगेश्वरस्य ।  


अम्भोधेर् जलयन्त्रमन्दिरपरिस्पन्दे’पि निद्राणयोः  
श्रीनारायणयोर् घनं विघटयन्त्य् ऊष्मा समालिङ्गनम् ।  
किं चोत्तप्तवियत्कपालफलके कङ्कालशेषश्रियं  
चन्द्रं मर्मरयन्ति पर्पटकरक्रूरा रवेर् अंशवः ॥१२५९॥  


कस्यचित् । (सु।र। २१४, नारायणलच्छि)  


पाषाणः कुलिशायते पुरपथं सन्तप्तलोहायते  
निर्वातं दहनायते च निविडाङ्गारायते शर्करा ।  
एतस्मिंस् तरुणप्रचण्डमहसः प्रौढातपे सर्वतः   
क्षोणी शुष्यति बालुका च सरितां वह्निस्फुलिङ्गायते ॥१२६०॥  


भवानन्दस्य ।  