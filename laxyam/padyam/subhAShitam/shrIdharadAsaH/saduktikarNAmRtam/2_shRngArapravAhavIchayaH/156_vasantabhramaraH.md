+++
title = "१५६ वसन्तभ्रमरः"

+++


आरक्तायतपुष्पबाणनयने स्निग्धाञ्जनश्यामिकां  
काश्मीरारुणकर्णिकारकुसुमोत्तंसे महानीलताम् ।  
उन्मीलत्तिलकान्तरे मृगमदक्षोदार्द्रबिन्दूपमां  
धत्ते मुग्धतमालकान्तिमधुपीवृन्दं वसन्तश्रियः ॥१२५१॥  


उमापतिधरस्य ।  


पिकत्रोटीदात्रत्रुटितसहकाराग्रमुकुल  
स्रुतक्षीरक्षीवप्रसृतपवनान्दोलतरला ।  
इदानीं वासन्तीदलितकुसुमामोदमुदित  
भ्रमद्भृङ्गश्रेणी रणरणकम् अन्तर् वितनुते ॥१२५२॥  


कालिदासनन्दिनः ।  


निरानन्दाः कौन्दे मधुनि परिभुक्तोज्झितरसे  
वनेष्व् अम्भोजानाम् अविकृतसुखेषु प्रतिहताः ।  
इदानीं चूतानां मुकुलमधुषु प्रेमसरसा   
नवीनेष्व् आकूतं दधति परिगाढं मधुलिहः ॥१२५३॥  


नवकरस्य ।  


मल्लिकामुकुले भाति गुञ्जन्मत्तमधुव्रतः ।  
प्रयाणे पञ्चबाणस्य शङ्खम् आपूरयन्न् इव ॥१२५४॥  


कस्यचित् । (सा।द। ४।९, शा।प। ३७८६)  


अविरलपरागसैकतमकरन्दतरङ्गिणीम् अनुवनान्तम् ।  
पिकयुवतिजानुदध्नीं गाहन्ते मधुपयोषितस् तृषिताः ॥१२५५॥  


आवन्तिकजह्नोः ।  