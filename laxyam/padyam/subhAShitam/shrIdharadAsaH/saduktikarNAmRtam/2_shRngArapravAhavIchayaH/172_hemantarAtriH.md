+++
title = "१७२ हेमन्तरात्रिः"

+++


अन्तर्मन्युविभिन्नदीर्घरसितप्रोद्भूतकण्ठव्यथैर्  
आक्रुष्टास् तटिनीषु कोकमिथुनैर् यावन् निशीथं मिथः ।  
शीतोज्जागरजम्बुकौघमुखरग्रामोपकण्ठस्थलाः   
कृच्छ्रेणोपरमन्ति पान्थगृहिणीचिन्तायता रात्रयः ॥१३३१॥  


अभिनन्दस्य ।  


विश्रामं भज तालवृन्त सुमनोवैकक्षक क्षम्यतां  
श्रीखण्डद्रव वन्दितो’सि सुमनोहाराः पुनर् दर्शनम् ।  
दीपे सम्प्रति कर्मसाक्षिणि परीरम्भाय वामभ्रुवाम्  
एको’पि प्रभवन्ति हैमननिशायामा निशायामिनः ॥१३३२॥  


शुभाङ्कस्य ।  


प्रोद्यत्प्रौढप्रियङ्गुद्युतिभृतिविदलत्कुन्दमाद्यद्द्विरेफे  
काले प्रालेयवातप्रचलविकसितोद्दाममन्दारदाम्नि ।  
येषां नो कण्ठलग्ना क्षणम् अपि तुहिनक्षोददक्षा मृगाक्षी  
तेषाम् आयामियामा यमसदनसमा यामिनी याति यूनाम् ॥१३३३॥  


कस्यचित् । (स्व् १८४३, शा।प। ३९२४)  


विलासिनां भाग्यविजृम्भितेन  
यस्मिन् द्वयं साधु कृतं विधात्रा ।  
यदङ्गनानां विपुलस्तनोष्मा  
व्यधायि दीर्घाश् च कृता रजन्यः ॥१३३४॥  


पुरुषोत्तमदेवस्य ।  


हिमधवलकान्तिकेशी मन्दद्युतितारका बृहत्तिमिरा ।  
द्विगुणीभूता रजनी वृद्धेव शनैः शनैर् याति ॥१३३५॥  


कस्यचित् । (स्व् १८३२, शा।प। ३९१९, सू।मु। ६३।६)  

