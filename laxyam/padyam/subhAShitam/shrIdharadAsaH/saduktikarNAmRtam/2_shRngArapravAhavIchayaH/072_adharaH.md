+++
title = "०७२ अधरः"

+++


अयम् अक्षुण्णकान्तश्री  
रधरो हरिणीदृशः ।  
प्रवालपद्मरागादे  
रुपरि प्रतिगर्जति ॥८३१॥  


धर्माशोकदत्तस्य ।  


अभिनवजवापुष्पस्पर्धी तवाधरपल्लवो  
हसितकुसुमोन्मेषच्छायादरच्छुरितान्तरः ।  
नयनमधुपश्रेणीं यूनाम् अनारतम् आहरं  
स्तरुणि तनुते तारुण्यश्रीर् विलासवतंसताम् ॥८३२॥  


जलचन्द्रस्य ।   


अयं ते विद्रुमच्छायो मरुदेश इवाधरः ।  
करोति कस्य नो मुग्धे पिपासातरलं मनः ॥८३३॥  


कस्यचित् । (सु।र। ४९२)  


विभाति बिम्बाधरवल्लिर् अस्याः  
स्मरस्य बन्धूकधनुर् लतेव ।  
विनापि बाणेन गुणेन येयं  
यूनां मनांसि प्रसभं भिनत्ति ॥८३४॥  


जयदेवस्य ।  


स्याद् बन्धुजीवनिवहैर् यदि पञ्चबाण  
चापश् चलत्कुसुमकेशरचामराङ्कः ।  
स्याद् एव तेन तुलना तरुणि त्वदीय  
बिम्बाधरस्य मधुरस्मितभावितस्य ॥८३५॥  


शङ्करदेवस्य ।  

