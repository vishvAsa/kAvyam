+++
title = "०८० अनुकूलनायकः"

+++


सदा चाटून् जल्पन् सततम् उपहारार्पितमना   
मुखं पश्यन् नित्यं सततम् अविभिन्नाञ्जलिपुटः ।  
अनिच्छन्न् इच्छन् वा क्षणम् अपि न पार्श्वं त्यजति यः  
स किं कामी स्त्रीणाम् अयम् अशरणो भृत्यपुरुषः ॥८७१॥  


श्रीमल्लक्ष्मणसेनदेवस्य ।  


सा बाला वयम् अप्रगल्भमनसः सा स्त्री वयं कातराः  
सा पीनोन्नतिमत् पयोधरयुगं धत्ते सखेदा वयम् ।  
साक्रान्ता जघनस्थलेन गुरुणा गन्तुं न शक्ता वयं  
दोषैर् अन्यजनाश्रितैर् अपटवो जाताः स्म इत्य् अद्भुतम् ॥८७२॥  


[अमरु ३०, सु।र। ४८१, स्भ् १३४६, स्क् ३।४२]  


सालक्तकेन नवपल्लवकोमलेन  
पादेन नूपुरवता मदनालसेन ।  
यस् ताड्यते दयितया प्रणयाराधात्  
सो’ङ्गीकृतो भगवता मकरध्वजेन ॥८७३॥  


[अमरु ५२; सू।मु। ८५।१]  


सामन्तमौलिमणिरञ्जितपादपीठम्  
एकातपत्रम् अवनेर् न तथाधिपत्यम् ।  
अस्याः सखे चरणयोर् अहम् अद्य कान्तम्  
आज्ञाकरत्वम् अधिगम्य यथा कृतार्थः ॥८७४॥  


कस्यचित् । (विक्। ३।४७)  


हारो यत्र व्यवधिरचना त्वं तु येनापराद्धो  
रोमोद्भेदो’प्य् अशिथिलतरालिङ्गनेष्व् अन्तरायः ।  
यस्मिन् वाञ्छा विरमति मिथो नार्धनारीश्वरत्वे  
तद् दाम्पत्यं विभजतु कथङ्कारम् अन्या मृगाक्षी ॥८७५॥  


गोवर्धनस्य ।  