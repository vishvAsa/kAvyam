+++
title = "०७७ रोमवली"

+++


रोमावली कनकचम्पकदामगौर्या  
लक्ष्मीं तनोति नवयौवनसम्भृतश्रीः ।  
त्रैलोक्यलब्धविजयस्य मनोभवस्य  
सौर्वर्णपट्टलिखितेव जयप्रशस्तिः ॥८५६॥  


कस्यचित् । (सु।र। ३९४)  


रोमावली सत्रिवली तरङ्ग  
नाभीह्रदस्योपरि राजते’स्याः ।  
मुखेन्दुभीतस्तनचक्रवाक  
वक्त्रच्युता शैवलमञ्जरीव ॥८५७॥  


धोयीकस्य ।  


दग्धे मनोभवतरौ बाला कुचकुम्भसम्भृतैर् अमृतैः ।  
त्रिवलीकृतालबाला जाता रोमावलीवल्ली ॥८५८॥  


भासस्य ।   


उद्धृतः स्तनभार एष तरले नेत्रे चले भ्रूलते  
रागाधिष्ठितमोष्ठपल्लवम् इदं कुर्वन्तु नाम व्यथाम् ।  
सौभाग्याक्षरमालिकेव लिखिता पुष्पायुधेन स्वयं  
मध्यस्थापि करोति तापम् अधिकं रोमावली केन मे ॥८५९॥  


कस्यचित् । (स्व् १३५४)  


हरति रतिपतेर् नितम्बबिम्ब  
स्तनतटचङ्क्रमसङ्क्रमस्य लक्ष्मीम् ।  
त्रिवलिभवतरङ्गनिम्ननाभी  
ह्रदपदवीम् अधिरोमराजिर् अस्याः ॥८६०॥  


जयदेवस्य ।  