+++
title = "०७० नयनम्"

+++


नलिनं मलिनं विवृण्वती  
पृषतीम् अस्पृशती तदीक्षणे ।  
अपि खञ्जनम् अञ्जनाञ्चिते  
विदधाते रुचिगर्वदुर्विधम् ॥८२१॥  


कविपण्डितश्रीहर्षस्य । (न्च् २।२३, शा।प। ३३०१)  


निजनयनप्रतिबिम्बैर् अम्बुनि बहुशः प्रतारिता कापि ।  
नीलोत्पले’पि विमृशति करम् अर्पयितुं कुसुमलावी ॥८२२॥  


धरणीधरस्य । (सु।र। ३९१, सू।मु। ६७।१३, सा।द। ८।१९)  


नीराजयामि नयने तव यन् मृषोद्य  
मिन्दीवरैः समम् अबद्धमुखाः करं ते ।  
अद्यापि शाम्यति न ते बत पार्वणेन्दु  
बिम्बोपमा सखि मुखाम्बुजकिंवदन्ती ॥८२३॥  


पीताम्बरस्य ।  


अक्षिभ्यां कृष्णशाराभ्याम् अस्याः कर्णौ न बाधितौ ।  
शङ्के कनकताडङ्कपाशत्रासवशाद् इव ॥८२४॥  


बङ्गालस्य ।   


मृगीसम्बन्धिनी दृष्टिर् असौ यदि न सुभ्रुवः ।  
धावति श्रवणोत्तंसलीलादूर्वाङ्कुरे कृतः ॥८२५॥  


बिल्हणस्य । (व्च् ८।७३)  

