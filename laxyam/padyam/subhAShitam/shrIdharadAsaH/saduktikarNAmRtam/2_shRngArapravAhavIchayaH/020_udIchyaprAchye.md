+++
title = "०२० उदीच्यप्राच्ये"

+++


कान्तिं कुङ्कुमकेशरान् मधुरतां द्राक्षारसस्यासवाद्  
वैदर्भीपरिपाकपूतवचसः काव्यात् कवेर् मार्दवम् ।  
पार्श्वाद् एव जरातुरेण विधिना तं तं गृहीत्वा गुणं  
सृष्टा हन्त हरन्ति कस्य न मनः कश्मीरवामभ्रुवः ॥५७१॥  


उमापतिधरस्य ।  


हूणीनां हरिणाङ्कपाण्डुमधुरश्रीभाजि गण्डस्थले  
शोभां काम् अपि बिभ्रति प्रणिहिताः कश्मीरविच्छित्तयः ।  
अप्य् आसां स्तनमण्डले परिणमन् मालूरगौरे श्रियं  
सन्धत्ते नवसान्ध्यरश्मिरुचिरं माञ्जिष्ठपट्टांशुकम् ॥५७२॥  


तस्यैव ।  


उत्तरापथकान्तानां किं ब्रूमो रामणीयकम् ।  
यासां तुषारसम्भेदे न म्लायति मुखाम्बुजम् ॥५७३॥  


अमृतदत्तस्य ।  


अत्रार्द्रचन्दनकुचार्पितसूत्रहार  
सीमन्तचुम्बिसिचयस्फुटबाहुमूलः ।  
दूर्वाप्रकाण्डरुचिरासु गुरूपभोगो  
गौडाङ्गनासु चिरम् एष चकास्ति वेषः ॥५७४॥  


राजशेखरस्य ।  


वासः सूक्ष्मं वपुषि भुजयोः काञ्चनी चाङ्गदश्रीर्  
मालागर्भः सुरभिमसृणैर् गन्धतैलैः शिखण्डः ।  
कर्णोत्तंसे नवशशिकला निर्मलं तालपत्रं  
वेशः केषां न हरति मनो बङ्गवाराङ्गनानाम् ॥५७५॥  


कस्यचित् ।  