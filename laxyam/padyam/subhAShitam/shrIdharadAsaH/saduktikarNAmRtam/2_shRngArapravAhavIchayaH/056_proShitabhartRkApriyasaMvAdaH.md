+++
title = "०५६ प्रोषितभर्तृकाप्रियसंवादः"

+++


द्वारस्तम्भनिषण्णया दयितया वक्रीकृतग्रीवया  
नासाग्रागतवारिबिन्दुविसरैः संसिच्यमानाङ्गया ।  
मन्युस्तम्भितकण्ठगद्गदगिरा प्रोच्चारितार्धाक्षरं  
सन्दिष्टं तव कान्तया पथिक तद् वक्तुं न यत् प्रार्थये ॥७५१॥  


तुतातितस्य ।  


नावस्था वपुषो ममेयम् अवधेर् उक्तस्य नातिक्रमो  
नोपालम्भपदानि वाप्य् अकरुणे तत्राभिधेयानि ते ।  
प्रष्टव्यः शिवमालि केवलम् असौ कच्चिद् भवद्गोचरे  
नायातं मलयानिलैर् मुकुलितं कच्चिन् न चूतैर् इति ॥७५२॥  


वाक्कूटस्य । (सु।र। ७२५)  


कुटजकटवो घ्राता वाताः श्रुतं घनगर्जितं  
निशि निशि मुहुः शून्ये तल्पे कृतः शयनश्रमः ।  
अवधिगणना रेखा पूर्णाः कृता गृहभित्तयो  
न तव सविधं प्राणाः प्राप्ता न वा त्वम् इहागतः ॥७५३॥  


कस्यचित् ।  


विज्ञप्तिर् एषा मम जीवबन्धो  
तत्रैव नेया दिवसाः कियन्तः ।  
सम्प्रत्य् अयोग्यस्थितिर् एष देशः  
करा हिमांशोर् अपि तापयन्ति ॥७५४॥  


विज्जाया गणपतेः ।  


गन्तासि चेत् पथिक हे मम यत्र कान्तस्  
तत्त्वं वचो हर शुचौ जगताम् असह्यः ।  
तापः सगर्जगुरुवारिनिपातभीतस्  
त्यक्त्वा भुवं विरहिणीहृदयं विवेश ॥७५५॥  


लडहचन्द्रस्य ।  