+++
title = "०३७ वासकसज्जा"

+++


तल्पं कल्पितम् एव कल्पयति सा भूयस् तनुं मण्डितां  
भूयो मण्डयति स्वयं रतिपतेर् अङ्गीकरोत्य् अर्चनाम् ।  
गच्छन्त्यां निशि मन्यते क्षतिम् इव द्वारं चिरं सेवते  
लीलावेश्मनि सा करोति मदनक्लान्ता वराकी न किम् ॥६५६॥  


आचार्यगोपीकस्य ।  


दृष्ट्वा दर्पणमण्डले निजमुखं भूषां मनोहारिणीं  
दीपार्चिःकपिशं च मोहनगृहं त्रस्यात्कुरङ्गीदृशा ।  
एवं नौ सुरतं भविष्यति चिराद् अद्येति सानन्दया  
मन्दं कान्तदिदृक्षयातिललितं द्वारे दृगारोपित्ं ॥६५७॥  


रुद्रटस्य । (शृ।ति। १।७६अ)  


अलसवलितैः प्रेमार्द्रार्द्रैर् मुहुर् मुकुलीकृतैः  
क्षणम् अभिमुखैर् लज्जालोलैर् निमेषपराङ्मुखैः ।  
हृदयनिहितं भावाकूतं वमद्भिर् इवेक्षणैः   
कथय सुकृती को’यं मुग्धे त्वयाद्य विलोक्यते ॥६५८॥  


अमरोः । (अमरु ४, सु।र। ५०८; स्व् १०९८, शा।प। ३४१६, सू।मु। ३९।४)  


अङ्गेष्व् आभरणं करोति बहुशः पत्रे’पि सञ्चारिणि   
प्राप्तं त्वां परिशङ्कते वितनुते शय्यां चिरं ध्यायति ।  
इत्य् आकल्पविकल्पतल्परचनासङ्कल्पलीलाशत  
व्यासक्तापि विना त्वया वरतनुर् नैषा निशां नेष्यति ॥६५९॥  


जयदेवस्य । (ग्ग् ६।३)  


अरतिर् इयम् उपैति मां न निद्रा  
गणयति तस्य गुणान् मनो न दोषान् ।  
विरमति रजनी न सङ्गम् आशा  
व्रजति तनुस् तनुतां न चानुरागः ॥६६०॥  


प्रवरसेनस्य । (सु।र। ७२३, शा।प। ३४२७ बिल्हणस्य, पद्या। २१४)  

