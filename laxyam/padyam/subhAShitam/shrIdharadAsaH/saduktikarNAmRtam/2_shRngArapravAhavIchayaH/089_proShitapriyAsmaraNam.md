+++
title = "०८९ प्रोषितप्रियास्मरणम्"

+++


विवेकाद् अस्माभिः प्रमपुरुषाभ्यासरसिकैः  
कथञ्चिन् नीयन्ते रतिरमणबाणैर् अपि हतैः ।  
प्रियाया बालत्वाद् अभिनववियोगात् तव तनोर्  
न जानीमस् तस्या बत कथम् अमी यान्ति दिवसाः ॥९१६॥  


कस्यचित् । (सु।र। ७८०)  


आलम्ब्याङ्गणवाटिकापरिसरे स्वेच्छानतां शाखिकां  
केयूरीभवदल्पशेषवलया बाला समस्तं दिनम् ।  
सा दैवोपहृतस्य मूढमनसो भग्नावधेरद्य मे  
पन्थानं विवृताश्रुणा वदनकेनालोक्य किं वक्ष्यति ॥९१७॥  


कस्यचित् ।  


अनारब्धाक्षेपं परमकृतबाष्पव्यतिकरं   
निगूढान्तस् तापं हृदयविनिपीतं व्यवसितम् ।  
कृशाङ्ग्या यत् पापे व्रजति मयि नैराश्यपिशुनं   
श्लथैर् अङ्गैर् उक्तं हृदयम् इदम् उन्मूलयति तत् ॥९१८॥  


कस्यचित् । (स्व् १३३३)  


उत्कम्पो’पि सकम्प एव हृदये चिन्तापि चिन्तान्विता   
निःश्वासा अपि निःश्वसन्त्य् अनिभृतं बाष्पो’पि बाष्पायते ।  
कान्तां संस्मरतो विदेशवसतेर् नक्तं दिवं कामिनः   
प्रारोहा इव निष्पतन्ति मनसो दुःखानि दुःखान्वितात् ॥९१९॥  


कस्यचित् । (स्व् ११५२)  


निरस्तालङ्कारां नयनजलसिक्ताधरपूटां   
रवावस्तं याते द्विगुणतरखेदालसमुखीम् ।  
अहो दूरस्थां तां करकमलविन्यस्तवदनां  
प्रियां पश्यामीव स्मृतिशरटकुड्ये विलिखिताम् ॥९२०॥  


कस्यचित् ।  

