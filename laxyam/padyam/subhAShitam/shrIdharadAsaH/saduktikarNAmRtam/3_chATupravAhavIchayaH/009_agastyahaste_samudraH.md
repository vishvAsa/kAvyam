+++
title = "००९ अगस्त्यहस्ते समुद्रः"

+++


व्याप्याशाः शयितस्य वीचिवलनैर् उल्लिख्य खं प्रेङ्खतः  
सिन्धोर् लोचनगोचरः स महिमा तेषां तनोत्य् अद्भुतम् ।  
संश्लिष्टाङ्गुलिरन्ध्रलीनमकरग्राहावलिर् नीरवो  
यैर् नायं करशुक्तिकोदरगतो दृष्टो मुनेर् अञ्जलौ ॥१६८१॥  


अभिनन्दस्य । (सु।र। १०५८)  


उद्दामार्कमरीचिमूर्च्छितदृशां येनाध्वगानाम् अयं   
वेलालम्बनजागरूकमनसाम् आरम्भि कर्णज्वरः ।  
क्लेशोच्छृङ्खलचेतसः प्रविशतो गण्डूषगर्भं मुनेर्   
लीनः कुत्र महार्णवस्य स पुनः कल्लोलकोलाहलः ॥१६८२॥  


जलचन्द्रस्य ।  


अयं वाराम् एको निलय इति रत्नाकर इति   
श्रितो’स्माभिस् तृष्णातरलितमनोभिर् जलनिधिः ।  
क एवं जानीते निजकरपुटीकोटरगतं   
क्षणादेनं ताम्यत्तिमिमकरम् आपास्यति मुनिः ॥१६८३॥  


विद्यापतेः । (कुवल्, प्। १०८, सू।मु। २७।१८, सु।र। १०२५, कविनन्दस्य)  


अये वारां राशे कतिपयपयोबिन्दुविभवैर्  
अमीभिर्मा गर्वं वह निरवलेपा हि कृतिनः ।  
न किं लोपामुद्रासहचरकरक्रोडकुहरे   
भवान् दृष्टः कष्टं प्रचलजलजन्तुव्यतिकरः ॥१६८४॥  


विश्वेश्वरस्य ।  


तावद् वेला विषमसलिलावर्तनाभीनिकुञ्ज  
क्रोडभ्राम्यन्मकरशिखरिग्रावरौद्रः समुद्रः ।  
दृष्टो यावन् न खलु चुलुकीभूतनिष्पन्दमूर्तिर्  
लोपामुद्रासहचरकरस्वस्तिकोत्सङ्गवर्ती ॥१६८५॥  


लोपामुद्राकवेः ।  