+++
title = "०४८ सवीर्ययशः"

+++


न तच् चित्रं चित्ते विततकरवालोग्ररसनो  
महीभारं सोढुं भुजभुजगराजः प्रभवति ।  
यद् उद्भूतेनेदं नवविसलतातन्तुशुचिना  
यशोन्रिमोकेण स्थगितम् अवनीमण्डलम् अभूत् ॥१६०६॥  


सङ्घश्रियः । (सु।र। १०१३)  


श्रीमन्पातालकुक्षिम्भरिभरितसुरस्थानम् अम्भोधिरोधो  
रोधि क्ष्माशोधि शुद्धं प्रसरति यद् इदं त्वद्यशस् तत् किम् आहुः ।  
तद् ब्रूमस् त्वत्प्रतापानलमिलनकृतक्वाथसम्भारदूर  
स्फारोत्तालो’यम् अभ्रंलिहलहरिभरो वर्धते दुग्धसिन्धुः ॥१६०७॥  


श्रीकण्ठस्य ।  


चन्द्राभैर् भवतो यशोभिर् अमलैर् विस्तारितायां दिशि  
ज्योत्स्नायां तव वैरिवर्गवदने विश्रान्तम् अन्धं तमः ।  
किं च भ्रूतिलकान्तपातमिलितश्रीभारसंवर्धित  
प्रेमाणि प्रहसन्ति बन्धुकुमुदान्य् आमोदवन्ति स्फुटम् ॥१६०८॥  


गोसोकस्य ।  


दृष्टं सङ्गरसाक्षिभिर् निगदितं वैतालिकश्रेणिभिर्  
न्यस्तं चेतसि खञ्जनैः सुकविभिः काव्येषु सञ्चारितम् ।  
उत्कीर्णं कुशलैः प्रशस्तिषु सदा गीतं च नाकेषदां  
दानैर् निर्जितवैरिवीर भवतश् चन्द्रावदातं यशः ॥१६०९॥  


राजशेखरस्य । (सु।र। १०००)  


मुक्ताशीकरनिर्झरासु सदसि क्षुण्णासु कुम्भस्थलीष्व्  
आदन्तः स्फुटकर्णचामरदृशास्वावर्जिनां दन्तिनाम् ।  
क्षेत्रीकृत्य वरूथिनीं युधि जयश्रीकर्षकेण द्विषां  
येनोप्ता इव मुष्टिभिर् निजयशोबीजच्छटा रेजिरे ॥१६१०॥  


भिक्षोः ।  

