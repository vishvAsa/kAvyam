+++
title = "०५२ अश्वत्थः"

+++


छायाम् अस्य निषेव्य पिप्पलतरोर् आकृष्य शाखाः शतं  
भुक्तं प्राग् इति लज्जया गजपते किं नात्र विश्रम्यते ।  
दैवेनेदृशयोग एव घटितो यत् त्वादृशां कोटिभिस्   
तादृक् तादृग् अयं कृतः पुनर् अभूद् एतादृशः पल्लवैः ॥१८९६॥  


ईश्वरभद्रस्य ।  


सत्यं पिप्पलपादपोत्तम घनच्छायोन्नतेन त्वया  
सन्मार्गो’यम् अलङ्कृतः किम् अपरं त्वं मूर्तिभेदो हरेः ।  
किं चान्यत्फलभोगकृष्टमुखरास् त्वाम् आश्रिताः पत्रिणो  
यत्पुंस्कोकिलकूजितं विदधते तन् नानुरूपं परम् ॥१८९७॥  


शालिकनाथस्य । (सु।र। १०६१, कस्यचित्)  


नोन्मीलन्तु नितम्बिनीकरतलस्पर्धाभृतः पल्लवाः  
प्रत्युद्यान्तु न वैणनाभिमधुरा मोदाः प्रसूनश्रियः ।  
नाभुवन् फलसम्पदो मधुरसप्रस्यन्दभाजस् तथाप्य्  
अश्वत्थस्य गतः सुखेन जगतां वन्द्यस्य जन्मग्रहः ॥१८९८॥  


उमापतिधरस्य ।  


साक्षान् नैष करोति काम् अपि मुदं नादृत्य हन्त्य् आपदो  
न प्रीणाति मनीषिणां श्रवणम् अप्य् आश्वासनासूक्तिभिः ।  
तस्याम्भोधिसुतापतेर् भगवतो’धिष्ठानमात्राद् असौ  
दुःस्वप्नान् विनिवेदितान् अपहरत्य् अश्वत्थभूमीरुहः ॥१८९९॥  


तस्यैव ।  


पत्राणि त्रुटितानि कीटपटलैर् आमूलम् उन्मूलिताः   
शाखा वन्यमतङ्गजैर् न करभैर् आस्वाद्य मुक्ता त्वचः ।  
स्थाणुः केवलम् अस्ति पिप्पलतरोस् तत्रापि शीतातुरैर्  
ग्रामीणैः परितः कुठारपतनारम्भः परामृश्यते ॥१९००॥  


तस्यैव ।  