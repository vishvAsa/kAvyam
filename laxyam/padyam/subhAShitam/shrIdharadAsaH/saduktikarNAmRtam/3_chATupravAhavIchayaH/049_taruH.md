+++
title = "०४९ तरुः"

+++


शाखानाम् उपरि स्थितैः शकुनिभिर् दूराद् गृहीता दिशः  
सद्योमुक्तफलैर् विवृत्य कपिभिः पश्यद्भिर् एव स्थितम् ।  
छायापास् तपरिश्रमैश् च पथिकैर् आत्मा परं रक्षितो  
न क्षुद्रैर् निपतन् निशातपरशावात्मार्पितः शाखिनि ॥१८८१॥  


अभिनन्दस्य ।  


मूर्धारोपणसत्कृतैर् दिशि दिशि क्षुद्रैर् विहङ्गैर् द्रुतं  
छायादाननिराकृतश्रमभरैर् नष्टं मृगैर् भीरुभिः ।  
हा कष्टं फललोलुपैर् अपसृतं शाखामृगैश् चञ्चलैर्  
एकेनैव दवानलव्यतिकरः सोढः परं शाखिना ॥१८८२॥  


कस्यचित् । (सु।र। १०२४)  


सुच्छायं फलभारनम्रशिखरं सर्वार्तिशान्तिप्रदं  
त्वाम् आलोक्य सुभूरुहं खलु वयं मार्गं विहायागताः ।  
अन्तस् ते यदि कोटरोदरचलद्व्यालावलीविस्फुरद्  
वक्तोद्वान्तविषानलातिभयदं धन्यस् तदानीं भवान् ॥१८८३॥  


विद्यायाः । (सु।र। १०५०)  


व्याकुर्महे बहु किम् अस्य तरोः सदैव  
नैसर्गिको यद् उपकाररसः परेषु ।  
उन्मूलितो’पि मरुता बत वारिदुर्गे  
मार्गे यद् अन्यजनसङ्क्रमताम् उपेतः ॥१८८४॥  


कस्यचित् । (सु।र। १०९०)  


सोढप्रौढहिमक्लमानि शनकैः पत्राण्य् अधः   
सम्भाव्यच्छदवाञ्छयैव तरवः केचित् कृतघ्नव्रताः ।  
नामन्य् अन्त तदातनीम् अपि निजच्छायाक्षितिं तैः पुनस्  
तेषाम् एव तले कृतज्ञचरितैः शुष्यद्भिर् अप्य् आस्यते ॥१८८५॥  


अचलसिंहस्य । (सू।मु। ३३।८, बिल्हणस्य; सु।र। १०४२)  

