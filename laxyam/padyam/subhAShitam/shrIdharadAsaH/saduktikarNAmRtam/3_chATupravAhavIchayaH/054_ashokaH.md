+++
title = "०५४ अशोकः"

+++


छायातिसान्द्रशिशिरा नवपल्लवानि  
स्निग्धानि मुग्धसुरभिः स्तवकप्रबन्धः ।  
स्थित्वा फलानि सदृशानि विधेहि मा वा  
दृष्ट्वैव ते मुखम् अशोक वयं विशोकाः ॥१९०६॥  


नाकोकस्य ।  


सन्तु स्वादुफलाः शतं परिमलश्लाघ्यप्रसूनावली  
सम्बाधाश् च शतं वसन्तसमये वैशेषिकाः शाखिनः ।  
उत्फुल्लस्तवकस्रगुज्ज्वलनवप्रोत्खेलवल्लिर् यथा  
कङ्केल्लिः श्रियम् अस्य पुष्यति तथा कः प्रेक्षणीयोपरः ॥१९०७॥  


तस्यैव ।  


कियन्तः सन्त्य् एते जगति तरवः को’पि न पुनः  
प्रसूनार्थं नारीचरणपरिचर्या गतिर् अभूत् ।  
प्रमोदाद् अन्तश् चेद् वलति फलवाञ्छा तव तदा  
वदाशोक श्लाघ्यो भवतु कतरो दोहदविधिः ॥१९०८॥  


जलचन्द्रस्य ।  


केषाञ्चित् कुसुमोदयाद् अनु विना तेनापि केषाञ्चन  
स्फायन्ते धरणीरुहाम् इह दिनैर् द्वित्रैः फलश्रेणयः ।  
पुष्पश्रेणिषु पद्मरागपदवीपत्रेषु कान्ताकर  
श्रीर् इत्य् एव फलाद् ऋते बत गतः कङ्केल्लिजन्मग्रहः ॥१९०९॥  


उमापतिधरस्य ।  


किं ते नम्रतया किम् उन्नततया किं ते घनच्छायया  
किं ते पल्लवलीलया किम् अनया चाशोक पुष्पश्रिया ।  
यत् त्वन्मूलनिषण्णस्विन्नपथिकस्तोमः स्तुवन्न् अन्वहं  
न स्वादूनि मृदूनि खादति फलान्य् आकण्ठम् उत्कण्ठितः ॥१९१०॥  


कविराजश्रीनारायणस्य । (शा।प। १००४, सू।मु। ३३।३२, श्रीभोजदेवस्य; सु।र। १०३८, कस्यचित्)  