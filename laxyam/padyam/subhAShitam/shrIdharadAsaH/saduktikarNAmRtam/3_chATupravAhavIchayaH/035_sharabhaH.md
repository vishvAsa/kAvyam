+++
title = "०३५ शरभः"

+++


उन्मुक्तक्रमहारिशैलशिखरात् क्रामन्तम् अन्यो धरः  
को’त्र त्वां शरभीकिशोरपरिषद्धौरेय धर्तुं क्षमः ।  
तस्माद् उद्गमकेलिलङ्घनकलाद् उर्वीतलाद् उद्व्रज  
त्वद्वासाय स एव कीर्तिकनकज्योत्स्नो गिरीणां पतिः ॥१८११॥  


वल्लणस्य । (सु।र। १०५६)  


यस्यानुद्धुरगन्धवातकणिकातङ्कार्तिनानादरी  
कोणोदञ्चदुरोनिगूहितशिरःपुच्छा हरीणां गणाः ।  
दृप्यद्दुर्जयगन्धसिन्धुरजयोत्खातेन का मे स्तुतिः  
स्मेरो’यं शरभः परां हृदि घृणाम् आयाति जातस्मयः ॥१८१२॥  


तस्यैव । (सु।र। १०४६)  


अपि मृगपतिना करीन्द्रकुम्भस्थल  
दलनोद्गतपौरुषेण यस्य ।  
भयचकितदृशा प्रनष्टम् उच्चैः   
स हि शरभीकुलराजचक्रवर्ती ॥१८१३॥  


माधवस्य ।   


यः पृथ्वीवलयेषु विर्कमकथासीमास्थितिर् लाघव  
क्रीडान्यक्कृतमारुतिर् मृगपतेर् निःसीमदर्पज्वरः ।  
तादृक् तादृग् उदञ्चदञ्चितचयैर् आश्चर्यकारी दिशाम्   
ईशानां सरभः कथं स हि भवेद् अर्वाग् गिरां गोचरः ॥१८१४॥  


मकरन्दस्य ।  


नखज्योत्स्नागुच्छस्नपितगजगण्डस्थलभिदां  
मृगेन्द्राणां जेतुस् तव समरभूमिषु शतशः ।  
हते वा नीते वा बत लघुतरां शोच्यपदवीं  
शुनीनां नाथे’स्मिन् सरभ रभसस्यानवसरः ॥१८१५॥  


कस्यचित् ।  