+++
title = "०४१ मत्तगजः"

+++


गले पाशस् तीव्रश् चरणयुगयुग्मे च निगडो  
दृढः कक्षाबन्धः शिरसि सृणिघातः खरतरः ।  
नरः स्कन्धारूढो बत रमणयोग्ये’पि समये   
न जानीमो मूढ द्विरदवर कस्मात् तव मदः ॥१८४१॥  


लङ्गदत्तस्य । (शा।प। ९३१)  


अयं दूरभ्रान्तः पटुतरपिपासाकुलमनाः   
कपोले ते मत्तद्विप निपतितः षट्पदयुवा ।  
त्वम् अप्य् एतां पीनश्रवणदरदोलाव्यसनितां   
विमुञ्च स्वाच्छन्द्याद् अपनयतु तावत् तृषम् इमाम् ॥१८४२॥  


सुरभेः ।  


नीवारप्रसवाग्रमुष्टिकवलैर् यो वर्धितः शैशवे  
पीतं येन सरोजिनीदलपुटे होमावशिष्टं पयः ।  
तं दानावसरे तु मत्तमधुप व्यालोलगण्डं गजं  
सानन्दं सभयं च पश्यति मुहुर् द्वारे स्थितस् तापसः ॥१८४३॥  


मनोकस्य । (स्व् ६३७, शा।प। ९१८, सु।र। १६८९)  


दानक्लिन्नकटस्य कुञ्जरपतेः स्वच्छन्दसंवर्धनैः   
क्षीयन्ते यदि कोटयो’प्य् अपचयः किं तेन भूमीभुजाम् ।  
येनैकेन रणाङ्गणप्रणयिना निर्जित्य शत्रोः पदं  
दीयन्ते निजनायकाय वसुधाचक्राधिपत्यश्रियः ॥१८४४॥  


वासुदेवसेनस्य ।  


ग्राम्याम् अग्रे करेणुं स्वयम् उपनयता येन बद्धो’सि पाशैर्  
येन क्षुण्णं शिरस् ते सृणिभिर् अमसृणैर् येन बाह्यः कृतो’सि ।  
तत्पादाङ्गुष्ठसञ्ज्ञा परवशहृदयो द्रष्टुकामान् अमन्तून्  
जन्तून् अभ्येषि हन्तुं त्वम् असि गजपते सत्यम् एको मदान्धः ॥१८४५॥  


उमापतिधरस्य ।  