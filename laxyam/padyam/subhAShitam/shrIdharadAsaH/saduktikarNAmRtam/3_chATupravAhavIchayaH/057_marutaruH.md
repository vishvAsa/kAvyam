+++
title = "०५७ मरुतरुः"

+++


फणी मूलश्वभ्रे वपुर् अविरलं कीटपटलैः  
शिरो गृध्रश्रेणीविधुरितम् अधः कण्ठकचितम् ।  
इतीदं जानीमश् चिरम् अपथभाजस् तव तरो  
तथाप्य् अस्याम् अक्ष्मारुहि भुवि भवान् एव शरणम् ॥१९२१॥  


वैद्यगदाधरस्य ।  


प्रथमम् एव गुरु क्व मरुद्रुमे  
तरुणितापकृतापदि पल्लवम् ।  
यद् अपि किं क्वचिद् उञ्च्तम् आशु तत्  
कवलितं करभैर् अतिभैरवैः ॥१९२२॥  


चपलदेवस्य ।  


आश्यानैर् गलितं दलैर् बत कथाशेषाः प्रसूनश्रियो  
नोद्भेदो’पि फलं प्रति प्रतिदिशं याता निराशाः खगाः ।  
आपातालविशुष्कमूलकुहरोन्मीलज्जटासन्ततिस्   
तूष्णीम् अस्ति तथाप्य् अकालजलदं ध्यायन् मरुक्ष्मारुहः ॥१९२३॥  


भट्टशालीयपीताम्बरस्य ।  


नासाग्रे पवनः परं नयनयोर् आपः क्र्या चेतसि  
स्थैर्यं दाहभरेषु किं नु विदिता नैता मरुक्षोणयः ।  
यत्राशाशतसम्भ्रमेण पथिकैर् लब्धो’पि भूमीरुहस्  
तेषाम् एव निदाघबिन्दुनिचयैः सेकस्थितिं वाञ्छति ॥१९२४॥  


सोढगोविन्दस्य ।  


कल्याणं नः किम् अधिकम् इतो जीवनार्थं यद् अस्माल्  
लूत्वा वृक्षान् अहह दहसि म्रातरङ्गारकार ।  
किं त्व् एतस्मिन्न् अशनिपिशुनैर् आतपैर् आकुलानाम्  
अध्वन्यानाम् अशरणमरुप्रान्तरे को’भ्युपायः ॥१९२५॥  


गदाधरस्य । (शा।प। ११८३, सू।मु। ३३।६, सु।र। १०३९)  

