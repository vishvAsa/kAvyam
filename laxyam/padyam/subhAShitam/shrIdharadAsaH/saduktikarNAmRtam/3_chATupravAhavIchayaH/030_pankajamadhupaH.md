+++
title = "०३० पङ्कजमधुपः"

+++


त्वल्लीलातरलेन मत्तकरिणा रुग्णे च पद्माकरे  
प्राणास् ते यदि वल्लभास् तद् अपि किं निष्पङ्कजा मेदिनी ।  
दूरीकृत्य तु पङ्कजं मधुप हे तस्यैव यद् गण्डयोर्  
दानाम्भौ निरतो’सि तद् वयम् अहो वक्तुं च लज्जामहे ॥१७८६॥  


जलचन्द्रस्य ।  


हुताशज्वालाभे स्थितवति रवाव् अस्तशिखरे  
पिपासुः किञ्जल्कं प्रविशति सरोजं मधुकरः ।  
तदन्तःसंरोधं न गणयति सन्ध्यासमयजं  
जनो’र्थी नायासं गणयति किलैकान्ततृषितः ॥१७८७॥  


कस्यचित् । (स्व् १९१७)  


विगलतु नाम मधूकं   
परिणतिम् अभ्येतु हन्त सहकारः ।  
न मधुदरिद्रो मधुपः   
शङ्के पङ्केरुहे जयति ॥१७८८॥  


जह्नोः ।  


अमीषाम् आमोदप्रणयसुभगं सङ्गतम् अभूत्   
प्रसूनैर् उन्निद्रैः सह बहुभिर् एव प्रतिवनम् ।  
उदन्या न क्वापि व्यरमद् अरविन्दे परम् अमी   
पिबन्ति स्वच्छन्दं रसम् उदर०पूरं मधुलिहः ॥१७८९॥  


शाटोकस्य ।  


इह परिमलो यत्र व्यक्तो न तत्र मधुश्रियो  
मधु समधिकं यस्मिंस् तस्मिन् न गन्धसमृद्धयः ।  
इति मरुवकं निन्दन् कुन्दाद् अपेतकुतूहलः  
कमलम् अधिकं स्मारं स्मारं विषीदति षट्पदः ॥१७९०॥  


उमापतिधरस्य ।  

