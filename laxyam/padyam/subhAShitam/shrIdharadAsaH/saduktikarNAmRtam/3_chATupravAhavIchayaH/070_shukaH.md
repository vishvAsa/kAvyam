+++
title = "०७० शुकः"

+++


प्रतिजागृहि दुस्त्यजं वपुः  
शुक शोकं ननु मा वृथा कृथाः ।  
क्व वनं क्व च पञ्जरोदरं  
तव दोषः स्फुटवादिता न चेत् ॥१९८६॥  


अचलसिंहस्य ।  


अयि शाकुनिक कृतो’ञ्जलिर् इतरे न कतीह जीवनोपायाः ।  
हत्वा शुकान् किम् एतद् विपिनम् असारस्वतं कुरुषे ॥१९८७॥  


वैद्यगदाधरस्य ।  


एकत्र प्राकृतैः साम्यम् अन्यत्र परतन्त्रता ।  
शुकस्य परितोषाय न वनं न च पत्तनम् ॥१९८८॥  


उमापतिधरस्य ।  


अयि खलु बधिराधिराज कीरं   
तुदसि शलाकनिपातनेन मोहात् ।  
अनिशम् अपि सुधानिधानवाणीं   
रचयतु मौनमुखो’स्तु वा समस्ते ॥१९८९॥  


भ्रातः कीर किम् अत्र नीरसतरुस्कन्धे मधुस्यन्दिभिर्  
व्याहारैस् तव वस्तुवर्णितकथाबन्धैर् मुधायं श्रमः ।  
नैते दाडिमशाखिनः परिणतैर् येषां फलैर् अन्तरं  
निर्भिद्यापि गुणानुरक्तम् अशठैर् आविष्क्रियन्ते मुदः ॥१९९०॥  


लौलिकस्य ।  

