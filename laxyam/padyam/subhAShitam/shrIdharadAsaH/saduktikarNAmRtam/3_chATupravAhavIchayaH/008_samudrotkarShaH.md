+++
title = "००८ समुद्रोत्कर्षः"

+++


मर्यादैकपरायणस्य जलधेर् वेलातटक्ष्मारुहां  
यल् लक्ष्मीर् अनपायिनी भगवतो माहात्म्यम् अस्यैव तत् ।  
एतस्मिन् क्षुभिते तु वीचिवलनैर् विश्वं निपीय स्थिते  
सूर्याचन्द्रमसोर् अपीह न कथा के’मी तटान्तद्रुमाः ॥१६७६॥  


धोतीकस्य ।  


एकेनैव पयोधिना जलमुचस् ते पूरिताः कोटिशो   
जातो नास्य कुशाग्रलीनतुहिनश्लक्ष्णो’पि तोयव्ययः ।  
आहो शुष्यति दैवदुर्विलसितैर् अम्भोभिर् अम्भोमुचः   
सम्भूयापि विधातुम् अस्य रजसः स्तैमित्यम् अप्य् अक्षमाः ॥१६७७॥  


शब्दार्णवस्य । (सु।र। १०४७)  


किं ब्रूमो जलधेः श्रियं स हि खलु श्रीजन्मभूमिः स्वयं  
वाच्यः किं महिमास्य यस्य हि किल द्वीपं महीति श्रुतिः ।  
त्यागः को’पि स तस्य बिभ्रति जगद् यस्यार्थिनो’प्य् अम्बुदाः  
शक्तेः कैव कथापि यस्य भवति क्षोभेण कल्पान्तरम् ॥१६७८॥  


तस्यैव । (सु।र। ११९६; सू।मु। १०४।१०)  


एतस्माज् जलधेर् जलस्य कणिकाः काश्चिद् गृहीत्वा ततः   
पाथोदाः परिपूरयन्ति जगतीं रुद्धाम्बरा वारिभिः ।  
अस्मान् मन्दरकूटकोटिघटनाभीतिभ्रमत् तारकां   
प्राप्यैकां जलमानुषीं त्रिभुवने श्रीमान् अभूद् अच्युतः ॥१६७९॥  


हरेः । (सु।र। ११९७, मुञ्जराजस्य; सू।मु। १०४।९, जलमानुषीरुद्रस्य)  


मर्यादाभङ्गभीतेर् अमृतमयतया धैर्यगाम्भीर्ययोगान्   
न क्षुभ्यन्त्य् एव तावन् नियमितसलिलाः सर्वदैते समुद्राः ।  
आहो क्षोभं व्रजेयुः क्वचिद् अपि समये दैवयोगात् तदानीं  
न क्षोणी नाद्रिवर्गो न च रविशशिनौ सर्वम् एकार्णवं स्यात् ॥१६८०॥  


सुवर्णरेखस्य । (सु।र। १०४८)  

