+++
title = "०६७ हंसः"

+++


गतं तद् गाम्भीर्यं तटम् उपगतं जालिकशतैः  
सखे हंसोत्तिष्ठ त्वरितम् अमुतो गच्छ सरसः ।  
न यावत् पङ्काम्भःकलुषिततनुर् भूरि विरसन्  
बकोटो वाचाटश् चरणयुगलं मूर्ध्नि कुरुते ॥१९७१॥  


डिम्बोकस्य । (स्व् ७०७, शा।प। ८१०, सू।मु। १५।८)  


प्रालेयांशुमरीचिनालधवलान् आस्वाद्य कन्दाङ्कुरान्  
पीतं यैर् जलजन्मकेशरपरिष्वङ्गाधिवासं पयः ।  
हंसास् ते’पि सखे तडाग भवतः क्रीडासहस्राविणो  
जाताः पङ्किलबालवीरणदलद्रोणीजलग्राहिणः ॥१९७२॥  


जलचन्द्रस्य ।  


स्थित्वा चिरं नभसि निश्चलतारकेण  
मातङ्गसङ्गकलुषां नलिनीं विलोक्य ।  
उत्पन्नमन्युपरिघर्घरनिःस्वनेन  
हंसेन साश्रु परिवृत्य गतं नु लीनम् ॥१९७३॥  


कस्यचित् ।  


ककुभि ककुभि ध्वान्तक्षुब्धं वितत्य विधाय च  
श्रुतिपुटभिदो गर्जाः श्रेयः कृतं परम् अम्बुदैः ।  
कथम् इतरथा जातोद्वेगः समुज्झितपल्वलः  
कनककमलोत्तंसे हंसः स नन्दति मानसे ॥१९७४॥  


अचलसिंहस्य ।  


तटम् उपगतं पद्मे पद्मे निवेशितम् आननं  
प्रतिपुटकिनी पत्रच्छायं प्रतिक्षणम् आसितम् ।  
नयनसलिलैर् उष्णैर् उष्णीकृता जलवीचयो  
जलदमलिनां हंसे नाशां विलोक्य गमिष्यता ॥१९७५॥  


छित्तिपस्य ।  

