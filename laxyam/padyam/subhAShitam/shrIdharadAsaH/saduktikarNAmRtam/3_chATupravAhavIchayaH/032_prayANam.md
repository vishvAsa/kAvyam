+++
title = "०३२ प्रयाणम्"

+++


नृपतिमुकुटरत्नं त्वत्प्रयाणप्रशस्तिं  
प्रबलभरनिमज्जद्भूधराक्रान्तभोगः ।  
लिखति दशनटङ्कैर् उत्पतद्भिः पतद्भिर्  
जरठकमठभर्तुः कर्परे सर्पराजः ॥१५२६॥  


त्रिपुरारिपालस्य ।  


दिग्यात्रासु तदीयसैनिकभरक्षुब्धाब्धिकोलाहल  
त्रस्तश्रीपरिरम्भमीलितदृशो देवस्य कंसद्विषः ।  
सस्वेदालसपाणिपल्लवगलत्कौमोदकीम् आदराद्  
उद्गम्यानमत्फणः फणभृतां भर्ता बिभर्ति क्षितिम् ॥१५२७॥  


तस्यैव ।  


राजन् दुःसहदोःप्रतापदलिताशेषक्षितीशस्य ते  
वेलालोकनकौतुकेन भवतः को’यं प्रयाणे रसः ।  
यद्दन्तीन्द्रचमूमहाभरनमन्नेमिः क्रमाद् एकतो  
भूर् अन्यत्र समुन्नता फणिपतेर् मौलौ न वर्तिष्यते ॥१५२८॥  


गदाधरनाथस्य ।  


ते दिक्पालविलासिनीकुचतटे कस्तूरिकाकान्तयो  
वैरिस्त्रीवदनेषु साञ्जनगलन्नेत्राम्बुमैत्रीधराः ।  
स्वर्गङ्गाकमलेषु भृङ्गरुचयो यस्य प्रयाणे बभुर्  
निर्धूताः पवनेन मत्तकरिणां दानाम्भसां बिन्दवः ॥१५२९॥  


विश्वेश्वरस्य ।  


अम्भः कर्दमताम् उपैति सहसा पङ्कद्रवः पांशुतां   
पांशुर् वारणकर्णतालपवनैर् दिक्प्रान्तनीहारताम् ।  
निम्नत्वं गिरयः समं विषमतां शून्यं जनस्थानतां   
निर्याते त्वयि राज्यपाल भवति त्यक्तस्वभावं जगत् ॥१५३०॥  


महोदधेः । (सु।र। १४२८)  

