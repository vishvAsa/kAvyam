+++
title = "०४७ मृगी"

+++


अनुगृहाण शिशून् अभिलङ्घिता   
शबरवारिविहारवनस्थली ।  
विसृज कातरताम् इदम् अग्रतो   
हरिनि कारुणिकस्य तपोवनम् ॥१८७१॥  


कस्यचित् ।  


हरिणि भिल्लसमाजसमाकुलं  
व्रज सरो’थ किम् अत्र विलम्बसे ।  
विशति पातुम् अपो न तपोवनाद्  
इदम् अभक्ष्यपला कपिलापि गौः ॥१८७२॥  


चपलदेवस्य ।  


हरिणि सानुनि मानुषवर्जिते  
चर विसृज न निर्भरम् अर्भकान् ।  
तव तरक्षुकुलक्षुभितोदरे   
वसुमतीभृति निर्वृतिर् एव का ॥१८७३॥  


तस्यैव ।  


इह निभृतनिपातमूकपादं  
वलयितकार्मुकवल्लयः किराताः ।  
भवदलसविलोकनानभिज्ञा  
मृगगृहिणि प्रहरन्ति गच्छ दूरम् ॥१८७४॥  


मन्दोकस्य ।  


आदाय मांसम् अखिलं स्तनवर्जम् अङ्गान्   
मां मुञ्च वागुरिक यामि कुरु प्रसादम् ।  
सीदन्ति शष्पकवलग्रहणानभिज्ञा   
मन्मार्गवीक्षणपराः शिशवो मदीयाः ॥१८७५॥  


छित्तिपस्य । (स्व् ६६०, शा।प। ४०१५, सू।मु। ९०।१)  

