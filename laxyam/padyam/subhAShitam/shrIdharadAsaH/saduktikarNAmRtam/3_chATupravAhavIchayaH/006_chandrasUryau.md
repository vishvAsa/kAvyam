+++
title = "००६ चन्द्रसूर्यौ"

+++


चारित्राणि रवेर् जयन्ति जगताम् अग्रे तमो दुर्गतिं  
दृष्टास्तं व्रजतापि येन शशभृत्यारोपिता दीप्तयः ।  
प्रीताः स्म पुनर् अस्य सम्प्रति सदाचारेण शीतद्युतेर्  
यत् तद् बन्धुषु पङ्कजेषु किम् अपि प्रारम्भि दुर्नाटकम् ॥१६६६॥  


जलचन्द्रस्य ।  


दिवसरजनीनाथौ पुंसः परस्य विलोचने  
कमलकुमुदानन्दग्रन्थी तमःपरिपन्थिनौ ।  
तपनशशिनौ सृष्ट्वा राहुग्रहं सृजता त्वया   
कथम् अपयशस् तादृग् धातः स्वहस्तितम् आत्मनः ॥१६६७॥  


वैद्यगदाधरस्य ।  


विरम तिमिर साहसाद् अमुष्माद्  
दिनमणिर् अस्तम् उपागतस् ततः किम् ।  
कलयति न पुरोमहो महोर्मि  
प्लुतवियदभ्युदयत्य् अयं सुधांशुः ॥१६६८॥  


श्रीवल्लालसेनदेवपादानाम् । (शा।प। ७६३, सू।मु। ११।६)  


तत् तावद् एव शशिनः स्फुरितं महीयो  
यावन् न तिग्मरुचिमण्डलम् अभ्युदेति ।  
अभ्युद्गते सकलधामनिधौ तु तस्मिन्न्  
इन्दोः सिताभ्रपटलस्य च को विशेषः ॥१६६९॥  


मधुकूटस्य । (स।क।आ। २।८७, स्व् ५५५, सु।र। १२०५)  


विश्वेषां दधता प्रबोधपदवीं येनानुषङ्गात् कृताः   
स्वेषाम् अम्बुरुहां श्रियः स भगवान् उष्णो’पि सेव्यो रविः ।  
शीतेनापि किम् इन्दुना यद् उदये तस्यैव यद् बान्धवैर्  
उद्बुद्धं कुमुदैर् इदं तु शिरसा कृत्स्नं जगद् घूर्णते ॥१६७०॥  


उमापतिधरस्य ।  