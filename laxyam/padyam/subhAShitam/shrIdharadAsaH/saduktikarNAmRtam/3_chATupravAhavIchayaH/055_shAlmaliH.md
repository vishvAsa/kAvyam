+++
title = "०५५ शाल्मलिः"

+++


पुष्पं रक्षतु कण्टकैः परिमलेनानन्दयन् केतकीः   
किं चासौ पनसः सुधासहचरस्वादातिहृद्यं फलम् ।  
नामोदः कुसुमे फलेषु न रसस् तत् किं मुधा शाल्मले  
काण्डं निर्भरम् आवृणोषि विषमैर् आमूलतः कण्टकैः ॥१९११॥  


नाकोकस्य ।  


मूलं कण्ठककर्परैर् उपचितं निःसारम् अन्तर्वपुर्  
निर्गन्धं कुसुमं फलं क्षुधि मुधा पत्रैर् न हृद्यं क्वचित् ।  
वृद्धिर् गृध्रपरिग्रहाय तद् अहो वक्तव्यम् अन्यत् परं  
भ्रातः शाल्मलिवृक्ष नास्ति भवतः किञ्चिन् महत्त्वोचितम् ॥१९१२॥  


कस्यचित् ।  


आहूतः परितो दिगन्तगतिभिः शाखाभराडम्बरैः  
किं रे जाल्म जवेन शाल्मलिफलप्रत्याशया धावसि ।  
तस्मिन्न् एकपदे भिदेलिमफलव्यालोलतूलोत्करैर्   
अध्वानो’पि निमीलिताक्षम् अटता न प्रेक्षणीयाः पुरः ॥१९१३॥  


जलचन्द्रस्य ।  


प्रसारः शाखानां स्थगितगगनाभोगमहिमा  
समृद्धिः शोणाम्भोरुहवनसमाना सुमनसाम् ।  
प्रकाण्डश्रीर् वाचाम् अपि न विषयः शाल्मलितरोस्  
तथाप्य् अंशुश्रेणीमयम् अनुपभोग्यं बत फलम् ॥१९१४॥  


उमापतिधरस्य ।  


एतस्मिन् कुसुमे स्वभावमहति प्रायो महीयः फलं  
रम्यं स्वादु सुगन्धि शीतलम् अलं प्राप्तव्यम् इत्य् आशया ।  
शाल्मल्याः परिपाककालकलनाबोधेन कीरः स्थितो  
यावत् तत्पुटसन्धिनिर्गतपतत्तूलं फलात् पश्यति ॥१९१५॥  


शालिकनाथस्य । (सु।र। १०६३)  

