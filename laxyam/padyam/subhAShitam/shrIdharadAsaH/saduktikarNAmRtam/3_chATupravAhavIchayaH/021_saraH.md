+++
title = "०२१ सरः"

+++


मञ्जुस्वनाः शकुनयः सुभगो’वतारो  
रम्यं च शाद्वलम् अधस् तटपादपानाम् ।  
इत्य् आदि साधु सकलं कमलाकरस्य   
किं त्व् आविलं जनितम् अम्बु नवोदकेन ॥१७४१॥  


मङ्गलस्य ।  


प्रतिविपिनम् अनिन्द्यस्वादुविस्फारवारि  
प्रविचरदुरुपत्रिव्यूहनिर्वाहभाजः ।  
कति न कति तडागाः सन्ति किन्त्व् अस्य हंस  
प्रवर वहति कस् ते मानसस्य प्रतिष्ठाम् ॥१७४२॥  


कस्यचित् ।  


वारां धारणम् अध्वनीनविधुरच्छेदाय भृङ्गस्रजां  
हर्षायाम्बुजसञ्चयः सितगरुत्प्रीत्यै मृणालग्रहः ।  
का वा तस्य कथार्घितस्य सरसो यत् तीरजन्माप्य् असौ  
दूराद् एव दृशोः श्रमं हरति नः स्निग्धावलोकस् तरुः ॥१७४३॥  


वैद्यगदाधरस्य ।  


अमीषाम् उष्णांशोः किरणनिकराणां परिचयात्   
सरस् तीक्ष्णं मा भूस् तव किल निसर्गः शिशिरिमा ।  
दुरात्मानो ह्य् एते कतिपयपयोबिन्दुरसिकान्   
निरस्यन्तः पान्थांस् त्वयि किम् अपि शोषं विदधति ॥१७४४॥  


उमापतिधरस्य ।  


सलीलं हंसानां पिबति निवहो यत्र विमलं  
जलं मोहात् तस्मिन् सरसि रुचिरे चातकयुवा ।  
स्वभावाद् गर्वाद् वा न पिबति पयस् तस्य शकुनैः  
किम् एतेनोच्चैस् त्वं भवति लघिमा वापि सरसः ॥१७४५॥  


शकटीयशवरस्य । (सु।र। १०७०, कस्यचित्)  

