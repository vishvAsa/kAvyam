+++
title = "०६० मेघः"

+++


अभ्युन्नतो’सि सलिलैः परिपूरितो’सि   
त्वाम् अर्थयन्ति विहगास् तृषितास् तथैते ।  
कालः पयोधर परोपकृतेस् तवायं   
चण्डानिलव्यतिकरे क्व भवान् क्व ते वा ॥१९३६॥  


वाञ्छोकस्य ।  


अये पाथोवाह स्थगय ककुभो’न्यास्तत इतस्   
त्यजैतां सीमानं वसति मुनिर् अस्यां कलशभूः ।  
उदञ्चत्कोपे’स्मिन् स जलधिर् अपि स्थास्यति न ते   
यतः पायं पायं सलिलम् इह शौर्यं प्रथयसि ॥१९३७॥  


वैद्यगदाधरस्य ।  


आकल्पं यदि वर्षसि प्रतिदिनं धारासहस्रैस् तथाप्य्  
अम्भोधौ कलयत्य् अगाधजठरे कस् तावकीनं श्रमम् ।  
अम्भोद क्षणमात्रम् उज्झसि पयः पृष्ठे यदि क्ष्माभृतां   
तत् किं न प्रसरन्ति निर्झरसरिद्व्याजेन ते कीर्तयः ॥१९३८॥  


वासुदेवस्य ।  


एते ते पुरतो मरुस्थलभुवः प्रोच्चण्डदावानल  
ज्वालालीढकठोरसूरकिरणप्लुष्टच्छदाः शाखिनः ।  
तान् एतान् अवधीर्य खिन्नवपुषो दुःशीलझञ्झानिल  
क्रीडाभिर् न पयोद गन्तुम् उचितं वेलाभिषिक्तद्रुमान् ॥१९३९॥  


योगेश्वरस्य ।  


अये पश्यावस्थाम् अकरुणसमीरव्यतिकर  
स्फुरद्दावज्वालावलिजटिलमूर्तेर् विटपिनः ।  
अमुं कालक्षेपं त्यज जलद गम्भीरमधुरैः   
किम् एभिर् निर्घोषैः सृज झटिति झात्कारि सलिलम् ॥१९४०॥  


अचलसिंहस्य । (सु।र। १०२९)  

