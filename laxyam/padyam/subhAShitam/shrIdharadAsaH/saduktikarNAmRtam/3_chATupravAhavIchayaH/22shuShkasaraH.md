+++
title = "२२शुष्कसरः"

+++


निःसारिते’म्भसि कृषीबलमण्डलेन  
कोलव्रजैः कवलितासु मृणालिकासु ।  
तीरद्रुमे दवहते’द्य सखे’ध्वनीन  
शोकाय केवलम् अलोकि सरस् त्वयेदम् ॥१७४६॥  


वैद्यगदाधरस्य ।  


कासारे मदमत्तवारणगणैर् आकुम्भमग्नं पयः  
पीतं यत् प्रभवोरुवीचिवलनैर् व्याप्तं समस्तं जगत् ।  
तस्मिन्न् एव रवेः प्रचण्डकिरणश्रेणीनिपीताम्भसि  
प्राप्ताः पान्थनखम्पचाः प्रतिपदं मध्यस्थलीभूमयः ॥१७४७॥  


माधवस्य ।   


स्थलं पाशैर् व्याप्तं प्रबलपवनैर् अम्बुजवनं  
जलं क्षीणप्रायं विवरशरणं च्âण्डजकुलम् ।  
इदानीम् एतस्मिन् सरसि चिरसेवाप्रणयिनां  
विहङ्गानां भावी स खलु पुटपाकव्यतिकरः ॥१७४८॥  


कस्यचित् ।  


वातैः शीकरवर्षिभिः श्रुतिसुखैर् हंसावलीनिस्वनैर्  
उन्निद्रैः कमलैः पयोभिर् अमलैर् नीत्वा परां निर्वृतिम् ।  
पश्चात् क्षीणधनां वहन् निजतनुं धन्यो मृणालीच्छलाद्  
अर्थिभ्यः प्रददौ नवेन्दुविशदान्य् अस्थीनि पद्माकरः ॥१७४९॥  


भव्यस्य । (सु।र। १६५७, कस्यचित्)  


मदोष्णप्रागल्भ्याद् वनकरिघटा यत्र विमले  
ममज्जुर् निःशङ्कं तटनिकट एवोन्नतकराः ।  
गते शोषं दैवाद् वरसरसि तत्रैव तरला   
बकग्रासत्रासाद् विशति शफरी पङ्कम् अधुना ॥१७५०॥  


मधुरशीलस्य । (सु।र। १०४३, कस्यचित्)  

