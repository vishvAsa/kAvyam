+++
title = "००५ चन्द्रः"

+++


सुधांशोर् जातेयं कथम् अपि कलङ्कस्य कणिका   
विधातुर् दोषो’यं न च गुणनिधेस् तस्य किम् अपि ।   
स किं नात्रेः पुत्रो न किम् उ हरचूडार्चनमणिर्  
न वा हन्ति ध्वान्तं जगद् उपरि किं वा न वसति ॥१६६१॥  


दङ्कस्य ।  


अस्मिन्न् अभ्युदिते जगत्त्रयदिशाम् उल्लासहेतौ दिशाम्   
आस्यम्लानिहरे सुधारसनिधौ देवे निशास्वामिनि ।  
वक्त्रं मुद्रितम् अम्बुजन्म भवता चेत् किं ततः शाश्वतं   
नैतस्येश्वरमौलिमण्डनमणेर् गायन्ति विश्वे यशः ॥१६६२॥  


वैद्यगदाधरस्य ।  


अजनि भगवान् अस्माद् वेधाः शिरःसु सुधाभुजां   
कृतपदम् इदं चैतद् देव्याः श्रियो धृतिमन्दिरम् ।  
तद् इह भुवनाभोगश्लाघ्ये सरोरुहि यच् चिरं   
शशधर तव द्वेषारम्भः स एष जडग्रहः ॥१६६३॥  


तस्यैव ।  


नयनम् असि जनार्दनस्य शम्भोर्  
मुकुटमणिः सुदृशां त्वम् आदिदेवः ।  
त्यजसि न मृगमात्रम् एतद् इन्दो  
विरमति येन कलङ्ककिंवदन्ती ॥१६६४॥  


रामदासस्य । (शा।प। ७५५)  


आशाः प्रसादयतु पुष्यतु वा चकोरान्   
कामं तनोतु कुमुदेषु मुदं सुधांशुः ।  
एकः स एव परम् उत्कटराहुदन्त   
पत्रप्रवेशसमदुःखसुखः कुरङ्गः ॥१६६५॥  


योगेश्वरस्य ।  

