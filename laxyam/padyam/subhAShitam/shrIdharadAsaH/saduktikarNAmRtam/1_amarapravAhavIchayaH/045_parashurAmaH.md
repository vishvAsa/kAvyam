+++
title = "०४५ परशुरामः"

+++


दिङ्मातङ्गघटाविभक्तचतुराघाटा मही साध्यते  
सिद्धा सापि वदन्त एव हि वयं रोमाञ्चिताः पश्यत ।  
विप्राय प्रतिपाद्यते किम् अपरं रामाय तस्मै नमो  
यत्रैवाविरभूत् कथाद्भुतम् इदं यत्रैव चास्तङ्गतम् ॥२२१॥  


केशटस्य ।  


हा तातेति न जल्पितं न रुदितं न स्वीकृतं तद् धनं  
न स्नातं न च वीक्षितः परिजनः पित्रे न दत्तं जलम् ।  
यावन् न क्रकचाभिघातविगलद्दाम्नाम् अरीणाम् असृग्  
गण्डूषैर् घनघोरघर्घररवाः सन्तर्पिताः फेरवः ॥२२२॥  


तस्यैव ।  


शौर्यं शत्रुकुलक्षयावधि यशो ब्रह्माण्डखण्डावधि  
त्यागः सप्तसमुद्रमुद्रितमहीनिर्वाजदानावधिः ।  
व्र्यं यन्तु गिरां न तत् पथि ननु व्यक्तं हि तत्कर्मभिः   
सत्यं ब्रह्मतपोनिधेर् भगवतः किं किं न लोकोत्तरम् ॥२२३॥  


भवभूतेः ।  


गोत्राचारविशेषपारगतया वृद्धाभिर् आदिष्टया  
मात्रा वस्तुषु तेषु तेषु विशदन्यस्तेषु दृष्टेः पुरः ।  
अन्नप्राशनवासरे सरभसं वक्षोभरोत्सर्पिणा   
येनात्तं धनुर् ईक्षिताश् च झटिति क्षत्रावतंसा दिशः ॥२२४॥  


केशटस्य ।  


त्रिःसप्तावधि वाधिता क्षितिभुजाम् आजन्म वैखानसः   
कर्ता मातृवधैनसः स सकलश्रुत्यर्थवीथीगुरुः ।  
विश्वस्याश् च भुवः क्रतौ वितरिता श्यामकमुष्टिम्पचो  
रामः सो’यम् उदग्रगेयमहिमा कासां गिरां गोचरः ॥२२५॥  


कस्यचित् ।  

