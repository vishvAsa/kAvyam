+++
title = "०८६ अस्तमयः"

+++


यथैवैष श्रीमांश् चरमगिरिवप्रान्तजलधौ  
सुधासूतिश् चेतः कनककमलाशङ्कि कुरुते ।  
तथायं लावण्यप्रसरमकरन्दद्रवतृषा  
पतद्भृङ्गश्रेणिश्रियम् अपि कलङ्कः कलयति ॥४२६॥  


कस्यचित् । (सु।र। ९४०)  


कृतपादनिगूहनोवसीद  
न्नधिकश्यामकलङ्कपङ्कलेखः ।  
गगनोदधिपश्चिमान्तलग्नो  
विधुर् उत्तान इवास्ति कूर्मराजः ॥४२७॥  


शतानन्दस्य । (सु।र। ९७८)  


मुषितमुषितालोकास् तारास् तुषारकणत्विषः   
सवितुर् अपि च प्राचीमूले मिलन्ति मरीचयः ।  
श्रयति शिथिलच्छायाभोगस् तटीम् अपराम्बुधेर्  
जरठलवलीलावण्याच्छच्छविर् मृगलाञ्छनः ॥४२८॥  


शर्वस्य । (सु।र। ९७३)  


लुठत्य् अपरवारिधौ कमलनिर्विशेषः शशी  
प्ररूढम् उदयाचले चुलुकमात्रम् उष्णं महः ।  
क्षणं गगनवेदिकाम् इदम् अनङ्कुशं गाहते  
कलिन्दगिरिकन्यकातटमालनीलं तमः ॥४२९॥  


सिह्लणस्य । (सू।मु। ८२।२०)  


स्वस्थानाद् अवनीभुजेव पतितं दोषाकरेणेन्दुना  
ताराभिर् विरलायितं प्रकृतिभिस् तस्येव निर्धामभिः ।  
निःश्रीकैः कुमुदाकरैर् मुकुलितं तस्यावरोधैर् इव  
प्रध्वस्तं तिमिरोत्करैः परिजनैस् तस्यैव दुश्चारिभिः ॥४३०॥  


लक्ष्मीधरस्य ।  