+++
title = "०२१ हरप्रसादनम्"

+++


निःशङ्कं शङ्कर करग्रथिताहिभोग  
भोगप्रद प्रदलितामरवैरिवृन्द ।  
वृन्दारकार्चित चिताभसिताङ्गराग  
रागातिदूर दुरितापहर प्रसीद ॥१०१॥  


बाणस्य ।  


करकलितपिनाक नाकनाथ  
द्विषदुरुमानसशूल शूलपाणे ।  
भव वृषभविमान मानशौण्ड  
त्रिजगदकारणतारक प्रसीद ॥१०२॥  


सञ्चाधरस्य ।  


कटुविशिखशिखिप्रपञ्च पञ्चा  
नन धनदप्रियमित्र मित्रनेत्र ।  
धृतसकलविकल्प कल्पशेष  
प्रकटमहानट नाटय प्रसादम् ॥१०३॥  


तस्यैव ।  


भव शिव शवभस्मगौर गौरी  
ग्रथितशरीर सरीसृपोत्तरीय ।  
स्मरहर हर भीम भीमभूत  
प्रकरभयङ्कर शङ्कर प्रसीद ॥१०४॥  


तस्यैव ।  


धृतनिधनधनुः प्रचण्ड चण्डी  
मुखकमलभ्रमरामराधिनाथ ।  
हर रणरणकान्त कान्तमूर्ते  
गगनदुकूल विकूलयापदं नः ॥१०५॥  


तस्यैव ।  

