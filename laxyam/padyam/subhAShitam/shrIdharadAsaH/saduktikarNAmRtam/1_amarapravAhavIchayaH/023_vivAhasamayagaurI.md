+++
title = "०२३ विवाहसमयगौरी"

+++


गोनासाय वियोजितागदरजाः सर्पाय बद्धौषधिः  
कण्ठस्थाय विषाय वीर्यमहतः पाणौ मणीन् बिभ्रती ।  
भर्तुर् भूतगणाय गोत्रजरतीनिर्दिष्टमन्त्राक्षरा  
रक्षत्व् अद्रिसुता विवाहसमये प्रीता च भीता च वः ॥१११॥  


राजशेखरस्य । (वि।शा।भ। १।३, सु।र। १०२, सू।मु। २।३६)  


प्रत्यासन्नविवाहमङ्गलविधौ देवार्चनव्यस्तया  
दृष्ट्वाग्रे परिणेतुर् एव लिखितां गङ्गाधरस्याकृतिम् ।  
उन्मादस्मितरोषलज्जितरसैर् गौर्या कथञ्चिच् चिराद्  
वृद्धस्त्रीवचनात् प्रिये विनिहितः पुष्पाञ्जलिः पातु वः ॥११२॥  


भासस्य । (सु।र। ८८, शा।प। १०२, सू।मु। २।३७)  


ब्रह्मायं विष्णुर् एष त्रिदशपतिर् असौ लोकपालास् तथैते  
जामाता को’त्र यो’सौ भुजगपरिवृतो भस्मरूक्षः कपाली ।  
हा वत्से वञ्चितासीत्य् अनभिमतवरप्रार्थनाव्रीडिताभिर्  
देवीभिः शोच्यमानाप्य् उपचितपुलका श्रेयसे वो’स्तु गौरी ॥११३॥  


कस्यचित् ।  


धूमव्याकुलदृष्टिर् इन्दुकिरणैर् आह्लादिताक्षी पुनः  
पश्यन्ती वरम् उत्सुका नतमुखी भूयो ह्रिया ब्रह्मणः ।  
सेर्ष्या पादनखाच्छदर्पणगतां गङ्गां दधाने हरे  
स्पर्शाद् उत्पुलका करग्रहविधौ गौरी शिवायास्तु वः ॥११४॥  


श्रीहर्षदेवस्य । (प्रियदर्शिका १।१)  


पादाग्रे स्थितया मुहुः स्तनभरेणानीतया नम्रतां  
शम्भोः सस्प्रृहलोचनत्रयपथं यान्त्या तदाराधने ।  
ह्रीमत्या शिरसीहितः सपुलकस्वेदोद्गमोत्कम्पया   
विश्लिष्यन् कुसुमाञ्जलिर् गिरिजया क्षिप्तो’न्तरे पातु वः ॥११५॥  


तस्यैव । (रत्नावलि १, सू।मु। २।३८)  

