+++
title = "०४३ वामनः"

+++


इदं प्रायो लोके न परिचितपूर्वं नयनयोर्  
न याच्ञा यत् पुंसः सुगुणपरिमाणं लघयति ।  
विशद्भिर् विश्वात्मा स्ववपुषि बलिप्रार्थनकृते  
त्रपालीनैर् अङ्गैर् यद् अयम् अभवद् वामनतनुः ॥२११॥  


वङ्कस्य ।  


अपसर पृथिवि समुद्राः संवृणुताम्बूनि भूभृतो नमत ।  
वामनहरिलघुतुन्दे जगतीकलहः स वः पातु ॥२१२॥  


भवानन्दस्य ।  


कुतस् त्वम् अणुकः स्वतः स्वम् इति किं न यत् कस्यचित्  
किम् इच्छसि पदत्रयं ननु भुवा किम् इत्य् अल्पया ।  
द्विजस्य शमिनो मम त्रिभुवनं तद् इत्य् आशयो  
हरेर् जयति निह्नुतः प्रकटितश् च वक्रोक्तिभिः ॥२१३॥  


वाक्पतेः । (सु।र। ११४)  


पूज्यो ब्रह्मविदां त्वम् एव विमलज्ञानैकपात्रं भवान्  
मद्भाग्येन गतो’तिथित्वम् अधुना किं ते त्रिभिर् भूपदैः ।  
त्रैलोक्यं भवतं स्वम् इत्य् उपगतो दैत्येश्वरेणादराज्  
ज्ञातो’स्मीति सलज्जनम्रवदनः पायाज् जगद् वामनः ॥२१४॥  


वसुसेनस्य ।  


लक्ष्मीपयोधरोत्सङ्गकुङ्कुमारुणितो हरेः ।  
बलिर् एष स येनास्य भिक्षापात्रीकृतः करः ॥२१५॥  


गणाध्यक्षस्य । (शा।प। २७८)  

