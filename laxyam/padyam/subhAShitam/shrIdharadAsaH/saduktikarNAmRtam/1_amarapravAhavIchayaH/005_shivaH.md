+++
title = "००५ शिवः"

+++



<details open><summary>विश्वास-प्रस्तुतिः - २१</summary>

वेदान्तेषु यम् आहुर् एकपुरुषं व्याप्य स्थितं रोदसी  
यस्मिन्न् ईश्वर इत्य् अनन्यविषयः शब्दो यथार्थाक्षरः ।  
अन्तर्यश् च मुमुक्षुभिर् नियमितप्राणादिभिर् मृग्यते   
स स्थाणुः स्थिरभक्तियोगसुलभो निःश्रेयसायास्तु वः ॥२१॥
</details>

<details><summary>मूलम् - २१</summary>

वेदान्तेषु यम् आहुर् एकपुरुषं व्याप्य स्थितं रोदसी  
यस्मिन्न् ईश्वर इत्य् अनन्यविषयः शब्दो यथार्थाक्षरः ।  
अन्तर्यश् च मुमुक्षुभिर् नियमितप्राणादिभिर् मृग्यते   
स स्थाणुः स्थिरभक्तियोगसुलभो निःश्रेयसायास्तु वः ॥२१॥
</details>


कालिदासस्य । (विक्। १।१)  



<details open><summary>विश्वास-प्रस्तुतिः - २२</summary>

कण्ठच्छायमिषेण कल्परजनीम् उत्तंसमन्दाकिनी  
रूपेण प्रलयाब्धिम् ऊर्ध्वनयनव्याजेन कल्पाजलम् ।  
भूषापन्नगकेलिपानकपटाद् एकोनपञ्चाशतं  
वातान् अप्य् उपसंहरन्न् अवतु वः कल्पान्तशान्तौ शिवः ॥२२॥
</details>

<details><summary>मूलम् - २२</summary>

कण्ठच्छायमिषेण कल्परजनीम् उत्तंसमन्दाकिनी  
रूपेण प्रलयाब्धिम् ऊर्ध्वनयनव्याजेन कल्पाजलम् ।  
भूषापन्नगकेलिपानकपटाद् एकोनपञ्चाशतं  
वातान् अप्य् उपसंहरन्न् अवतु वः कल्पान्तशान्तौ शिवः ॥२२॥
</details>


चित्तपस्य ।  



<details open><summary>विश्वास-प्रस्तुतिः - २३</summary>

क्वाप्य् अग्निः क्वचिद् अद्रिभूर् नरशिरःकीर्णा क्वचिन् निम्नगा  
रूक्षा क्वापि जटा क्वचिद् विषधरा रौद्रं विषं कुत्रचित् ।  
तादृग् भूतगणैर् वृतो मम चिताभस्मोर्मिकिर्मीरितः  
संसारं प्रतिमुच्य यातुर् अपुनर्योगाय पन्थाः शिवः ॥२३॥
</details>

<details><summary>मूलम् - २३</summary>

क्वाप्य् अग्निः क्वचिद् अद्रिभूर् नरशिरःकीर्णा क्वचिन् निम्नगा  
रूक्षा क्वापि जटा क्वचिद् विषधरा रौद्रं विषं कुत्रचित् ।  
तादृग् भूतगणैर् वृतो मम चिताभस्मोर्मिकिर्मीरितः  
संसारं प्रतिमुच्य यातुर् अपुनर्योगाय पन्थाः शिवः ॥२३॥
</details>


बिल्हणस्य ।  



<details open><summary>विश्वास-प्रस्तुतिः - २४</summary>

निर्माता जगदर्थम् एव वचसां वाचं यमो यः स्वयं  
भोगान् विश्वकृते तनोति विषयव्यावर्तितात्मेन्द्रियः ।  
धत्ते’स्त्राणि जगन्ति रक्षितुम् उदासीनः स्वदेहग्रहे   
योगीन्द्रो’स्तु सदाशिवः स भवतां भूत्यै परार्थव्रती ॥२४॥
</details>

<details><summary>मूलम् - २४</summary>

निर्माता जगदर्थम् एव वचसां वाचं यमो यः स्वयं  
भोगान् विश्वकृते तनोति विषयव्यावर्तितात्मेन्द्रियः ।  
धत्ते’स्त्राणि जगन्ति रक्षितुम् उदासीनः स्वदेहग्रहे   
योगीन्द्रो’स्तु सदाशिवः स भवतां भूत्यै परार्थव्रती ॥२४॥
</details>


वैद्यगदाधरस्य ।  



<details open><summary>विश्वास-प्रस्तुतिः - २५</summary>

दूरोन्मुक्तखगेश्वरे मुरभिदि व्याक्षिप्तबाहौ ग्रह  
व्यूहे वारितमातरिश्वनि नमत्य् आशापतीनां गणे ।  
निष्कम्पोरगहारवल्लिर् अचलच्चूडेन्दुर् अव्याकुल  
स्वःसिन्धुः स्थिरयोगनिर्वृतमनाः पायात् त्रिलोकीं शिवः ॥२५॥
</details>

<details><summary>मूलम् - २५</summary>

दूरोन्मुक्तखगेश्वरे मुरभिदि व्याक्षिप्तबाहौ ग्रह  
व्यूहे वारितमातरिश्वनि नमत्य् आशापतीनां गणे ।  
निष्कम्पोरगहारवल्लिर् अचलच्चूडेन्दुर् अव्याकुल  
स्वःसिन्धुः स्थिरयोगनिर्वृतमनाः पायात् त्रिलोकीं शिवः ॥२५॥
</details>


तस्यैव ।  

