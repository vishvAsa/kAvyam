+++
title = "०६४ हरिभक्तिः"

+++


बद्धेनाञ्जलिना नतेन शिरसा गात्रैः सरोमोद्गमैः  
कण्ठेन स्वरगद्गदेन नयनेनोद्गीर्णबाष्पाम्बुना ।  
नित्यं त्वच्चरणारविन्दयुगलध्यानामृतास्वादिनाम्  
अस्माकं सरसीरुहाक्ष सततं सम्पद्यतां जीवितम् ॥३१६॥  


श्रीकुलशेखरस्य । (मुकुन्दमाला २५)  


नास्था धर्मे न वसुनिचये नैव कामोपभोगे  
यद् भाव्यं तद् भवतु भगवन् पूर्वकर्मानुरूपं ।  
एतत् प्रार्थ्यं मम बहु मतं जन्मजन्मान्तरे’पि  
त्वत्पादाम्भोरुहयुगगता निश्चला भक्तिर् अस्तु ॥३१७॥  


तस्यैव । (मुकुन्दमाला ७)  


मज्जन्मनः फलं इदं मधुकैतभारे  
मत्प्रार्थनीयमदनुग्रह एष एव ।  
त्वद्भृत्यभृत्यपरिचारकभृत्यभृत्य  
भृत्यस्य भृत्य इति मां स्मर लोकनाथ ॥३१८॥  


तस्यैव । (मुकुन्दमाला ३२)  


नाहं वन्दे तव चरणयोर् द्वन्द्वम् अद्वन्द्वहेतोः  
कुम्भीपाकं गुरुम् अपि हरे नारकं नापनेतुं ।  
रम्यारामामृदुतनुलता नन्दने नापि रन्तुं  
भावे भावे हृदयभवने भावयेयं भवन्तं ॥३१९॥  


तस्यैव । (मुकुन्दमाला ६)  


मुकुन्द मूर्ध्ना प्रणिपत्य याचे  
भवन्तं एकान्तं इयन्तम् अर्थं ।  
अविस्मृतिस् त्वच्चरणारविन्दे  
भवे भवे मे’स्तु भवत्प्रसादात् ॥३२०॥  


तस्यैव । (मुकुन्दमाला ४)  

