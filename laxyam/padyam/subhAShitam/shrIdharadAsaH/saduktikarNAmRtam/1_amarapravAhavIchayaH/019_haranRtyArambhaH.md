+++
title = "०१९ हरनृत्यारम्भः"

+++


आर्द्रां कण्ठे मुखाब्जस्रजम् अवनमयत्य् अम्बिका जानुलम्बां  
स्थाने क्ट्वेन्दुलेखां निविडयति जटापन्नगेन्द्रेण नन्दी ।  
कालः कृत्तिं निबध्नात्य् उपनयति करे कालरात्रिः कपालं  
शम्भोर् नृत्यावतारे परिषद् इति पृथग् व्यापृता वः पुनातु ॥९१॥  


शतानन्दस्य । (सु।र। ७६, सू।मु। २।२९)  


नन्दिन् खञ्जनमञ्जुनादम् उरजं सङ्गृह्य सज्जीभव  
कुष्माण्डानय भस्मभाजनम् इतो लम्बोदरागम्यताम् ।  
स्कन्दं नन्दय मन्दिरोदरगतं देवीति रङ्गाङ्गणे  
शम्भोस् ताण्डवमण्डनैर्कमनसः सञ्जल्पितं पातु वः ॥९२॥  


योगेश्वरस्य ।  


भो भो दिक्पतयः प्रयात परतः खं मुञ्चताम्भोमुचः  
पातालं व्रज मेदिनि प्रविशत क्षोणीतलं क्ष्माभृतः ।  
ब्रह्मन्न् उन्नय दूरम् आत्मसदनं देवस्य नो नृत्यतः   
शम्भोः सङ्कटम् एतद् इत्य् अवतु वः प्रोत्सारणा नन्दिनः ॥९३॥  


तस्यैव । (सु।र। ७४, सू।मु। २।३०)  


अस्थीन्य् अस्थीन्य् अजिनम् अजिनं भस्म भस्मेन्दुर् इन्दुर्  
गङ्गा गङ्गोरग उरग इत्य् आकुलाः सम्भ्रमेण ।  
भूषाद् आनोपकरणगणप्रापणव्यापृतानां  
नृत्यारम्भप्रणयिनि शिवे पान्तु वाचो गणानाम् ॥९४॥  


धनपालस्य । (स।क।आ। २।२३५, सू।मु। २।२७)  


क्षोणि क्षोभं क्षमस्व त्वम् अपि कुरु महाकूर्म कर्म स्वकीयं  
भो भोः कैलासमेरुप्रभृतिकुलधराधारिणो गच्छताधः ।  
ब्रह्मन्न् उद्गच्छ दूरं कुरुत जलधयः स्थैर्यम् इत्य् अष्टमूर्तेर्  
भर्तुर् नृत्यावतारे सरभसगदिताः पान्तु वो नन्दिवाचः ॥९५॥  


द्वैपायनस्य ।  

