+++
title = "०९ आमन्त्रितगुप्तम्"

+++
कमले कमले नित्यं मधूनि पिबतस्तव।  
भविष्यन्ति न सन्देहः कष्टं दोषाकरोदये॥ 40 ॥  

[^40]: कमले इत्यत्र 'कं अले’ इति पदच्छेदः हे 'अले’ कं सुखं यथा स्यात्तथा पिबतस्तव.
 
सर्वज्ञेन त्वया किञ्चिन्नास्त्यविज्ञातमीदृशम्।  
मिथ्यावचस्तथा च त्वमसत्यं वेत्सि न क्वचित्॥ 41 ॥  

[^41]: सर्वं जानातीति सर्वज्ञस्तस्य इनः स्वामी तत्सम्बोधनं हे सर्वज्ञेन पण्डितश्रेष्ठ.
 
पिबतस्ते शरावेण वारि कह्लारशीतलम्।  
केनेमौ दुर्विदग्धेन हृदये सन्निरोपितौ॥ 42 ॥  

[^42]: हे 'एण’ मृग, कह्लारशीतलं वारि उदकं पिबतः ते हृदये केन दुर्विदग्धेन इमौ शरौ बाणौ सन्निरोपितौ इत्यन्वयः.
 
वटवृक्षो महानेष मार्गमावृत्य तिष्ठति।  
तावत्त्वया न गन्तव्यं यावन्नान्यत्र गच्छति॥ 43 ॥  

[^43]: बवयोरैक्यात् हे 'बटो’ ब्राह्मण, ऋक्षः भल्लूकः. आवृत्य रुद्ध्वा.

