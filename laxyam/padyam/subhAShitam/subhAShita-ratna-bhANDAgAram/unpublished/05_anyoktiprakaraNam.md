+++
title = "05 अन्योक्तिप्रकरणम्"

+++
प्रकरणम्॥ 5 ॥  
  –**–  
  
रवेरेवोदयः श्लाघ्यः कोऽन्येषामुदयग्रहः।  
न तमांसि न तेजांसि यस्मिन्नभ्युदिते सति॥ 1 ॥  
[^1]खद्योतो द्योतते तावद्यावन्नोदयते शशी।  
उदिते तु [^2]सहस्रांशौ न खद्योतो न चन्द्रमाः॥ 2 ॥  


[^1]: ज्योतिरिङ्गणः.


[^2]: सूर्ये.
 
तस्यैवाभ्युदयो भूयाद्भानोर्यस्योदये सति।  
विकासभाजो जायन्ते गुणिनः कमलाकराः॥ 3 ॥  
निमीलनाय पद्मानामुदयायाल्पतेजसाम्।  
तमसामवकाशाय व्रजत्यस्तमसौ रविः॥ 4 ॥  
[^3]करस्फोटोम्बरत्यागस्तेजोहानिः सरागता।[^4]  
[^5]वारुणीसङ्गजावस्था भानुनाप्यनुभूयते॥ 5 ॥  


[^3]: किरणाः; [पक्षे] हस्ताः.


[^4]: आकाशः; [पक्षे] वस्त्रम्.


[^5]: वरुणदिक्; [पक्षे] मद्यविशेषः.
 
अजस्रं लसत्पद्मिनीवृन्दसङ्गं मधूनि प्रकामं पिबन्तं मिलिन्दम्।  
रविर्मोचयत्यब्जकारागृहेभ्यो दयालुर्हि नो दुष्टवद्दोषदर्शी॥ 6 ॥  
एतावत्सरसिजकुङ्मलस्य कृत्यं भित्त्वाम्भः सरसि विनिर्गमो बहिर्यत्।  
आमोदो विकसनमिन्दिरानिवासस्तत्सर्वं दिनकरकृत्यमामनन्ति॥ 7 ॥  
देवो हरिर्वहतु वक्षसि कौस्तुभं तन्मन्ये च काचन पुनर्द्युमणेः प्रतिष्ठा।  
यत्पादसङ्गतिसमर्पितसौरभाणि धत्ते स एव शिरसा सरसीरुहाणि॥ 8 ॥  
उद्यन्त्वमूनि सुबहूनि महामहांसि चन्द्रोऽप्यलं भुवनमण्डलमण्डनाय।  
सूर्यादृते न तदुदेति न चास्तमेति येनोदितेन दिनमस्तमितेन रात्रिः॥ 9 ॥  
दिक्श्रीतमोहतिजगज्जनरञ्जनादि सर्वं भविष्यति रवेरिव चन्द्रतोऽपि।  
किं त्वस्तगामिनि रवौ भविता न जाने राजीवजीवनविधौ कतमः प्रकारः॥ 10 ॥  
अधिगमनमनेकास्तारका राजमानाः प्रतिगृहमपि दीपाः प्राप्नुवन्ति प्रतिष्ठाम्।  
दिशि दिशि विकसन्तः सन्ति खद्योतपोताः सवितरि उदितेऽस्मिन्किं नु लोकैरलोकि॥ 11 ॥  
गते तस्मिन्भानौ त्रिभुवनसमुन्मेषविरहव्यथां चन्द्रो नेष्यत्यनुचितमितो नास्ति किमपि।  
इदं चेतस्तापं जनयतितरामत्र यदमी प्रदीपाः सञ्जातास्तिमिरहतिबद्धोद्धुरशिखाः॥ 12 ॥  
पातः पूष्णो भवति महते नोपतापाय यस्मात्कालेनास्तं क इह न गता यान्ति यास्यन्ति चान्ये।  
एतावत्तु व्यथयति यदालोकबाह्यैस्तमोभिस्तस्मिन्नेव प्रकृतिमहति व्योम्नि लब्धोऽवकाशः॥ 13 ॥  
पततु नभसो गच्छत्वस्तं निमज्जतु वारिधौ व्रजतु वरुणागारद्वारं प्रभाभिरनादृतः।  
तदपि तरणिर्दत्त्वा पादं शिरःसु महीभृतां दलिततिमिरव्रातः प्रातः पुनः सकृदेष्यति॥ 14 ॥  
येनोन्मथ्य तमांसि मांसलघनस्पर्धीनि सर्वं जगच्चक्षुष्मत्परमार्थतः कृतमिदं देवेन तिग्मत्विषा।  
तस्मिन्नस्तमिते विवस्वति कियान्क्रूरो जनो दुर्जनो यद्बध्नाति धृतिं शशाङ्कशकलालोके प्रदीपेऽथवा॥ 15 ॥  
यत्पादाः[^1] शिरसा न केन विघृताः [^2]पृथ्वीभृतां मध्यतस्तस्मिन्भास्वति[^3] राहुणा [^4]कवलिते लोकत्रयीचक्षुषि।  
खद्योतैः स्फुरितं तमोभिरुदितं ताराभिरुज्जृम्भितं घूकैरुत्थितमाः किमत्र करवै किं किं न कैश्चेष्टितम्।[^5]॥ 16 ॥  


[^1]: किरमणाः; [पक्षे] चरणाः.


[^2]: शैलानाम्; [पक्षे] राज्ञाम्.


[^3]: सूर्ये.


[^4]: ग्रस्ते.


[^5]: दिवान्धैः.
 
पूर्वाह्णे प्रतिबोध्य पङ्कजवनान्युत्सार्य [^7]नैशं तमः कृत्वा चन्द्रमसं प्रकाशरहितं निस्तेजसं तेजसा।[^6]  
मध्याह्ने सरितां पयः प्रविततैरापीय दीप्तैः करैः सायाह्ने रविरस्तमेति विवशः किं नाम शोच्यं भवेत्॥ 17 ॥  


[^6]: उन्निद्राणि कृत्वा.


[^7]: निशासम्बन्धि.
 
दूरं यान्तु निशाचराः शशिकराः क्लेशं लभन्तान्तरामुद्योतं कलयन्तु हन्त न चिरं खद्योतका द्योतले।  
ध्वान्तं ध्वंसमुपैतु हंसनिवहः पद्माकरे शाम्यतु प्राचीपर्वतमौलिमण्डनमणिः सूर्यः समुज्जृम्भते॥ 18 ॥  
सूर्यान्योक्तयः।>  
  
[^8]आलोकवन्तः सन्त्येव [^9]भूयांसो भास्करादयः।  
[^10]कलावानेव तु ग्रावद्रावकर्मणि कर्मठः[^11]॥ 1 ॥  


[^8]: प्रकाशवन्तः.


[^9]: बहवः.


[^10]: पाषाणः.


[^11]: समर्थः.
 
दैवाद्यद्यपि तुल्योऽभूद्भूतेशस्य परिग्रहः।  
तथापि किं [^12]कपालानि तुलां यान्ति कलानिधेः॥ 2 ॥  


[^12]: कपालास्थीनि.
 
अहो नक्षत्रराजस्य साभिमानं विचेष्टितम्।  
परिक्षीणस्य वक्रत्वं सम्पूर्णस्य सुवृत्तता॥ 3 ॥  
व्यज्यमानकलङ्कस्य वृद्धौ सति कलानिधेः।  
आशास्महे वयं पूर्वां सर्वश्लाघ्यां कृशां दशाम्॥ 4 ॥  
क्षीणः क्षीणः समीपत्वं पूर्णः पूर्णोऽतिदूरताम्।  
उपैति मित्त्रा[^13]द्यच्चन्द्रो युक्तं [^14]तन्मलिनात्मनः॥ 5 ॥  


[^13]: सूर्यात्; [पक्षे] स्निग्धात्.


[^14]: कलङ्किनः.
 
निशाचरोऽपि दीनोऽपि सकलङ्गोऽपि चन्द्रमाः।  
चकोरीनयनद्वन्द्वमानन्दयति सर्वदा॥ 6 ॥  
हरमुकुटे सुरतटिनीनिकटस्थितिलाभतो द्विजेन्द्रेण।  
[^1]अपि गरलं फणिफूत्कृतिरीक्षणतीक्ष्णाशुशुक्षणिः क्षान्तः॥ 7 ॥  


[^1]: तृतीयनेत्रस्थितस्तीक्ष्णाग्निः.
 
निजकरनिकरसमृद्ध्या धवलय भुवनानि पार्वण शशाङ्क।  
सुचिरं हन्त न सहते हतविधिरिह सुस्थितं कमपि॥ 8 ॥  
यद्यपि शिरोऽधिरोहति रौद्रः क्रोधेन सिंहिकातनयः।  
त्यजति न शरणं यातं सागरसूनुर्मृगं तदपि॥ 9 ॥  
प्रोषितवति रजनिकरे बन्धुतया न खलु कैरवाण्येव।  
म्लायन्ति किन्तु सहसा भुवनान्यपि तमसि मज्जन्ति॥ 10 ॥  
शङ्करशिरसि निवेशितपदेति मा गर्वमुद्वहेन्दुकले।  
फलमेतस्य भविष्यति तव चण्डीचरणरेणुमृजा॥ 11 ॥  
या महेशशिरसो विभूषणं या त्रिलोकजनलोचनोत्सवः।  
सेयमिन्दुकलिका दिनात्यये तापिता कमिह नातितापयेत्॥ 12 ॥  
रञ्जिता न ककुभो निवेशिता नार्चिषो बत चकोरचञ्चुषु।  
कष्टमिन्दुरुदये निपीयते दारुणेन [^2]तमसा बलीयसा॥ 13 ॥  


[^2]: राहुणा.
 
किरति प्रकरं गवां प्रकर्षं सुमनःस्वच्छतरं विधौ कलानाम्।  
कति चेत्कलयन्ति यत्प्रबोधं कति चेन्नेति स तत्स्वभाव एव॥ 14 ॥  
निधेः कलानामपि रीतिरेषा मर्माणि मे संस्पृशतीव भूयः।  
कुतो विशेषात्कुमुदेऽनुरागः कुतो विरागश्च कुशेशयेषु॥ 15 ॥  
निष्पीडितो यद्यपि दैवयोगान्निशाकरश्चापि विधुंतुदेन[^3]।  
तथापि पीयूषविशेषवर्षी सुधाकरः कैरवकाननेषु।[^4]॥ 16 ॥  


[^3]: राहुणा.


[^4]: कुमुदवनेषु.
 
वक्रोऽस्तु बाल्ये तदनु प्रवृद्धः कलङ्कवानस्तु जडोऽस्तु चन्द्रः।  
महेशमौलौ च पदं दधातु जायेत वन्द्यो विविधोपकारात्॥ 17 ॥  
तारागणाश्चन्द्रमसं भजन्ते न जातु नाथं[^5] नलिनाकराणाम्।  
एतावता तस्य किमस्ति हानिर्ज्ञाता तयोरन्तरमेष लोकः॥ 18 ॥  


[^5]: सूर्यम्.
 
यस्योदयेनैव दिशां प्रसादस्तापापनोदोऽपि जगत्त्रयस्य।  
चकोरचञ्चूपुटपारणे तु चन्द्रस्य तस्यास्ति कियान्प्रयासः॥ 19 ॥  
प्रकुर्वता सङ्गतिमिन्दुनाधुना किं किं च लब्धं जगदीश्वरेण वै।  
कलङ्कहानिः सुरसिन्धुसङ्गमः कलाक्षयित्वं च पदं तथोच्चकैः॥ 20 ॥  
नयनमसि जनार्दनस्य शम्भोर्मुकुटमणिः सुदृशां त्वमादिदेवः।  
त्यजसि न मृगमात्रमेकमिन्दो चिरमिति येन कलङ्किनं वदन्ति॥ 21 ॥  
[^6]विरम तिमिर साहसादमुष्माद्यदि रविरस्तमितः स्वतस्ततः किम्।  
[^7]कलयसि न पुरो महोर्मिधाराद्युतिनिधिरभ्युदयत्ययं शशाङ्कः॥ 22 ॥  


[^6]: अयथाबलमारम्भात्.


[^7]: पश्यसि.
 
आस्ते विधुः परमनिर्वृत एव मौलौ शम्भोरिति त्रिजगतीजनचित्तवृत्तिः।  
अन्तर्गि[^1]गूढनयनानलदाहदुःखं जानाति कः परमृते बत शीतरश्मेः॥ 23 ॥  


[^1]: गुप्तः.
 
एकैव सामृतमयी सुतरामनर्घ्या काप्यस्त्यसौ हिमकरस्य कला ययैव।  
आरोपितो गुणविदा परमेश्वरेण चूडामणौ न गणितोऽस्य कलङ्कदोषः॥ 24 ॥  
श्रेयान्विधोर्बहुलपक्षपरिक्षयोऽपि नो पूर्णतापि जलधेरिह वर्णनीया।  
यद्वारि न स्पृशति हन्त पृथग्जनोऽपि यस्यामृतैर्मखभुजोऽपि मुदं लभन्ते॥ 25 ॥  
[^2]मारस्य मित्त्रमसि किं च सुधामयूख शम्भावपि [^3]प्रणयितां प्रकटीकरोषि।  
विश्वासपात्रमसि यद्द्विषतोस्तयोरप्येतत्तव प्रकृतिशुद्धतनोश्चरित्रम्॥ 26 ॥  


[^2]: मदनस्य.


[^3]: प्रीतिम्.
 
रत्नाकरो जनयिता सहजश्च वर्गः किं कथ्यताममृतकौस्तुभपारिजाताः।  
किं तैरचिन्त्यमिह तत्पुनरन्यदेव तत्त्वान्तरं कुमुदबन्धुरसौ यदिन्दुः॥ 27 ॥  
नानन्दि कैरवमवर्धि न वाम्बुराशिरादीपि नाम्बरमहारि नवान्धकारः।  
धिग्दैवदुर्विलसितं यदसौ सुधांशुरभ्यद्यतश्च [^4]तमसा कवलीकृतश्च॥ 28 ॥  


[^4]: राहुणा.
 
चन्द्रं समाश्रयति नाम तिथिस्त्वनेका क्षीणस्तु बिम्बपरिपूर्णमपूरणाय।  
एवं पुनः सकलमण्डलपूर्णवर्णं सा पूर्णिमैव खलु पूरयितुं समर्था॥ 29 ॥  
स्मेरा दिशः कुमुदमुद्भिदुरं पिबन्ति ज्योत्स्नाकरम्भमुदरम्भरयश्चकोराः।  
आः कीदृगत्रिमुनिलोचनदूषिकायां पीयूषदीधितिरिति प्रथितोऽनुरागः॥ 30 ॥  
हिमकर परभागं भूषयिष्यन्सुमेरोर्व्रजसि यदि तदाहं न क्षमः सन्निरोद्धुम्।  
इति तु बहुविधाभिः काकुभिः प्रार्थये त्वां पुनरपि कुमुदानामेत्यहार्यो विषादः॥ 31 ॥  
कलास्तास्ताः सम्यग्वहसि यदसि त्वं द्विजपतिर्द्युतिस्तादृग्नूत्ना जनिरपि च रत्नाकरकुले।  
बहु ब्रूमः किंवा पुरहरशिरोमण्डलमसि त्वदीयं तत्सर्वं शशधर कलङ्काद्विफलितम्॥ 32 ॥  
पादन्यासं क्षितिधरगुरोर्मूर्ध्नि कृत्वा सुमेरोः क्रान्तं येन क्षपिततमसा मध्यमं धाम विष्णोः।  
सोऽयं चन्द्रः पतति गगनादल्पशेषैर्मयूखैर्दूरारोहो भवति महतामप्यपभ्रंशहेतुः॥ 33 ॥  
त्वं भोः शम्भोर्निवससि शिरोदेशमाश्रित्य नित्यं तत्त्वां याचे जगदुपकृतिव्यापृतिव्यग्रमिन्दो।  
यः सद्भावस्तव परिणतः कैरवे वा चकोरे स्पृश्यस्तेन प्रतिनिशमसौ चक्रवाको वराकः॥ 34 ॥  
यज्जातोऽसि पयोनिधौ हरजटाजूटे प्रसिद्धोऽसि यद्विश्वस्योदरदीपकोऽसि विधिना सृष्टोऽसि यच्चामृतैः।  
भ्रातः शीतमयूख सर्वमधुना म्लानीकृतं तत्त्वया राजीवं यदपास्य कैरवकुलं नीतं विकासास्पदम्॥ 35 ॥  
पीयूषं वपुषोऽस्य हेतुरुदयो विश्वस्य नेत्रोत्सवः प्लुष्टं भानुकरैरिदं त्रिभुवनं ज्योत्स्नाभरैः सिञ्चति।  
सर्वाशाप्रतिरोधकान्धतमसध्वंसाय बद्धोद्यमो धिग्धातारमिहापि लक्ष्म लिखितुं यस्य प्रवृत्तं मनः॥ 36 ॥  
उच्चैःस्थानकृतोदयैर्बहुविधैर्ज्यो[^1]तिर्भिरुद्यत्प्रभैः शुक्राद्यैः किममीभिरत्र वितथां प्रौढिं दधानैरपि।  
यावल्लोकतमोपहेन भवता लक्ष्मीर्न विस्तार्यते तावच्चन्द्र कथं प्रयात्ति परमां वृद्धिं स रत्नाकरः॥ 37 ॥  


[^1]: नक्षत्रैः.
 
जन्म क्षीरमहार्णवे सहभुवः श्रीपारिजातादयो बिम्बं यस्य सुधामयं त्रिभुवनाधीशस्य मूर्ध्नि स्थितिः।  
इत्थं सर्वचराचरप्रियकरे यस्योदये चेद्भवेत्सङ्कोचः कमलस्य दुष्कृतिरसौ निन्द्यो न ताराधिपः॥ 38 ॥  
इन्दुं निन्दतु नाम वाथ नलिनीं निन्दन्तु चक्राह्वया नैवानेन सुधाकरस्य सुषमाहानिर्न वा दुर्यशः।  
एतेनैव कृतार्थतास्य जनता यन्मोदमालम्बते यज्ज्योत्स्नासु चिरं चकोरपरिषच्चञ्चूपुटं न्यस्यति॥ 39 ॥  
लक्ष्मीकेलिगृहे कुशेशयदृशां पाणिद्युतिद्रोहिणि श्यामासूक्तिसुधासहोदरमधुप्रस्यन्दसन्दोहिनि।  
जीवातुस्त्रिदिवौकसां त्रिजगतामाप्यायनं चन्द्रमस्त्वं चेदम्बुरुहे न रज्यसि गुणश्लाघा बतास्तं गता॥ 40 ॥  
यातेयं रजनी सहैव भवता भावी प्रकाशो दिशां सूर्येणापि चिरं चकोरनिचयैः स्थेयं क्वचित्कानने।  
उद्यद्दारुणचण्डभानुजदवज्वाले जगन्मण्डले कस्मै चन्द्र समर्प्य कैरवकुलं व्योमान्तमालम्बसे॥ 41 ॥  
नक्षत्राणि बहूनि सन्ति परितः पूर्णोदयान्यम्बरे किं तैः शान्तिमुपैति दीर्घतिमिरं किं [^2]वार्धिरुज्जृम्भते।  
किं स्यादार्तचकोरपारणविधिर्भ्रातः सुधादीधिते तन्नूनं भुवनैकतापशमनः श्लाघ्यस्तवैवोदयः॥ 42 ॥  


[^2]: समुद्रः.
 
[^3]ध्माता भालतलानलैः कवलिता कण्ठस्थहालाहलैरालीढाथ [^4]जटाटवीविलुठितैरा[^5]शीविषाणां गणैः।  
छन्ना भस्मभिराहतास्थिपटलैः क्लि[^6]न्नार्द्रचर्माम्बरैः स्वीयां मुञ्चति माधुरीं हरशिरोरत्नं किमिन्दोः कला॥ 43 ॥  


[^3]: तापिता.


[^4]: जटारूपा या अटवी अरण्यं तस्मिन्विलुठितैः.


[^5]: सर्पाणाम्.


[^6]: क्लेदयुक्ता.
 
श्रीमाहेश्वरमौलिमण्डनमणिर्वैश्वम्भरं लोचनं त्वं रत्नाकरसम्भवः किमपरं भूदेवदेवो भवान्।  
यद्भालानलसङ्गदोषरभसाद्दन्दह्यसे नोग्रजाज्जातं तत्किमिहास्ति ते सुमनसश्चित्रं कलानां निधे॥ 44 ॥  
येनास्यभ्युदितेन चन्द्र गमितः क्लान्तिं रवौ तत्र ते युज्येत प्रतिकर्तुमेव न पुनस्तस्यैव पादग्रहः।  
क्षीणेनैतदनुष्ठितं यदि ततः किं लज्जसे नो मनागस्त्वेवं जडधामता तु भवतो यद्व्योम्नि विस्फूर्जसे॥ 45 ॥  
जन्म क्षीरनिधौ तथैव विपुलं पीयूषपूर्णं वपुः सन्तापार्तिहरं हरस्य शिरसि स्थानं सदा सुन्दरम्।  
तारानाथ निशामुखैकतिलक ख्यातौषधीनां पते चन्द्र त्वां वसनाञ्चलस्य दशया सम्भावयामः कथम्॥ 46 ॥  
इन्दुर्यद्युदयाद्रिमूर्घ्नि न भवत्यद्यापि तन्मा स्म भून्नासीरेऽपि तमःसमुच्चयममूरुन्मूलयन्ति त्विषः।  
अप्यक्ष्णोर्मुदमुद्वहन्ति कुमुदैरामोदयन्ते दिशः सम्प्रत्यूर्ध्वमसौ तु लाञ्छनमभिव्यक्तुं प्रकाशिष्यते॥ 47 ॥  
पूर्णः पङ्कजलोचनामुखतुलामायासि कालक्रमात्क्षीणोऽपि क्षणदापते पशुपतेरायासि भूषास्पदम्।  
एतस्मिन्नथ सैंहिकेयकवलक्लेशे मनाग्वर्तिनि त्वं साधारणवत्सुधाकर मुधा हा हन्त किं ताम्यसि॥ 48 ॥  
भीतो वाडववासतो जलनिधौ शम्भोः शिरः स्वीकृतं तत्र त्र्यम्बकमौलिवासुकिविषज्वालावलीत्रासितः।  
तस्माल्लोकमगाद्दिवं निपतितस्तत्रैव राहोर्मुखं प्रायो गच्छति यत्र भाग्यरहितस्तत्रैव यान्त्यापदः॥ 49 ॥  
चन्द्रान्योक्तयः।>  
  
[^1]प्रावृषेण्यस्य मालिन्यं दोषः कोऽभीष्टवर्षिणः।[^2]  
शारदाभ्रस्य शुभ्रत्वं वद कुत्रोपयुज्यते॥ 1 ॥  


[^1]: प्रावृट्कालिकस्य.


[^2]: मलिनता.
 
चातकः स्वानुमानेन जलं प्रार्थयतेऽम्बुदात्।  
स स्वौदार्यतया सर्वां प्लावयत्यम्बुना महीम्॥ 2 ॥  
त्वयि वर्षति पर्जन्ये सर्वे पल्लविता द्रुमाः।  
अस्माकमर्कवृक्षाणां पूर्वपत्त्रेऽपि संशयः॥ 3 ॥  
आसन्यावन्ति याञ्चासु चातकाश्रूणि चाम्बुद।  
तावन्तोऽपि त्वया मेघ न मुक्ता वारिबिन्दवः॥ 4 ॥  
त्वमेव चातकाधार इति केषां न गोचरः।  
धिगम्भोधर तस्यापि कार्पण्योक्तिं प्रतीक्षसे॥ 5 ॥  
यदम्बुकणमादाय प्राप्तोऽसि जलदोन्नतिम्।  
तस्योपर्यम्बुधेर्गर्जा मलिनस्योचितैव ते॥ 6 ॥  
नोपेक्षा न च दाक्षिण्यं न प्रीतिर्न च सङ्गतिः।  
तथापि हरते तापं लोकानामुद्यतो घनः॥ 7 ॥  
समागमिष्यतोऽम्भोद वेत्ति कः समयं तव।  
रौति नो यदि सारङ्गस्तदोच्चैः खे पुरःसरः॥ 8 ॥  
आश्रयः कियतामेष तरुः सन्मार्गमाश्रितः।  
पाथोद सिच्यतां काले नोपेक्ष्यो दूरभावतः॥ 9 ॥  
सन्ति कूपाः स्फुरद्रूपाः सागरः सरितस्तथा।  
तथापि चातकस्यैकः फलदो जलदोदयः॥ 10 ॥  
नदेभ्योऽपि ह्रदेभ्योऽपि पिबन्त्यन्ये सदा पयः।  
चातकस्य तु जीमूत भवानेवावलम्बनम्॥ 11 ॥  
एकस्य तस्य मन्ये धन्यामभ्युन्नतिं जलधरस्य।  
विश्वं सशैलकाननमाननमवलोकते यस्य॥ 12 ॥  
सम्प्रति न कल्पतरवो न सिद्धयो नापि देवता वरदाः।  
जलद त्वयि विश्राम्यति सृष्टिरियं भुवन (?) लोकस्य॥ 13 ॥  
क्षणदृष्टनष्टतडितो निजसम्पत्तेः पयोदनिवहेन।  
ज्ञातं साधु यदुचितं भुवनेभ्यो वितरता वारि॥ 14 ॥  
जलधर जलभरनिकरैरपहर परितापमुद्धतं जगतः।  
नो चेदपसर दूरं हिमकरकरदर्शनं वितर॥ 15 ॥  
अयि जलद यदि न दास्यसि कतिचित्त्वं चातकाय जलकणिकाः।  
तदयमचिरेण भविता सलिलाञ्जलिदानयोग्यस्ते॥ 16 ॥  
नैताः स्वयमुपभोक्ष्यसि मोक्ष्यसि जलदोषरादिषु क्वापि।  
तत्किं तत्र न मुञ्चसि मुक्ता मुक्ता भवन्ति यत्रापः॥ 17 ॥  
[^1]धीरध्वनिभिरलं ते नीरद मे मासिको गर्भः।  
[^2]उन्मदवारणबुद्ध्या मध्ये जठरं समुच्छलति।[^3]॥ 18 ॥  


[^1]: गम्भीरशब्दैः.


[^2]: मत्तहस्तिबुद्ध्या.


[^3]: उड्डानं करोति.
 
जलदः समुद्रसेवामाचरति समग्रभुवनभरणाय।  
कुरुते [^4]तामपि [^5]हतमतिरा[^6]त्मंभरिर[^7]निशमौर्वा[^8]ग्निः॥ 19 ॥  


[^4]: समुद्रसेवाम्.


[^5]: मन्दमतिः.


[^6]: स्वोदरपूरकः.


[^7]: अहोरात्रम्.


[^8]: वाडवाग्निः.
 
सर्वं वनं तृणाल्या पिहितं पीताः सितांशुरविताराः।  
प्रध्वस्ताः पन्थानो मलिनेनोद्गम्य मेघेन॥ 20 ॥  
प्रावृषि शैलश्रेणीनितम्बमुज्झन्दिगन्तरं भ्रमसि।  
चपलान्तर घन किं तव वचनीयं पवनवश्योऽसि॥ 21 ॥  
यद्यपि सन्ति बहूनि सरांसि स्वादुसुशीतलसुरभिपयांसि।  
चातकपोतस्तदपि च तानि त्यक्त्वा याचति जलदजलानि॥ 22 ॥  
एतदत्र पथिकैकजीवितं पश्य शुध्यतितरां महत्सरः।  
धिङ् मुधाम्बुधर रुद्धसद्गतिर्वर्धिता किमिह तेऽद्रिवाहिनी॥ 23 ॥  
मुञ्च मुञ्च सलिलं दयानिधे नास्ति नास्ति समयो विलम्बने।  
अद्य चातककुले मृते पुनर्वारि वारिधर किं करिष्यसि॥ 24 ॥  
चातकस्य खलु चञ्चुसम्पुटे नो पतन्ति किल वारिबिन्दवः।  
सागरीकृतमहीतलस्य किं दोष एष जलदस्य दीयते॥ 25 ॥  
ऊषरेषु विवरेषु चाम्भसां वीचयोऽपि भवता विनिर्मिताः।  
क्षेत्रसीम्नि निहितास्तु बिन्दवो वारिवाह भवतो नवो नयः॥ 26 ॥  
आपो विमुक्ताः क्वचिदाप एव क्वचिन्न किञ्चिद्गरलं क्वचिच्च।  
यस्मिन्विमुक्ताः प्रभवन्ति मुक्ताः पयोद तस्मिन्विमुखः कुतस्त्वम्॥ 27 ॥  
पानीयमानीय परिश्रमेण पाथोद पाथोनिधिमध्यतस्त्वम्।  
कल्पद्रुमे सीदति साभिलाषे महोषरे मुञ्चसि किं निमित्तम्॥ 28 ॥  
पपात पाथःकणिका न भूमाववाप शान्तिं ककुभां न तापः।  
दृष्ट्वैव जीवातुरयं तडित्वान्कृषीवलानां मुदमाततान॥ 29 ॥  
प्रथितोऽसि यतस्ततः पृथिव्यामपि जीमूत जनस्य जीवनेन।  
विषयानपि गच्छतः किमेतान्ध्वनिभिर्भीषयसीह राजहंसान्॥ 30 ॥  
गर्जितबधिरीकृतककुभा किमपि कृतं न घनेन।  
कियती चातकचञ्चुपुटी सापि भृता न जलेन॥ 31 ॥  
गर्जसि मेघ न यच्छसि तोयं चातकपक्षी व्याकुलितोऽहम्।  
दैवादिह यदि दक्षिणवातः क्व त्वं क्वाहं क्व च जलपातः॥ 32 ॥  
वितर वारिद वारि [^1]दवातुरे चिरपिपासितचातकपोतके।  
प्रचलिते [^2]मरुति क्षणमन्यथा क्व च भवान्क्व पयः क्व च चातकः॥ 33 ॥  


[^1]: दावानलपीडिते.


[^2]: वायौ.
 
किसलयानि कुतः कुसुमानि वा क्व च फलानि तथा नववीरुधाम्।  
अयमकारणकारुणिको न चेद्वितरतीह पयांसि पयोधरः॥ 34 ॥  
पयोद हे वारि ददासि वा न वा त्वदेकचित्तः पुनरेष याचकः।  
वरं महत्या म्रियते पिपासया तथापि नान्यस्य करोत्युपासनाम्॥ 35 ॥  
दीनानामिह परिहाय शुष्कसस्यान्यौदार्यं प्रकटयतो महीधरेषु।  
औन्नत्यं परममवाप्य दुर्मदस्य ज्ञातोऽयं जलधर तावको विवेकः॥ 36 ॥  
अन्योऽपि चन्दनतरोर्महनीयमूर्तेः सेकार्थमुत्सहति तद्गुणबद्धतृष्णः।  
शाखोटकस्य पुनरस्य महाशयोऽयमम्भोद एव शरणं यदि निर्गुणस्य॥ 37 ॥  
आश्वास्य पर्वतकुलं तपनोष्मतप्तं दुर्दाववह्निविधुराणि च काननानि।  
नानानदीनदशतानि च पूरयित्वा रिक्तोऽसि यज्जलद सैव तवोत्तमा श्रीः॥ 38 ॥  
एतेषु हा तरुणमारुतधूयमानदावानलैः कवलितेषु महीरुहेषु।  
अम्भो न चेज्जलद मुञ्चसि मा विमुञ्च वज्रं पुनः क्षिपसि निर्दय कस्य हेतोः॥ 39 ॥  
शोषं गते सरसि शैवलमञ्जरीणामन्तस्तिमिर्लुठति तापविशीर्णदेहः।[^3]  
अत्रान्तरे यदि न वारिद वारिपूरैराप्लावयेस्तदनु किं [^4]मृतमण्डनेन॥ 40 ॥  


[^3]: मत्स्यविशेषः.


[^4]: शोभया.
 
शृण्वन्पुरः परुषगर्जितमस्य हन्त रे पान्थ विह्वलमना न मनागपि स्याः।  
विश्वार्तिवारणसमर्पितजीवनोऽयं नाकर्णितः किमु सखे भवताम्बुवाहः॥ 41 ॥  
यत्तादृशेषु सरलेषु न पक्षपातो जातो बत स्फुटमसौ कुटजेषु रागः।  
विश्वैकजीवनपटोरपि वारिवाह दुर्वारवायुवशगस्य न तद्विचित्रम्॥ 42 ॥  
यत्पल्लवः समभवत्कुसुमं यदासीत्तत्सर्वमस्य भवतः पयसः प्रसादः।  
यद्भूरुहे फलविधौ न ददासि वारि प्राचीनमम्बुद यशो मलिनीकरोषि॥ 43 ॥  
नैवालवालवलयं भरितं द्रुमाणां नार्द्रीकृतापि बत चातकपोतचञ्चुः।  
दावानलाकुलतरुः शमितो न शीघ्रं भाराय वारिधर वारिपदं तवाभूत्॥ 44 ॥  
के वा न सन्ति भुवि वारिरुहावतंसा हंसावलीवलयिनो जलसन्निवेशाः।  
किं चातकः फलमपेक्ष्य स वज्रपातां पौरन्दरीं कलयते नववारिधाराम्॥ 45 ॥  
वातैर्विधूनय बिभीषय भीमनादैः सञ्चूर्णय त्वमथवा करकाभिघातैः।  
त्वद्वारिबिन्दुपरिपालितजीवितस्य नान्या गतिर्भवति वारिद चातकस्य॥ 46 ॥  
व्याजस्तुतिस्तव पयोद मयोदितेयं यज्जीवनाय जगतस्तव जीवनानि।  
स्तोत्रं तु ते महदिदं घन धर्मराजसाहाय्यमर्जसि यत्पथिकान्निहत्य॥ 47 ॥  
सम्पादिताः सपदि दर्दुरदीर्घनादा यत्कोकिलाकलरुतानि निराकृतानि।  
निष्पीतमम्बु लवणं न तु देवनद्याः पर्जन्य तेन भवता विहितो विवेकः॥ 48 ॥  
यस्योदये गुरुमनोरथमन्थरेण सञ्चिन्तितं किमपि चेतसि चातकेन।  
आः कष्टमिष्टफलदानविधानहेतोरम्भोधरात्पतति सम्प्रति वज्रवह्निः॥ 49 ॥  
[^1]दवदहनजटालज्वालजालाहतानां परिगलितलतानां [^2]म्लायतां भूरुहाणाम्।  
अयि जलधर शैलश्रेणिशृङ्गेषु तोयं वितरसि बहु कोऽयं श्रीमदस्तावफीनः॥ 50 ॥  


[^1]: दावाग्निः.


[^2]: ग्लानिं प्राप्नुवताम्.
 
नभसि निरवलम्बे सीदता दीर्घकालं त्वदभिमुखनिषण्णोत्तानचञ्चूपुटेन।  
जलधर जलधारा दूरतस्तावदास्तां ध्वनिरपि मधुरस्ते न श्रुतश्चातकेन॥ 51 ॥  
अये हेलावेलालुलितकुलशैले जलनिधौ कुतो वारामोघं बत जलद मोघं विसरसि।  
समन्तादुत्तालज्वलदनलकीलाकवलनक्लमोपेतानेतानुपकुरु पयोभिर्विटपिनः॥ 52 ॥  
अमुं कालक्षेपं त्यज जलद गम्भीरमधुरैः किमेभिर्निर्घोषैः[^3] सृज [^4]झटिति झाङ्कारि सलिलम्।  
अये पश्यावस्थामकरुणसमीरव्यतिकरज्वलद्दावज्वालावलि[^5]जटिलमूर्तेर्विटपिनः[^6]॥ 53 ॥  


[^3]: व्योमोत्थितैर्मेघगर्जितैः.


[^4]: शीघ्रम्.


[^5]: व्याप्तदेहस्य.


[^6]: वृक्षस्य.
 
अकूपाराद्वारि प्रचुरतरमादाय जलदः स दानाध्यक्षोऽपि प्रकिरति जलं नाद्भुतमिदम्।  
स मेघो धन्यो यत्परिकिरति मुक्ताफलतया यदीयासौ कीर्तिर्नटति नृपनारीकुचतटे॥ 54 ॥  
तवैव प्रावीण्यं जलद जगदानन्दकरणं यदम्भःपालीराहरसि खलसत्त्वाज्जलनिधेः।  
निसर्गात्क्षारास्ता नयसि च कथंचिन्मधुरतामथासारैस्तासां युगपदुपकर्तासि जगतः॥ 55 ॥  
विलपति तथा सारङ्गोऽयं भवानयमुन्नतो जलमपि च ते संयोगोऽयं कथञ्चिदुपस्थितः।  
उपकुरु कुरु प्रह्वं चेतो न वेत्सि यदग्रतो जलधर पुनः क्व त्वं क्वायं क्व ते जलबिन्दवः॥ 56 ॥  
नीरं दूरं तदपि विरसं जङ्गमा नो लताद्यास्तस्मिन् दातर्यपि जलनिधौ को लभेताम्बुबिन्दुम्।  
दानाध्यक्षे त्वयि जलधर क्वापि कुत्रापि शैलाः शालावन्तोऽमृतनिभजलैस्तर्पिताः सर्व एते॥ 57 ॥  
तृप्त्या नद्यः कमलसरसी राजहंसावतंसाः पुण्याश्चेतो हिमगिरिभुवस्त्वत्कृते येन मुक्ताः।  
सम्प्राप्तेऽस्मिञ्जलद दहनोच्चण्डदाहे निदाघे पर्जन्य स्वीकुरु तमधुना चातकं पातकं वा॥ 58 ॥  
शैलेयेषु शिलातलेषु च गिरेः शृङ्गेषु गर्तेषु च श्रीखण्डेषु बिभीतकेषु च तथा पूर्णेषु रिक्तेषु च।  
स्निग्धेन ध्वनिनाखिलेऽपि जगतीचक्रे समं वर्षतो वन्दे वारिद सार्वभौम भवतो विश्वोपकारि व्रतम्॥ 59 ॥  
नीहाराकरसारसागरसरित्कासारनीरश्रियं त्यक्त्वा तोयद चातकेन महती सेवा समालम्बिता।  
तस्यैतत्फलितं समुज्झसि शिलासन्ताडनं मस्तके गाढं गर्जसि वज्रमुज्झसि तडिल्लेखाभिरातर्जसि॥ 60 ॥  
[^1]आरामाभरणस्य पल्लवचयैरापीततिग्मत्विषः पाथोद प्रशमं नयागुरुतरोरेतस्य दावज्वरम्।  
ब्रूमस्त्वामुपकारकातर गतप्रायाः पयःसम्पदो दग्धोऽप्येष तरुर्दिशः परिमलैरापूर्य निर्वास्यति॥ 61 ॥  


[^1]: उद्यानभूषणस्य.
 
यावत्तिष्ठति चातकोऽयमसुभिः कण्ठस्थलस्थायिभिस्तावद्देहि पयः पयोद फलतु त्वद्द्वारि कल्पद्रुमः।  
नो चेदस्य तृषार्तपीडिततनोः प्राणैः प्रयाणे कृते कस्मै दास्यसि को ग्रहीष्यति पुनस्तापस्तु ते स्थास्यति॥ 62 ॥  
कूपे पानमधोमुखं भवति मे नद्यो वराक्यः स्त्रियः सामान्यं बकटिट्टिभैः सह सरस्येवं समालोकयन्।  
शुष्यत्तालुगलोऽपि कम्पिततनुः श्रुत्वा गभीरध्वनिं धैर्यादुद्धृतकन्धरो जलधर त्वां याचते चातकः॥ 63 ॥  
मार्गो भूरि जलं मरुस्थलभुवि स्वप्नेऽपि नो लभ्यते तीव्रो वाति समीरणः क्वचिदपि च्छायाभृतो न द्रुमाः।  
अङ्गारप्रकरान्किरन्निव रविर्ग्रीष्मे तपत्यम्बरे तद्भोः पान्थहिताय पूरय धरां पाथोद पाथोभरैः॥ 64 ॥  
भेकैः कोटरशायिभिर्मृतमिव क्ष्मान्तर्गतं कच्छपैः पाठीनैः पृथुपङ्कपीठलुठितैर्यस्मिन्मुहुर्मूर्च्छितम्।  
तस्मिञ्शुष्कसरस्यकालजलदेनागत्य तच्चेष्टितं यत्राकुम्भनिमग्नवन्यकरिणां यूथैः पयः पीयते॥ 65 ॥  
कालातिक्रमणं कुरुष्व तडितां विस्फूर्जितैस्त्रासय स्फारैर्भीषणगर्जितैरतितरां कार्ष्ण्यं मुखे दर्शय।  
अस्यानन्यगतेःपयोद मनसो जिज्ञासया चातकस्याधेहि त्वमिहाखिलं तदपि न त्वत्तः परं याचते॥ 66 ॥  
भूयो गर्जितमम्बुद प्रकटिता विद्युत्खमापूरितं दूरावग्रह तिष्ठ तिष्ठ तदलं वृष्ट्या तवातःपरम्।  
निर्दग्धाखिलशालिहालिकवधूसन्नद्धनेत्रैः परं नैराश्यादिह वर्षितव्यमधुना केदारपूरं पयः॥ 67 ॥  
गर्जन्नम्बु ददाति तच्च कणिकारूपेण यत्र क्वचिद्वर्षाकालमपेक्ष्य दानसमये [^2]कार्ष्ण्यं विधत्ते मुखे।  
पश्चात्पाण्डुरतामुपैति लघुतामप्येति भूयस्ततः श्रीमद्राम नृपालशेखरविभो दाता कियान्वारिदः॥ 68 ॥  
आसक्ताः प्रतिकोटरं विषधरा भानोः करा मूर्धनि ज्वालाजालकरालदावदहनः प्रत्यङ्गमालिङ्गति।  
सर्वानन्दनचारुचन्दनतरोरेतस्य जीवातवे रे जीमूत विमुञ्च वारि बहुशो युष्मद्यशो जृम्भताम्॥ 69 ॥  
ते ते चातकपोतका वितृषिता दावाग्निमग्नं वनं सन्निर्वापितमुष्णतापितमही निर्वापिता सर्वतः।  
कासाराः परिपूरिताः पृथुपयोधाराभिरम्भोधर त्वय्येवायमहो महोर्जितमहादानावदानक्रमः॥ 70 ॥  
तापं लुम्पसि सर्वतो वितरसे मुक्ताफलं शुक्तिषु क्षेत्रं सिञ्चसि किं च पल्लवयसि श्रीखण्डमुख्यान्द्रुमान्।  
क्षारं क्षारमिदं जलं जलनिधेरादाय जीमूत हे विश्वं जीवयसि ब्रवीतु जगति प्रौढोऽपि कस्ते गुणान्॥ 71 ॥  
सन्तापं जगतो विलुम्पसि धरां धाराभिरासिञ्चसि क्षेत्राण्यङ्कुरयस्यमून्मुकुलयस्यह्नाय नीपद्रुमान्।  
सारङ्गस्य नभोनिवेशितदृशश्चञ्चूपुटीपूरणे वैमुख्यं वहसि त्वमम्बुद यदि प्रत्येतु को नाम तत्॥ 72 ॥  
कूपाम्भांसि पिबन्तु कूपरसिका वापीषु वापीजुषो नादेयाश्च पतत्रिणोऽपि मुदिता आस्वादयन्तामपः।  
सारङ्गस्य नभोनिवेशितदृशः किं तेन यावन्महीमम्भोभिः स्नपयन्नसावुदयते न प्रावृषेण्यो घनः॥ 73 ॥  
कर्तव्यो हृदि वर्तते यदि तरोरस्योपकारस्तदा मा कालं गमयाम्बुवाह समये सिञ्चैनमम्भोभरैः।  
शीर्णे पुष्पफले जले विगलिते मूले गते शुष्कतां कस्मै किं हितमाचरिष्यसि परीतापस्तु ते स्थास्यति॥ 74 ॥  
नो चिन्तामणिभिर्न कल्पतरुभिर्नो कामधेन्वादिभिर्नो देवैश्च परोपकारनिरतैः स्थूलैर्न सूक्ष्मैरपि।  
अम्भोदेह निरन्तरं जलभरैस्तामुर्बरां सिञ्चता धौरेयेण धुरं त्वयाद्य वहता मन्ये जगज्जीवितम्॥ 75 ॥  
हे पाथोह यथोन्नतेन भवता दिग्व्यावृता सर्वतो मन्ये धीर तथा करिष्यसि खलु क्षीराब्धितुल्यं सरः।  
किं त्वेष क्षमते नहि क्षणमपि ग्रीष्मोष्मणा व्याकुलः पाठीनादिगणस्त्वदेकशरणस्तद्वर्ष तावत्कियत्॥ 76 ॥  
[^1]नान्धौ स्कन्धनतिः सरःसु न मनो वापीषु नापीहितं कर्णेऽप्यर्णवसङ्कथा न च कृता नाद्यापि नद्यां मनः।  
सारङ्गेण समुत्तरङ्गरसनादण्डेन चण्डातपक्लान्तेनापि निरन्तरं जलद हे त्वय्येव दत्तं मनः॥ 77 ॥  


[^1]: कूपे.
 
निःपद्मं शिशिरेण धीवरगणैः र्निर्मत्स्यनिःकूर्मकं व्याधैर्निर्विहगं निरम्बु रविणा निर्नालकं दन्तिभिः।  
निःशालूकमकारि शूकरगणैर्नामैकमात्रं सरो हे जीमूत परोपकारक पयोदानेन मां पूरय॥ 78 ॥  
कासारेषु सरित्सु सिन्धुषु तथा नीचेषु नीरग्रहं धिक्तत्रापि शिरोनतिः किमपरं हेयं भवेन्मानिनाम्।  
इत्यालोच्य विमुच्य चातकयुवा तेषु स्पृहामादरादुद्ग्रीवस्तव वारिवाह कुरुते धाराधरालोकनम्॥ 79 ॥  
रे धाराधर धीर नीरनिकरैरेषा रसा नीरसा शेषा पूषकरोत्करैरतिखरैरापूरि भूरित्वया।  
एकान्तेन भवन्तमन्तरगतं स्वान्तेन सञ्चिन्तयन्नाश्चर्यं परिपीडितोऽभिरमते यच्चातकस्तृष्णया॥ 80 ॥  
आरामाधिपतिर्विवेकविकलो नूनं रसा नीरसा वात्याभिः परुषीकृता दश दिशश्चण्डातपो दुःसहः।  
एवं धन्वनि चम्पकस्य सकले संहारहेतावपि त्वं सिञ्चन्नमृतेन तोयद कुतोऽप्याविष्कृतो वेधसा॥ 81 ॥  
ग्रीष्मे भीष्मतरैः करैर्दिनकृता दग्धोऽपि यच्चातकस्त्वां ध्यायन्घन वासरान्कथमपि द्राघीयसो नीतवान्।  
दैवाल्लोचनगोचरेण भवता तस्मिन्निदानीं यदि स्वीचक्रे करकानिपातनकृपा तत्कं प्रति ब्रूमहे॥ 82 ॥  
स क्षारो जलधिः सरांसि वितरन्त्यभ्यागतेभ्यो मितं गृह्यन्ते सरितः श्रमेण परितोऽप्याधारबन्धं बलात्।  
प्राप्यं कूपकतः कथञ्चन किमप्यारोप्य कण्ठे पदं तत्त्वा त्यागिनमेकमेव भगवन्पर्जन्य मन्यामहे॥ 83 ॥  
हर्षं वर्षन्विधत्से चिरसमयतृषाशुष्यतां चातकानां भूमेस्तापोपशान्तिं वितरसि तरसा लोकशोकं धुनोषि।  
अम्भोदैतत्तवैकं परममनुचितं यत्पिधत्से सुधांशुं वाचामीशं कविं वा बुधमपि वहसि प्रेम खद्योतवर्गे॥ 84 ॥  
मेघान्योक्तयः।>  
  
वायुरेव [^1]महाभूतं वदन्तु निखिला जनाः।  
[^2]आयुरेवैष भूतानामिति मन्यामहे वयम्॥ 1 ॥  


[^1]: महाभूतमिति. इतीति शेषः.


[^2]: वायुरित्यत्र वाशब्दस्यैवकारार्थत्वादेष भूतानामायुरेवेति भावः.
 
अलिपटलैरनुयातां स्वहृदयहृदयज्वरं विलुम्पन्तीम्।  
मृगमदपरिमललहरीं समीर किं पामरेषु रे किरसि॥ 2 ॥  
परमो मरुत्सखाग्नेस्तेजोवृद्धिं तनोतु तं जेतुम्।  
दीपं हरति तदस्य ज्ञातं प्रतिपत्तिनिर्वहणम्॥ 3 ॥  
प्राथमिकी घनवृष्टिः प्राप्ता शिखिनो निदाघतप्तस्य।  
आकस्मिकेन सा पुनरपनीता क्वापि पवनेन॥ 4 ॥  
वरतरुविघटनपटवः कटवश्चञ्चन्ति वायवो बहवः।  
तत्कुसुमबहलपरिमलगुणविन्यासे कृति त्वेकः॥ 5 ॥  
गन्धवाह गहनानि गाहसे गन्धजातमिह सञ्चिनोषि च।  
नैपुणच्युतिरियं तु तावकी यत्र तत्र सदसद्विवेचनम्॥ 6 ॥  
अहह चण्डसमीरण दारुणं किमिदमाचरितं चरितं त्वया।  
यदिह चातकचञ्चुपुटोदरे पतति वारि तदेव निवारितम्॥ 7 ॥  
अनिल निखिलविश्वं प्राणित त्वत्प्रयुक्तं सपदि च विनिमीलत्याकुलं त्वद्वियोगात्।  
वपुरसि परमेशस्योचितं नोचितं ते सुरभिमसुरभिं वा यत्समं स्वीकरोषि॥ 8 ॥  
राजीविनीविपिनसौरभसारगन्धिर्योऽभूद्वसन्तदिवसेषु जनैकबन्धुः।  
रथ्यारजांसि विकिरन्विरुजन्नगेन्द्रानुन्मत्तवद्भ्रमति पश्यत सोऽद्य वायुः॥ 9 ॥  
ये जात्या लघवः सदैव गणनां याता न ये कुत्रचित्पद्भ्यामेव विमर्दिताः प्रतिदनं भूमौ विलीनाश्चिरम्।  
उत्क्षिप्ताश्चपलाशयेन मरुता पश्यान्तरिक्षे सखे तुङ्गानामुपरि स्थितिं क्षितिभृतां कुर्वन्त्यमी पांसवः॥ 10 ॥  
हंहो दग्धसमीर सर्पति भवत्यस्मिन्वने शाखिनां शाखाघर्षणजः स कोऽपि सुचिरं जज्वाल दावानलः।  
येनादाहि पलायमानहरिणं भस्मीभवद्भूरुहं शुष्यन्निर्झरमुत्पतत्खगकुलं चेष्टद्बुजङ्गं वनम्॥ 11 ॥  
हंहो धीर समीर हन्त जननं ते [^1]चन्दनक्ष्माभृतो दाक्षिण्यं जगदुत्तरं परिचयो गोदावरीवारिभिः।  
प्रत्यङ्गं दहतीह मे त्वमपि चेदुद्दामदावाग्निवन्मत्तोऽयं मलिनात्मको वनचरः किं वक्ष्यते कोकिलः॥ 12 ॥  


[^1]: मलयाचलात्.
 
कोयं भ्रान्तिप्रकारस्तव पवन घनावस्करस्थानजातं तेजस्विव्रातसेव्ये नभसि नयसि यत्पांसुपूरं प्रतिष्ठाम्।  
अस्मिन्नुत्थाप्यमाने जननयनपथोपद्रवस्तावदास्तां केनोपायेन सह्यो वपुषि कलुषातादोष एषस्तवैव॥ 13 ॥  
वाय्वन्योक्तयः।>  
  
नाधन्यानां निवासं विदधति गिरयः शेखरीभूतचन्द्राः शृङ्गैर्ज्योत्स्नाप्रवाहं द्रुतमिव तुहिनं दिङ्मुखेषु क्षिपन्तः।  
येषामुच्चैस्तरूणामविहतगतिना वायुना कम्पितानामाकाशे विप्रकीर्णः कुसुमचय इवाभाति ताराग्रहौघः॥ 1 ॥  
%हिमाचलः%॥ तरुकुलसुषमापहरां जनयन्तीं जगति जीवजातार्तिम्।  
केन गुणेन भवानीतात हिमानीमिमां वहसि॥ 2 ॥  
विन्ध्यमन्दरसुमेरुभूभृतां यत्पतिस्तुहिनपर्वतोऽभवत्।  
ईश्वरश्वशुरताप्रभावतस्तद्ध्रुवं जगति जृम्भते यशः॥ 3 ॥  
क्षोणी यस्य हिरण्मयी मणिमयः प्राकारशिल्पोच्चयः कुञ्जाः कल्पतामयाः सुरधुनीधारामयो निर्झरः।  
किं चेन्द्रादिसमस्तदिक्पतिपुरीमय्यन्ति यत्पल्लवाः शैलः सोऽपि गिरिर्वयं च गिरयस्त्वय्येव मे का मतिः॥ 4 ॥  
%मेरुः%॥ ये सन्तोषसुखप्रबुद्धमनसस्तेषामभिन्नो मृदो येऽप्यन्ये धनलोभसङ्कुलधियस्तेषां तु दूरे नृणाम्।  
इत्थं कस्य कृते कृतः स विधिना तादृक्पदं सम्पदां स्वात्मन्येव समाप्तहेममहिमा मेरुर्न मे रोचते॥ 5 ॥  
%विन्ध्यः%॥ आचक्ष्महे तव किमद्यतनीमवस्थां तस्याद्य विन्ध्यशिखरस्य मनोहरस्य।  
यत्रैव सप्तमुनयस्तपसा निषेदुः सोऽयं विलासवसतिः पिशिताशनानाम्[^1]॥ 6 ॥  


[^1]: राक्षसानाम्.
 
%मलयः%॥ किं तेन [^2]हेमगिरिणा [^3]रजताद्रिणा वा यत्राश्रिता हि तरवस्तरवस्त एव।  
मन्यामहे मलयमेव यदाश्रयेण शाखोटनिम्बकुटजा अपि चन्दनानि॥ 7 ॥  


[^2]: मेरुणा.


[^3]: कैलासेन.
 
विद्योतन्ते कति न गिरयस्तेषु किं नोदयन्ते शाखावन्तः खदिरबदरीशालशाखोटकाद्याः।  
धन्यस्तावन्मलयशिखरी यत्र जातास्त एव स्वैरामोदैस्त्रिभुवनमथ प्रीणयन्तः स्फुरन्ति॥ 8 ॥  
%मन्दरः%॥ मुरारातिर्लक्ष्मीं त्रिपुरविजयी शीतकिरणं करीन्द्रं पौलोमीपतिरपि च लेभे जलनिधेः।  
त्वया किंवा लब्धं कथय मथितो मन्दरगिरे शरण्यः शैलानां यदयमदयं रत्ननिलयः॥ 9 ॥  
%मैनाकः%॥ शक्रादरक्षि यदि पक्षयुगं तथापि मैनाक सन्ति तव नेह गतागतानि।  
निः[^4] सत्त्वता च निरपत्र[^5]पता च किन्तु पाथोनिधौ निवसता भवतार्जितात्र॥ 10 ॥  


[^4]: निर्बलत्वम्.


[^5]: निर्लज्जत्वम्.
 
वरं पक्षच्छेदः समदमघवन्मुक्तकुलिशप्रहारैरुद्गच्छद्बहलदहनोद्गारगुरुभिः।  
तुषाराद्रेः सूनोरहह पितरि क्लेशविवशे न चासौ सम्पातः पयसि पयसां पत्युरुचितः॥ 11 ॥  
%लोकालोकः%॥ एकस्यायमुदेति मूर्धनि गिरेरन्यस्य चैव क्रमादस्तं याति कलानिधिस्तदुभयोरस्तः प्रशस्तोऽचलः।  
को नामोदयिनं करोति न शिरोमाणिक्यमस्तं पुनर्यातं यः कुरुते भवानिव स दुःप्रापोऽस्ति पृथ्वीतले॥ 12 ॥  
%रोहणः%॥ रोहणाचल शैलेषु कस्तुलां तुलयेत्तव।  
यस्य पाषाणखण्डानि मण्डनानि महीभृताम्॥ 13 ॥  
रत्नानां किमालयो जलनिधिः किं न स्थिरा मेदिनी किं न व्योम महत्पदं सुकृतिनां किं नाम नैवोन्नतम्।  
हंहो रोहण किं न याचकचमूनिःशङ्कटङ्काहतिक्षान्तिस्वीकरणेन गोत्रतिलकस्त्रैलोक्यवन्द्यो भवान्॥ 14 ॥  
यामस्ते शिवमस्तु रोहणगिरे मत्तः स्थितिप्रच्युता वर्तिष्यन्त इमे कथं कथमिति स्वप्नेऽपि मैवं कृथाः।  
भ्रातस्ते मणयो वयं यदि भवन्नामप्रसिद्धास्ततः किं शृङ्गारपरायणाः क्षितिभुजो नाङ्गीकरिष्यन्ति नः॥ 15 ॥  
%पर्वतदरी%॥ यस्यां स केसरियुवा पदमाबबन्ध गन्धद्विपेन्द्ररुधिरारुणिताङ्गनायाम्।  
तामद्य पर्वतदरीं धुतधूम्रलोमा गोमायुरेष वपुषा मलिनीकरोति॥ 16 ॥  
%(गिरिनिर्झरः)%॥ कल्लोलसञ्चलदगाधजलैरलोलैः कल्लोलिनीपरिवृढैः किमपेयतोयैः।  
जीयात्स जर्जरतनुर्गिरिनिर्झरोऽयं यद्विप्रुषापि तृषिता वितृषीभवन्ति॥ 17 ॥  
पर्वतान्योक्तयः।>  
  
[^1]नावज्ञा नाप्य[^2]वैदग्ध्यमुदधेर्महिमैव सः।  
यत्तीरपङ्कमग्नानि महारत्नानि शेरते॥ 1 ॥  


[^1]: अवमानः.


[^2]: अचतुरत्वम्.
 
यद्यपि स्वच्छभावेन दर्शयत्युदधिर्मणीन्।  
तथापि [^3]जानुदघ्नोऽयमिति चेतसि मा कृथाः॥ 2 ॥  


[^3]: जानुप्रमाणः.
 
रत्नैरापूरितस्यापि मदलेशोऽस्ति नाम्बुधेः।  
मुक्ताः कतिपयाः प्राप्य मातङ्गा मदविह्वलाः॥ 3 ॥  
अधः करोषि रत्नानि मूर्ध्ना धारयसे तृणम्।  
दोषस्तवैष जलधे रत्नं रत्नं तृणं तृणम्॥ 4 ॥  
[^4]वातोल्लासितकल्लोल धिक्ते सागर गर्जितम्।  
यस्य तीरे तृषाक्रान्तः पान्थः पृच्छति वापिकाम्॥ 5 ॥  


[^4]: वायुनोल्लासिता उत्पादिताः कल्लोला महोर्मयो यस्य.
 
अयं रत्नाकरोऽम्भोधिरित्यसेवि धनाशया।  
धनं दूरेऽस्तु वदनमपूरि क्षारवारिभिः॥ 6 ॥  
यद्यपि बद्धः शैलैर्यद्यपि गिरिमथ[^5]नमुषितसर्वस्वः।  
तदपि परभीतभूधररक्षायां दीक्षितो जलधिः॥ 7 ॥  


[^5]: गिरिमथनेन हृतं सर्वं स्वं चतुर्दशरत्नात्मकं धनं यस्य.
 
किं खलु रत्नैरेतैः किं पुनरभ्रायितेन वपुषा ते।  
सलिलमपि यन्न तावकमर्णव वदनं प्रयाति तृषितानाम्॥ 8 ॥  
मा कुरु गुरुतागर्वं लघुरन्यो नास्ति सागर त्वत्तः।  
जलसङ्ग्रहमन्यस्मात्त्वयि सति कुर्वन्ति पोत[^6]स्थाः॥ 9 ॥  


[^6]: नौकास्थिताः. नाविका इत्यर्थः.
 
किमधिकमस्य ब्रूमो महिमानं वारिधेर्हरिर्यत्र।  
अज्ञात एव शेते कुक्षौ निक्षिप्य भुवनानि॥ 10 ॥  
लघुरयमाह न लोकः कामं गर्जन्तमपि पतिं पयसाम्।  
सर्वमलज्जाकरमिह यत्कुर्वन्तीह परिपूर्णाः॥ 11 ॥  
तृषां धरायाः शमयत्यशेषां यः सोऽम्बुदो गर्जति गर्जतूच्चैः।  
यस्त्वेष कस्यापि न हन्ति तृष्णां स किं वृथा गर्जति निस्त्रपोऽब्धिः॥ 12 ॥  
त्वमद्य सिन्धो जगदेकबन्धो रत्नानि दातुं विमुखोऽसि कस्मात्।  
किं वा सुतः कल्पमहीरुहस्ते दानैः कृतार्थीकुरुते जगन्ति॥ 13 ॥  
अयि रोषमुरीकरोषि नो चेत्किमपि त्वां प्रति वारिधे वदामः।  
जलदेन तवार्तिना विमुक्तान्यपि तोयानि महान्न हा जहासि॥ 14 ॥  
तोयानामधिपतिराकरो मणीनां शैलानामभयपदं महान्महद्भ्यः।  
अग्राह्यो भवसि यदि त्वमेव तावत्को नु स्याज्जगति तदा जनावलम्बः॥ 15 ॥  
स्वस्त्यस्तु विद्रुमवनाय नमो मणिभ्यः कल्याणिनी भवतु मौक्तिकशुक्तिमाला।  
प्राप्तं मया सकलमेव फलं पयोधे यद्दारुणैर्जलचरैर्न विदारितोऽस्मि॥ 16 ॥  
आदाय वारि परितः सरितां मुखेभ्यः किं तावदर्जितमनेन दुरर्णवेन।  
क्षारीकृतं च व़डवादहने हुतं च पातालकुक्षिकुहरे विनिवेशितं च॥ 17 ॥  
निः-पीतपीनतिमिराणि मनोहराणि रत्नानि सन्ति न कियन्ति तवान्तिकेषु।  
एतस्य कौस्तुभमणेर्व्रजतः परन्तु पाथोनिधे स्मरणमान्तरमावहेथाः॥ 18 ॥  
कल्लोलवेल्लितदृषत्पुरुषप्रहारै रत्नान्यमूनि मकरालय मावमंस्थाः।  
किं कौस्तुभेन विहितो भवतो न नाम याञ्चाप्रसारितकरः पुरुषोत्तमोऽपि॥ 19 ॥  
लज्जामहे वयमहो वचनेऽपि हन्त सांयात्रिकाः सलिलराशिममी विशन्ति।  
अंसाधिरोपिततदीयतटोपकण्ठकौपेयकाम्बुदृतयो यदुदीर्णतृष्णाः॥ 20 ॥  
चपलतरतरङ्गैर्दूरमुत्सारितोऽपि प्रथयति तव कीर्तिं [^1]दक्षिणावर्तशङ्खः।  
[^2]परिगणय पयोधे [^3]पद्मनाभार्घ्ययोग्यस्तव निकटनिषण्णैः [^4]क्षुल्लकैः श्लाघ्यता का॥ 21 ॥  


[^1]: दक्षिणभागे आवर्तो यस्यैतादृशः शङ्खः.


[^2]: जानीहि.


[^3]: विष्णुपूजायोग्यः.


[^4]: क्षुद्रशङ्खैः.
 
यद्वीचीभिः स्पृशसि गगनं यच्च पातालमूलं रत्नैरुद्दीपयसि पयसा यत्पिधत्से धरित्रीम्।  
धिक्सर्वं तत्तव जलनिधे यद्विमुच्याश्रुधारास्तीरे नीरग्रहणरसिकैरध्वगैरुज्झितोऽसि॥ 22 ॥  
अयं [^5]वारामेको [^6]निलय इति रत्नाकर इति श्रितोऽस्माभिस्तृ[^7]ष्णातरलितमनोभिर्जलनिधिः।  
क एवं जानीते निजकरपुटीकोटरगतं क्षणादेनं ताम्यत्तिमिमकरमापास्यति [^8]मुनिः॥ 23 ॥  


[^5]: जलानाम्.


[^6]: स्थानम्.


[^7]: पिपासा; [पक्षे] अर्थाभिलाषः.


[^8]: अगस्त्यः.
 
अये वारां राशे कुलिशकरकोपप्रतिभयादयं पक्षप्रेम्णा गिरिवरसुतस्त्वामुपगतः।  
त्वदन्तर्वास्तव्यो यदि पुनरयं वाडवशिखी प्रदीप्तः प्रत्यङ्गं ग्लपयति ततः कोऽस्य शरणम्॥ 24 ॥  
इतः स्वपिति केशवः कुलमितस्तदीयद्विषामितश्च शरणार्थिनः [^9]शिखरिपत्त्रिणः शेरते।  
इतोऽपि वडवानलः सह [^10]समस्तसम्वर्तकैरहो विततमूर्जितं भरसहं च सिन्धोर्वपुः॥ 25 ॥  


[^9]: शिखरिणः पर्वतास्त एव पत्रिणः पक्षिणः.


[^10]: सङ्कर्तकसंज्ञकैर्मेघैः.
 
ग्रावाणो मणयो हरिर्जलचरो लक्ष्मीः पयोमानुषी मुक्तौघाः सिकताः प्रवाललतिकाः शैवालमम्भः सुधा।  
तीरे कल्पमहीरुहाः किमपरं नाम्नापि रत्नाकरो दूरे कर्णरसायनं निकटतस्तृष्णापि नो शाम्यति॥ 26 ॥  
एतस्मादमृतं सुरैः शतमुखेनोच्चैःश्रवाः सद्गुणः कृष्णेनाद्भुतविभ्रमैकवसतिर्लक्ष्मीः समासादिता।  
इत्यादि प्रचुराः पुरातनकथाः सर्वेभ्य एव श्रुता अस्माभिर्न च दृष्टमत्र जलधौ मृष्टं पयोऽपि क्वचित्॥ 27 ॥  
सङ्ख्येया न भवन्ति ते युगशतैर्गाम्भीर्यमुख्या गुणाः सत्यं वारिनिधे तथापि तदिदं चित्ते विधत्ते व्यथाम्।  
स्वच्छन्देन तिमिंगिलान्निजकुलग्रासं मुहुः कुर्वतो यत्ते वारयितुं निजेऽपि विषये न स्वामिता विद्यते॥ 28 ॥  
कल्लोलैः स्थगयन्मुखानि ककुभामभ्रंलिहैरम्भसा क्षारेणापि दिवानिशं जलनिधे गर्जन्न विश्राम्यसि।  
एतत्ते यदि घोरनक्रनिलयं स्वादु व्यधास्यद्विधिः किं कर्तासि तदा न वेद्मि तरलैः स्वैरेव दुश्चेष्टितैः॥ 29 ॥  
द्यामारोहति वाञ्छति स्थगयितुं तेजोऽपि तेजस्विनामुच्चैर्गर्जति पूरयन्नपि महीमम्भोभिरम्भोधरः।  
कांश्चिद्द्रागुपजीव्य तोयचुलुकान्सिन्धो भवत्सन्निधौ पानीयप्रचयेषु सत्स्वपि न ते जातो विकारः क्वचित्॥ 30 ॥  
किं वाच्यो महिमा तवात्र जलधे यस्येन्द्रवज्राहतित्रस्तक्ष्माभृदमज्जदम्बुनिचये मज्जत्कलङ्काकृतिः।  
मैनाकोऽपि गभीरनीरविलसत्पाठीनपृष्ठोल्लसच्छैवालाङ्कुरकोटिकोटरकुटीकुड्यान्तरे निर्वृतः॥ 31 ॥  
आस्तां तावदहो समुद्रमहिमा दूरेऽपि कर्णप्रियस्तीरे यस्य पिपासयैव मरणं प्राप्नोति शीघ्रं जनः।  
तस्मादम्बुनिधेर्वरं लघुसरः कूपोऽथवा वापिका यत्र स्वीयकरद्वयेन सलिलं पेपीयते स्वेच्छया॥ 32 ॥  
देवैर्यद्यपि तक्रवद्विमथितः केदारवद्वानरैर्बद्धः सिद्धवदञ्जनाविजनुषा कुल्यावदुल्लङ्घितः।  
किं चासीच्चुलकेऽम्बुबिन्दुवदयं द्राक्कुम्भयोनेर्मुनेर्नातारोऽयमिति प्रथा जलनिधेरासीदथापि श्लथा॥ 33 ॥  
पीयूषेण सुराः श्रिया मुररिपुर्मर्यादया मेदिनी शक्रः कल्परुहा शशाङ्ककलया श्रीशङ्करस्तोषितः।  
मैनाकाहिनगा निजोदरगताः संस्थानतः स्थापितास्त्वच्चूलीकरणे घटोद्भवमुनिः केनापि नो वारितः॥ 34 ॥  
हे हेलाजितबोधिसत्त्व वचसां किं विस्तरैस्तोयधे नास्ति त्वत्सदृशः परः परहिताधाने गृहीतव्रतः।  
तृष्यत्पान्थजनोपकारघटनावैमुख्यलब्धायशोभारप्रोद्वहने करोषि कृपया साहायकं यन्मरोः॥ 35 ॥  
पीयूषेण कृतार्थिता दिविषदो लक्ष्या हरिः प्रीणितश्चन्द्रार्धेन विभूषितः पशुपतिः कल्पद्रुमैर्वासवः।  
आत्मानं परिमन्थिनाप्युदधिना किं किं न तेषां कृतं तस्यागस्त्यमुनिप्रपीतपयसो नोच्चैः कृतैकाङ्गुलिः॥ 36 ॥  
लक्ष्म्या श्रीपुरुषोत्तमो हिमरुचा गौरीप्रियोऽलङ्कृतो देवेन्द्रोऽपि विमानवारणहयस्त्रीरत्नकल्पद्रुमैः।  
पीयूषैरमितैस्त्वया दिविषदश्चान्ये कृतार्थीकृताः श्रीमन्वारिनिधे त्वदीयमहिमा नूनं न वाग्गोचरः॥ 37 ॥  
हंहो वारिनिधे विधेः समुचितं येनासि रत्नाकरो रत्नांश्चेदवमन्यसे वद विभो नैतत्पदं विन्दसि।  
पश्यालङ्करणं पुरन्दरपुरे चिन्तामणिः कौस्तुभं विष्णोर्वक्षसि मीनकेतनरिपोः शीर्षे कलानां निधिः॥ 38 ॥  
पीत्वा गर्जन्त्यपस्ते दिशि दिशि जलदास्त्वं शरण्यो गिरीणां सुत्रामत्रासभाजां त्रिदशविटपिनां जन्मभूमिस्त्वमेव।  
गाम्भीर्यं तच्च तादृक्त्वयि सलिलनिधे किंतु विज्ञाप्यमेतत्सर्वोपायेन मैत्रावरुणिमुनिकृपादृष्टयः काङ्क्षणीयाः॥ 39 ॥  
%क्षीरसागरः%॥ दिशि दिशि गिरिग्रावाणः स्वां वमन्तु सरस्वतीं तुलयतु मिथस्तामापातस्फुरद्ध्वनिडम्बराम्।  
स परमपरः क्षीरोदन्वान्यदीयमुदीर्यते मथितुरमृतं खेदच्छेदि प्रभोरनुमोदनम्॥ 40 ॥  
साकं [^1]ग्रावगणैर्लुठन्ति मणयो बालार्कबिम्बोपमा नीरे नीरचरैः समं स भगवान्निद्राति नारायणः।  
एवं वीक्ष्य तवाविवेकमथ च प्रौढिं परामुन्नतेः किं निन्दाम्यथवा स्तवीमि कथय क्षीरार्णव त्वामहम्॥ 41 ॥  


[^1]: पाषाणसमूहैः.
 
%अगस्त्यः%॥ मुनिर्जयति योगीन्द्रो महात्मा कुम्भसम्भवः।  
येनैकचुलुके दृष्टौ दिव्यौ तौ मत्स्यकच्छपौ॥ 42 ॥  
अखर्वपर्वगर्तेषु विच्छिन्नो यस्य वारिधिः।  
हा स एव मुनेः पाणिरधस्ताद्विन्ध्यभूभृतः॥ 43 ॥  
अल्पीयसैव पयसा यत्कुम्भः पूर्यते प्रसिद्धं तत्।  
[^2]ब्राह्मं तेजः पश्यत कुम्भोद्भूतः पपौ [^3]वार्धिम्॥ 44 ॥  


[^2]: ब्राह्मणसामर्थ्यम्.


[^3]: समुद्रम्.
 
गतोऽस्मि तीरं जलधेः पिपासया स चापि शुष्कश्चुलुकीकृतो मया।  
न लक्ष्यते दोषलवोऽपि तोयधेर्ममैव तत्कर्मफलं विजृम्भते॥ 45 ॥  
कम्पन्ते गिरयः [^4]पुरन्दरभिया मैनाकमुख्याः पुनः क्रन्दन्त्यम्भुधराः स्फुरन्ति वडवावक्त्रोद्गता वह्नयः।  
भो कुम्भोद्भव मुच्यतां जलनिधिः स्वस्त्यस्तु ते साम्प्रतं निद्रालुश्लथबाहुवल्लिकमलाश्लेषो हरिः सीदति॥ 46 ॥  


[^4]: इन्द्रभयेन.
 
%रत्नानि%॥ मणिर्लुठति पादेषु काचः शिरसि धार्यते।  
यथैवास्ते तथैवास्तां काचः काचो मणिर्मणिः॥ 47 ॥  
अप्याकरसमुत्पन्ना मणिजातिरसम्स्कृता।  
जातरूपेण कल्याणि नहि संयोगमर्हति॥ 48 ॥  
अनस्तमितसारस्य तेजसस्तद्विजृम्भितम्।  
येन पाषाणखण्डस्य मूल्यमल्यं वसुन्धरा॥ 49 ॥  
धन्योऽयं मणिरेकश्छिन्नो भिन्नश्च क्रचकनिर्घृष्टः।  
युक्तस्तेजोनिचयैर्धन्यो दुःखेऽपि योऽधिकाभासः॥ 50 ॥  
भ्रष्टं नृपतिकिरीटाद्भूमौ पतितं [^5]तिरोहितं रजसा।  
[^6]विधिविलसितेन रत्नं जनचरणविडम्बनां सहते॥ 51 ॥  


[^5]: छादितम्.


[^6]: दैवदुर्विपाकेन.
 
वपुः- [^7]परीणाहगुणेन तेभ्यो यशस्विनः किं मणयो भवन्ति।  
तथापि चूडासु महीपतीनां त एव खेलन्ति न गण्डशैलाः॥ 52 ॥  


[^7]: विशालता.
 
सिन्धुस्तरङ्गैरुपकल्प्य फेनान् रत्नानि पङ्कैर्मलिनीकरोति।  
तथापि तान्येव महीपतीनां किरीटकोटीषु पदं लभन्ते॥ 53 ॥  
विरम रत्न मुधा तरलायसे तव न कश्चिदिहास्ति परीक्षकः।  
विधिवशेन परिच्युतमाकरात्त्वमपि काचमणीकृतमीश्वरैः॥ 54 ॥  
अनिभालित एव केवलं खनिगर्भे निधिरेष जीर्यतु।  
न तु सीदतु मूल्यहानितो वणिजालोकनगोचरीकृतः॥ 55 ॥  
समुद्रेणान्तस्थस्तटभुवि तरङ्गैरकरुणैः समुत्क्षिप्तोऽस्मीति त्वमिह परितापं त्यज मणे।  
अवश्यं क्वापि त्वद्गुणपरिचयाकृष्टहृदयो नरेन्द्रस्त्वां कुर्यान्निजमुकुटकोटिप्रणयिनम्॥ 56 ॥  
पयोधेः सर्वस्वं शिरसि धृतवान्यं नृपगणः पणो यस्य क्षोणी चतुरुदधिसीमावधिरभूत्।  
स एवायं दैवाच्छबरवनितापाणिपतितो मणिर्मेषग्रीवाद्विगुणगुणबद्धो विहरति॥ 57 ॥  
आघ्रातं [^1]परिलीढमुग्रनखरैः क्षुण्णं च यच्चर्वितं क्षिप्तं यद्बत नीरसत्वकुपितेनेति व्यथां मा कृथाः।  
हे सद्रत्न तवैतदेव कुशलं यद्वानरेणाग्रहादन्तःसारविचार[^2]णव्यसनिना चूर्णीकृतं [^3]नाश्मना॥ 58 ॥  


[^1]: आस्वादितम्.


[^2]: तत्परेण.


[^3]: पाषाणेन.
 
उत्तंसेषु न नर्तितः क्षितिभुजां न प्रेक्षकैर्लक्षितः साकाङ्क्षं लुठितो न च स्तनतटे लीलावतीनां क्वचित्।  
कष्टं भोश्चिरमन्तरेण जलधैर्दैवाद्विशीर्णोऽभवत्खेलव्यालकुलाङ्गघर्षणपरिक्षीणप्रमाणो मणिः॥ 59 ॥  
ये गृह्णन्ति हठात्तृणानि मणयो ये चाप्ययः खण्डकं ते दृष्टाः प्रतिधाम दग्धमणयो विच्छिन्नसङ्ख्याश्चिरम्।  
नो जाने किमभावतः किमथवा दैवादहो श्रूयते नामाप्यत्र न तादृशस्य हि मणे रत्नानि गृह्णाति यः॥ 60 ॥  
यन्मुक्तामणयोऽम्बुधेरुदरतः क्षिप्ता महावीचिभिः पर्यन्तेषु लुठन्ति निर्मलरुचः स्पष्टाट्टहासा इव।  
तत्तस्यैव परिक्षयो जलनिधेर्द्वीपान्तरालम्बिनो रत्नानां तु परिग्रहव्यसनिनः सन्त्येव सांयात्रिकाः॥ 61 ॥  
यत्रानुल्लिखिताख्यमेव निखिलं निर्माणमेतद्विधेरुत्कर्षप्रतियोगिकल्पनमपि न्यक्कारकोटिः परा।  
याताः प्राणभृतां मनोरथगतीरुल्लङ्घ्य यत्सम्पदस्तस्याभासमणीकृताश्मसु मणेरश्मत्वमेवोचितम्॥ 62 ॥  
काचाः काञ्चनभूषिताः कति न वा मुष्णन्ति रत्नश्रियं मौलौ वा कति नोद्वहन्त्यपधियस्तानेव रत्नभ्रमात्।  
अक्ष्णां ये पुनरुन्मृजन्ति तिमिरं यैर्नाम रत्नाकरः सिन्धुस्ते पृथगेव हन्त मणयस्तेष्वप्यभिज्ञाः पृथक्॥ 63 ॥  
%(वज्रमणिः)%॥ यस्य [^4]वज्रमणेर्भेदे भिद्यन्ते लोहसूचयः।  
करोति तत्र किं नाम नारीनखविलेखनम्॥ 64 ॥  


[^4]: हीरकमणेः.
 
%(कौस्तुभमणिः)%॥ न श्वेतांशुवदन्धकारदलनादुद्द्योतिते रोदसी नाप्यैरावतवन्निरस्तदितिजत्रासः कृतो वासवः।  
नो चिन्तामणिरत्नवत्त्रिभुवने छिन्ना विपद्वार्थिनां भूत्वा तस्य हरेरुरःप्रणयिना किं कौस्तुभेनार्जितम्॥ 65 ॥  
%(सोमकान्तसूर्यकान्तौ)%॥ सोमकान्तो मणिः स्वच्छः सूर्यकान्तस्तथा न किम्।  
उद्गारे तु विशेषोऽस्ति तयोरमृतवह्नयः॥ 66 ॥  
%(चन्द्रकान्तः)%॥ सुधाकरकरस्पर्शाद्बहिर्द्रवति सर्वतः।  
चन्द्रकान्तमणेस्तेन मृदुत्वं लोकविश्रूतम्॥ 67 ॥  
%(स्फटिकः)%॥ स्फटिकस्य गुणो योऽसौ स एवायाति दोषताम्।  
धत्ते स्वच्छतया छायां यतो मलवतामपि॥ 68 ॥  
%(मरकतः)%॥ त्यज निजगुणाभिमानं मरकत पतितोऽसि (1)पामरे वणिजि।  
काचमणेरपि मौल्यं लभसे यत्तदपि ते श्रेयः॥ 69 ॥  


[^1]: नीचे.
 
केनासीनः सुखमकरुणेनाकरादुद्धृतस्त्वं विक्रेतुं वा समभिलषितः केन वास्मिन्कुदेशे।  
यस्मिन्वित्तव्ययभरसहो ग्राहकस्तावदास्तां नास्ति भ्रातर्मरकतमणे त्वत्परीक्षाक्षमोऽपि॥ 70 ॥  
आसीत्पूर्वं विमलजलधौ (2)मण्डनं भूपतीनां नारीणां च प्रबलमुकुटे काञ्चनेन प्रसङ्गात्।  
तन्त्रीबद्धः कथमिदमहो (3)काचखण्डेन (4)सार्धं भिल्लीकण्ठे मरकतमणे कामवस्थां गतोऽसि॥ 71 ॥  


[^2]: भूषणम्.


[^3]: काचमणिना.


[^4]: सह.
 
%(माणिक्यम्)%॥ पौरस्त्यैर्दाक्षिणात्यैः स्फुरदुरुमतिभिर्मित्त्र पाश्चात्यसङ्घैरौदीच्यैर्यत्परीक्ष्य क्षितिपतिमुकुटे न्यासि माणिक्यमेकम्।  
यद्येतस्मिन्कथञ्चित्कथयति कृपणः कोऽपि मालिन्यमन्ये प्रेक्षावन्तस्तदा तं निरवधिजडतामन्दिरं सङ्गिरन्ते॥ 72 ॥  
%काचः%॥ अज्ञतया प्रेम्णा वा चूडामणिमाकलय्य काचमणिम्।  
नृपतिर्वहेत शिरसा तेनासौ न (5)ह्यनर्घ्यमणिः॥ 73 ॥  


[^5]: अमूल्यः.
 
%शङ्खः%॥ अन्तः कुटिलतां बिभ्रच्छङ्खः स खलु निष्ठुरः।  
हुंकरोति यदा ध्मातस्तदैव बहु गण्यते॥ 74 ॥  
उच्चैरुच्चरतु चिरं झिल्ली वर्त्मनि तरुं समारुह्य।  
दिग्व्यापिनि शब्दगुणे शङ्खः सम्भावनाभूमिः॥ 75 ॥  
कीटगृहं कुटिलोऽन्तः कठिनः क्षाराम्बुसम्भवः शून्यः।  
शङ्खः श्रीपतिनिकटे केन गुणेन स्थितिं लेभे॥ 76 ॥  
जलनिधौ जननं धवलं वपुर्मुररिपोरपि पाणितले स्थितिः।  
इति समस्तगुणान्वित शङ्ख भो (6)कुटिलता हृदये न निवारिता॥ 77 ॥  


[^6]: कौटिल्यम्.
 
ध्वनिरतिमधुरः शुचित्वमुच्चैर्जनिरपि शङ्ख नदीनतस्तवाभूत्।  
अवगतमखिलं बहिस्तवेदं कुटिलतरं पुनरन्तरं न विद्मः॥ 78 ॥  
क्व वाम्भोदौ जन्म क्व च वपुरिदं (1)कुन्दधवलं क्व चावासस्थानं कृतमहह विष्णोः करतलम्।  
क्व नीचानामास्ये परिणतिरियं चुम्बनविधावितीवायं शङ्खः करुणकरुणं रोदिति मुहुः॥ 79 ॥  


[^1]: कुन्दपुष्पवच्छुभ्रम्.
 
तातः क्षीरनिधिः (2)स्वसा (3)जलधिजा भ्राता सुरेशद्रुमः सौजन्यं सह कौस्तुभेन शुचिता यस्य द्विजेशादपि।  
धिक्कर्माणि स एव कम्बुरधुना पाखण्डकान्ताकरे विश्रान्तः प्रतिवासरं प्रतिगृहं भैक्ष्येण कुक्षिंभरिः॥ 80 ॥  


[^2]: भगिनी.


[^3]: लक्ष्मीः.
 
%(पाञ्चजन्यः)%॥ सर्वाशापरिपूरिहुंकृतिमदो जन्मापि दुग्धोदधेर्गोविन्दाननचुम्बि सुन्दरतरं पूर्णेन्दुबिम्बाद्वपुः।  
श्रीरेषा सहजा गुणाः किमपरं भण्यन्त एते हि यत्कौटिल्यं हृदि पाञ्चजन्य भवतस्तेनातिलज्जामहे॥ 81 ॥  
शङ्खाः सन्ति सहस्रशो जलनिधेर्वीचिच्छटाघट्टिताः पर्यन्तेषु लुठन्ति ये दलशतैः कल्माषितक्ष्मातलाः।  
एकः कोऽपि स पाञ्चजन्य उदभूदाश्चर्यधामा सतां यः सम्वर्तभरक्षमैर्मधुरिपोः श्वासानिलैः पूर्यते॥ 82 ॥  
समुद्रान्योक्तयः।>  
  
तटिनि चिराय विचारय विन्ध्यभुवस्तव पवित्रायाः।  
शुष्यन्त्या अपि युक्तं किं खलु रथ्योदकादानम्॥ 1 ॥  
कतिपयिदिवसस्थायी पूरो दूरोन्नतोऽपि भविता ते।  
तटिनि तटद्रुमपातनपातकमेकं चिरस्थायि॥ 2 ॥  
यास्यति जलधरसमयस्तव च समृद्धिर्लघीयसी भविता।  
तटिनि तटद्रुमपातनपातकमेकं चिरस्थायि॥ 3 ॥  
कुरु गम्भीराशयतां कल्लोलैर्जनय लोकविभ्रान्तिम्।  
वीतपयोधरलक्ष्मीः कस्य न चरणैर्विलङ्घ्यसि॥ 4 ॥  
मलयस्य गिरेरपत्यमादौ तदनु भ्रातृमती पटीरवृक्षैः।  
किमु चित्रमपांनिधेः कलत्रं तटिनी काचन मौक्तिकानि सूते॥ 5 ॥  
नावर्तो न च तरलास्तरङ्गमाला नेदानीं जलरयजा रवाः करालाः।  
सैव त्वं तटिनि तटद्रुमान्विपाट्य प्रौढानामपयशसामिवासि पात्रम्॥ 6 ॥  
छायां प्रकुर्वन्ति नमन्ति (4)पुष्पैः फलानि यच्छन्ति तटद्रुमा ये।  
उन्मूल्य तानेव नदी प्रयाति (5)तरङ्गिणां क्व (6)प्रतिपन्नमस्ति॥ 7 ॥  


[^4]: पुष्पैः सह फलानि ददतीत्यर्थः.


[^5]: तरङ्गवच्चपलस्वभावानाम्.


[^6]: अङ्गीकृतम्.
 
न वारयामो भवतीं विशन्तीं वर्षानदि स्रोतसि जह्नुजायाः।  
न युक्तमेतत्तु पुरो यदस्यास्तरङ्गभङ्गान्प्रकटीकरोषि॥ 8 ॥  
%गङ्गा%॥ यद्यपि दिशि दिशि सरितः परितः परपूरिताम्भसः सन्ति।  
तदपि (1)पुरन्दरतरुणीसङ्गतिसुखदायिनी गङ्गा॥ 9 ॥  


[^1]: इन्द्रस्त्रीणां रम्भोर्वश्यादीनां समागमसुखदात्री.
 
स किमु सहेत सुधांशुः स्मरहरभालानलज्वालाः।  
शिशिरैः शीकरनिवहैः सिञ्चति सुरनिम्नगा नो चेत्॥ 10 ॥  
%शोणः%॥ आजन्मस्थितयो महीरुह इमे कूले समुन्मूलिताः कल्लोलाः क्षणभङ्गुराः पुनरमी नीताः परामुन्नतिम्।  
अन्तर्ग्राहपरिग्रहो बहिरपि भ्राम्यन्ति गन्धद्विपा भ्रातः शोण न सोऽस्ति यो न हसति त्वत्सम्पदां विप्लवान्॥ 11 ॥  
नद्यन्योक्तयः।>  
  
आगच्छतामपूर्णानां पूर्णानामपि गच्छताम्।  
यदध्वनि न सङ्घट्टा घटानां किं सरोवरम्॥ 1 ॥  
अयमवसरः सरस्ते सलिलैरुपकर्तुमर्थिनामनिशम्।  
इदमतिसुलभं चाम्भो भवति पुरा जलधराभ्युदये॥ 2 ॥  
कस्य तृषं न क्षपयति पिबति न कस्तव पयः प्रविश्यान्तः।  
यदि सन्मार्गसरोवर नक्रो न क्रोडमधिवसति॥ 3 ॥  
तानि तानि कमलानि तज्जलं तानि षट्पदकुलानि ते खगाः।  
सर्वमेकपद एव विच्युतं पङ्कसेषमचिरादभूत्सरः॥ 4 ॥  
विहगैर्गतं मधुकरैश्चलितं प्रकरैः प्रयातमपि पद्मदृशाम्।  
विभवे गते सकलमेव गतं ध्रुवमेकमञ्चति यशः सरसः॥ 5 ॥  
आपेदिरेऽम्ब(2)रपथं परितः पतङ्गा भृङ्गा रसालमुकुलानि समाश्रयन्ति।  
सङ्कोचमञ्चति(3) सरस्त्वयि दीनदीनो मीनो नु हन्त कतमां गतिमभ्युपैतु॥ 6 ॥  


[^2]: आकाशमार्गम्.


[^3]: प्राप्नुवति सति.
 
इयत्यां सम्पत्तावति च सलिलानां त्वमधुना न तृष्णामार्तानां हरसि यदि (4)कासार सहसा।  
निदाघे(5) चण्डांशौ(6) किरति परितोऽङ्गारनिकरं कृशीभूतः केषामहह परिहर्तासि खलु ताम्॥ 7 ॥  


[^5]: ग्रीष्मे.


[^6]: सूर्ये.
 
(7)क्रौञ्चः क्रीडतु कूर्दतां च कुररः कङ्कः परिष्वज्यतां मद्गुर्माद्यतु सारसश्च रसतु प्रोड्डीयतां टिट्टिभः।(8)  
भेकाः सन्तु बका वसन्तु चरतु खच्छन्दमाटिस्तटे हंसो पद्मसरः कुतः कतिपयैर्हसैर्विना श्रीस्तव॥ 8 ॥  


[^7]: खेलतु.


[^8]: जलकाकः.
 
एतस्मिन्मरुमण्डले परिचलत्कल्लोलकोलाहलक्रीडत्कङ्कमपङ्कमङ्कविलसन्निःशङ्खमत्स्यव्रजम्।  
केनेदं विकसत्कुशेशयकुटीकोणक्वणत्षट्पदं स्त्रैणप्रीणितपान्थमुज्ज्वलजलं चक्रे विशालं सरः॥ 9 ॥  
स्तोकाम्भःपरिवर्तिताङ्गशफरीग्रासार्थिनः सर्वतो लप्स्यन्ते बकटिट्टिभप्रभृतयः स्वल्पेषु साधु स्थितिम्।  
सद्यः शोषमुपागतेऽद्य सरसि श्रीसद्मपद्माकरे तस्मिन्पङ्कजिनीविलासरुचयो हंसाः क्व यास्यन्त्यमी॥ 10 ॥  
माद्यद्दिग्गजदानलिप्तकरटप्रक्षालनक्षोभिता व्योम्नः सीम्नि विचेरुरप्रतिहता यस्योर्मयो निर्मलाः।  
कष्टं भग्यविपर्ययेण सरसः कल्पान्तरस्थायिनस्तस्याप्येकबकप्रचारकलुषं कालेन जातं जलम्॥ 11 ॥  
रे पद्माकर यावदस्ति भवतो मध्ये पयः पूरितं तावच्चक्रचकोरकङ्ककुररश्रेणीं समुल्लासय।  
पश्चात्त्वं समटद्बकोटचटुलत्रोटीपुटव्याहतित्रुट्यत्कर्कटकर्परव्यतिकरैर्निन्दास्पदं यास्यसि॥ 12 ॥  
याते मय्यचिरान्निदाघमिहि(1)रज्वालाशतैः शुष्कतां (2)गन्ता कं प्रति पान्थसन्ततिरसौ सन्तापमालाकुला।  
(3)एवं यस्य निरन्तराधिपटलैर्नित्यं वपुः क्षीयते धन्यं जीवनमस्य मार्गसरसो धिग्वारिधीनां जनुः।(4)॥ 13 ॥  


[^1]: सूर्यः.


[^2]: गमिष्यति.


[^3]: मनोव्यथापरम्पराभिः.


[^4]: मार्गे यत्सरस्तस्य.
 
सोपानानि तिरोहितानि पदवी छन्ना तृणैर्नूतनैः कालुष्यं पयसां विलोक्य शनकैरुड्डीय हंसा गताः।  
माधुर्यं न मधुव्रतोदितगिरां पद्मानि मग्नानि के भेकानामिह गर्जितं परमहो वृद्ध्यैव नष्टं सरः॥ 14 ॥  
आपूर्येत पुनः स्फुरच्छफरिकासारोर्मिभिर्वारिभिर्भूयोऽपि प्रविजृम्भमाणनलिनं पश्येम तोयाशयम्।  
इत्याशाशततन्तुबद्धहृदयो नक्तं दिवं दीनधीः शुष्यत्यातपशोषितस्य सरसस्तीरे जरत्सारसः॥ 15 ॥  
उद्दानाम्बुदवर्धमानशिखिनीकेकातिरेकाकुले सम्प्राप्यं सलिलं स्थलेष्वपि सदा निस्तर्पवर्षागमे।  
भीष्मग्रीष्मभटे परस्परभयादालोच्यमानं मुहुर्दीनं मीनकुलं न पालयसि चेत्कासार का सारता॥ 16 ॥  
सौवर्णः कमलाकरः शशिशिलासोपानबन्धक्रमो वारि क्षीरसहोदरं तटतरुश्रेणीसुखाः क्षोणयः।  
सर्वं ते रुचिरं सरोवर परं निन्द्यः कुतोऽयं विधिः कूटग्राहभयात्प्रयान्ति विमुखाः पान्था निदाघेऽप्यमी॥ 17 ॥  
उड्डीनं विहगैर्मृतं जलचरैः क्ष्मान्तर्गतं कच्छपैः पाठीनैः पृथुपङ्कपीठलुठनाद्यस्मिन्मुहुर्मूर्च्छितम्।  
तस्मिन्नेव सरस्यकालजलदेनागत्य तच्चेष्टितं येनाकुम्भनिमग्नवन्यकरिणां यूथैः पयः पीयते॥ 18 ॥  
हंसैर्लब्धप्रशंसैस्तरलितकमलस्रस्तरङ्गैस्तरङ्गैर्नीरैरन्तर्गभीरैश्चपलबककुलत्रासलीनैश्च मीनैः।  
पालीरूढद्रुमालीतलसुखशयितस्त्रीप्रणीतैश्च गीतैर्भाति प्रकीडदातिस्तवसलिलचलच्चक्रवाकस्तडागः॥ 19 ॥  
%मानसम्%॥ नो वा कियन्तः परितः स्फुरन्ति जलाशया निर्मलभूरितोयाः।  
सदावदातं परमेकमेव हंसस्य विश्रामपदं वदन्ति॥ 20 ॥  
तडागान्योक्तयः।>  
  
हे कूप त्वं चिरं जीव स्वल्पतोये बहुव्ययः।  
गुणवद्रिक्तपात्राणि प्राप्नुवन्ति हि पूर्णताम्॥ 1 ॥  
रे कूप जीवनागार यदि दातृत्वमिच्छसि।  
तदा त्वं गुणवत्पात्रमेकं वा सन्निधौ कुरु॥ 2 ॥  
अमुना मरुकूपेन के के नाम न वञ्चिताः।  
रुदत्पथिकनेत्राम्बुपिच्छिलप्रान्तभूमिना॥ 3 ॥  
(1)सगुणैः सेवितोपान्तो विनतैः प्राप्तदर्शनः।  
नीचोऽपि कूपः सत्पात्रैर्जी(2)वनार्थं समाश्रितः॥ 4 ॥  


[^1]: रज्जुसहितैः.


[^2]: उदकार्थम्.
 
यद्यपि बहुगुणगम्यं जीवनमेतस्य कूपमुख्यस्य।  
जयति तथापि विवेको दानं पात्रानुमानेन॥ 5 ॥  
नितरां(3) नीचोऽ(4)स्मीति त्वं खेदं कूप मा कदापि कृथाः।  
अत्यन्त(5)सरसहृदयो यतः परेषां गुणग्रहीतासि॥ 6 ॥  


[^3]: अत्यन्तम्.


[^4]: निम्नः.


[^5]: रसयुक्तं हृदयं यस्य.
 
चित्रं न तद्यदयमम्बुधिरम्बुदौघसिन्धुप्रवाहपरिपूरणया महीयान्।  
त्वं त्वर्थिनामुपकरोषि यदल्पकूप निष्पीड्य कुक्षिकुहरं हि महत्त्वमेतत्॥ 7 ॥  
दिनमवसितं विश्रान्ताः स्म त्वया मरुकूपे हे परमुपकृतं शेषं वक्तुं वयं न पुनः क्षमाः।  
भवति सुकृतैरध्वन्यानामशेषजलो भवानियमपि घनच्छाया भूयात्तवोपतटं शमी॥ 8 ॥  
भीमश्या(6)मप्रतनुवदन क्रूरपातालकुक्षिक्रोडप्रान्तोपहितविभवस्याथ किं ते ब्रवीमि।  
येन त्वत्तः समभिलषितं वाञ्छतः क्षुद्र कूप क्लाम्यन्मूर्तेर्भवति सहसा कस्य नाधोमुखत्वम्॥ 9 ॥  


[^6]: भीमं भयङ्करं श्यामं अन्धकारयुक्तत्वात् प्रतनु सङ्कुचितं मुखं यस्य.
 
कूपान्योक्तयः।>  
  
मरौ नास्त्येव सलिलं कृच्छ्राद्यद्यपि लभ्यते।  
तत्कटु स्तोकमुष्णं च न करोति वितृष्णताम्॥ 1 ॥  
सत्पादपान्विपुलपल्लवपुष्पपुञ्जसम्पत्परीतवपुषः फलभारनम्रान्।  
यो मार्गसिञ्जितशकुन्तसमाश्रितोरुशाखान्मरौ मृगयते न ततोऽस्ति मुग्धः॥ 2 ॥  
पायं पायं पिब पिब पयः सिञ्च सिञ्चाङ्गमङ्गं भूयो भूयः कुरु कुरु सखे मज्जनोन्मज्जनानि।  
एषोऽसेषश्रमशमपटुर्दुःखिताध्वन्यबन्धुः सिन्धुर्दूरीभवतु भवतो मारवः पान्थ पन्थाः॥ 3 ॥  
कल्याणं नः किमधिकमितो जीवनार्थं यतस्त्वं छित्त्वा वृक्षानहह दहसि भ्रातरङ्गारकार।  
नन्वेतस्मिन्नशनिपिशुनैरातपैराकुलानामध्वन्यानामशरण मरुप्रान्त रे कोऽप्युपायः॥ 4 ॥  
किमसि विमनाः किं चोन्मादी क्षणादपि लक्ष्यसे पुनरपि सखे प्रेक्षापूर्वा न काश्चन ते क्रियाः।  
स्वयमजलदां जानानोऽपि प्रविश्य मरुस्थलीं शिशिरमधुरं वारि प्राप्तुं यदध्वग वाञ्छसि॥ 5 ॥  
भो भोः किं किमकाण्ड एव पतितस्त्वं पान्थ कान्या गतिस्तत्तादृक् तृषितस्य मे खलमतिः सोऽयं जलं गूहते।  
अस्थानोपगतामकालसुलभां तृष्णां प्रति क्रुध्य हे त्रैलोक्यप्रथितप्रभावमहिमा मार्गोऽस्त्यसौ मारवः॥ 6 ॥  
मरुस्थलान्योक्तयः।>  
  
हे दावानल शैलाग्रवासिनः साधुशाखिनः।  
मुग्ध व्यर्थं त्वया दग्धाः प्रेरितेन प्रभञ्जनैः।(1)॥ 1 ॥  


[^1]: वायुभिः.
 
यस्यां महत्त्वभाजो भवन्ति गुणिनोऽमिता(2) धनुर्दण्डाः।  
दहतस्तां (3)वंशालिं को वनवह्ने विवेकस्ते॥ 2 ॥  


[^2]: असङ्ख्याः.


[^3]: वेणुपङ्क्तिम्.
 
दवदहनादुत्पन्नो धूमो घनतामवाप्य वर्षैस्तम्।  
यच्छमयति तद्युक्तं सोऽपि च दवमेव निर्दहति॥ 3 ॥  
अभ्युन्नतेऽपि जलदे जगदेकसारसाधारणप्रणयहारिणि हा यदेते।  
उल्लासलास्यललितं तरवो न यान्ति हे दावपावक स तावक एव दोषः॥ 4 ॥  
छायाफलानि मुकुलानि च यस्य विश्वमाह्लादयन्ति सहकारमहीरुहस्य।  
आमृष्य तस्य शिखया नवपल्लवानि मथ्नासि रे दवहुताश हताश कष्टम्॥ 5 ॥  
दुर्दैवप्रभवप्रभञ्जनभयादुद्भूत भूमीरुहानेतान्सत्त्वगुणाश्रयानकरुणः शुष्यन्किमुन्माद्यसि।  
ब्रूमस्त्वां (4)वनहव्यवाह यदमी दग्धार्धदग्धा अपि द्रष्टव्यास्तव तत्क्षणाद्विलयिनो नामापि न ज्ञायते॥ 6 ॥  


[^4]: वनानल.
 
विध्वस्ता मृगपक्षिणो विधुरतां नीताः स्थलीदेवता धूमैरन्तरिताः स्वभावमलिनैराशा मही तापिता।  
भस्मीकृत्य सपुष्पपल्लवफलैर्नम्रान्महापादपानुद्वृत्तेन दवानलेन विपिनं वल्मीकशेषं कृतम्॥ 7 ॥  
दिक्चक्रं तृणभस्मना कवलितं मूलान्यपि क्ष्मारुहां निर्दग्धानि न चार्भकोऽपि हरिणीयूथस्य शेषीकृतः।  
आः कष्टं विपिनौकसोऽपि मुनयः प्लुष्टाः कृतान्तक्रियां कृत्वेत्थं वनवह्निना किमधुना शान्तेन दीप्तेन वा॥ 8 ॥  
%वडवानलः%॥ तेजांसि यस्य प्रशमं प्रयान्ति वारां प्रवाहेण स वह्निरन्यः।  
अयं पुनर्वाडवनामधेयः समुद्रमापीय बिभर्ति तेजः॥ 9 ॥  
दावानलान्योक्तयः।>  
  
%गरुडः%॥(5) दामोदरमुदराहितभुवनं यो वहति लीलया गरुडः।  
कस्य तरोरुपरिष्टात्खि(6)न्नोऽसौ श्रान्तिमपनयतु॥ 1 ॥  


[^5]: उदरे आहितं स्थापितं भुवनं ब्रह्माण्डं येन.


[^6]: श्रान्तः.
 
अहिरहिरिति सम्भ्रमपदमितरजनः किमपि कातरो भवतु।  
विह(1)गपतेराहारे स तु सकलमृणालदलरुचिरः॥ 2 ॥  


[^1]: गारुडस्य.
 
%हंसः%॥ कं(2)सारिचरणोद्भूतसिन्धुकल्लोललालितम्।  
मन्ये हंस मनो नीरे (3)कुल्यानां रमते न ते॥ 3 ॥  


[^2]: विष्णुः.


[^3]: कृत्रिमसरिताम्.
 
अस्ति यद्यपि सर्वत्र नीरं नीरजमण्डितम्।  
रमते न मरालस्य मानसं (4)मानसं विना॥ 4 ॥  


[^4]: मानससरोवरम्.
 
एकेन राजहंसेन या शोभा सरसो भवेत्।  
न सा बकसहस्रेण परितस्तीरवासिना॥ 5 ॥  
हंसः श्वेतो बकः श्वेतः को भेदो बकहंसयोः।  
नीरक्षीरविभागे तु हंसो हंसो बको बकः॥ 6 ॥  
बककोयष्टिभिर्जुष्टे पल्वले मानसं कुतः।  
मोदते हि मरालस्य सन्मानसविहारिणः॥ 7 ॥  
अपसरणमेव शरणं मौनं वा तत्र राजहंसस्य।  
कटु रटति निकटवर्ती वाचाटष्टिट्टिभो यत्र॥ 8 ॥  
यदि नाम दैवगत्या जगदसरोजं कदाचिदपि जातम्।  
(5)अवकरनिकरं विकिरति तत्किं (6)कृकवाकुरिव हंसः॥ 9 ॥  


[^5]: सङ्करसञ्चयम्.


[^6]: ताम्रचूडः.
 
नीरक्षीरविवेके हंसालस्यं त्वमेव तनुषे चेत्।  
विश्वस्मिन्नधुनान्यः कुलव्रतं पालयिष्यति कः॥ 10 ॥  
सैव सैव सरसी रमणीया यत्र यत्र वलते तव रागः।  
राजहंस रसिक स्मरणीया श्रीमता तदपि मानसकेलिः॥ 11 ॥  
गाङ्गमम्बु सितमम्बु यामुनं कज्जलाभमुभयत्र मज्जतः।  
राजहंस तव सैव शुभ्रता चीयते न च न चापचीयते॥ 12 ॥  
कञ्चिदेव समयं समागतं त्वां न विस्मरति शश्वदम्बुजम्।  
मानसे विहर हंस मानसे मा विमुञ्च पुनरस्य सौहृदम्॥ 13 ॥  
यत्रापि कुत्रापि भवन्ति हंसा हंसा महीमण्डलमण्डलानि।  
हानिस्तु तेषां हि सरोवराणां येषां मरालैः सह विप्रयोगः॥ 14 ॥  
अम्भोजिनीवनविलासनमेव हन्त हंसस्य हन्तु नितरां कुपितो विधाता।  
न त्वस्य दुग्धजलभेदविधिप्रसिद्धां (7)वैदग्ध्यकीर्तिमपहर्तुमसौ समर्थः॥ 15 ॥  


[^7]: चातुर्यम्.
 
भृङ्गाङ्‌गनाजनमनोहरहारिगीतराजीवरेणुकणकीर्णपिशङ्गतोयाम्।  
रम्यां हिमाचलनदीं प्रविहाय हंस हे हे हताश वद कां दिशमुत्सुकोऽसि॥ 16 ॥  
स्थित्वा क्षणं विततपक्षतिनान्तरिक्षे मातङ्गसङ्गकलुषां नलिनीं विलोक्य।  
उत्पन्नमन्युपरिघर्घरनिःस्वनेन हंसेन साश्रु परिवृत्य गतं नलिन्याः॥ 17 ॥  
रे राजहंस किमिति त्वमिहागतोऽसि योऽसौ बकः स इह हंस इति प्रतीतः।  
तद्गम्यतामनुपदेन पुनः स्वभूमौ यावद्वदन्ति न बकं खलु मूढलोकाः॥ 18 ॥  
ये वर्धिताः कनकपङ्कजरेणुमध्ये मन्दाकिनीविमलनीरतरङ्गभङ्गैः।  
ते साम्प्रतं विधिवशात्खलु राजहंसाः शैवालजालजटिलं जलमाश्रयन्ति॥ 19 ॥  
हा हन्त मानससरःसलिलावतंस रे राजहंस पयसोः प्रविवेचनाय।  
चेच्छक्तिमान्खलु भवान्न तदा किमु स्यात् किं वा कपोत उत वा कलविङ्कपोतः॥ 20 ॥  
नेदं सरः सरसवारि न वारिजं वै नैतन्मधूनि मधुपाः सहवासिनो वा।  
हेमारविन्दवनवासविलासभाजो रे हंस मानसजुषस्तव मानसेऽपि॥ 21 ॥  
हंसः प्रयाति शनकैर्यदि यातु तस्य नैसर्गिकी गतिरियं नहि तत्र चित्रम्।  
गत्या तया जिगमिषुर्बक एष मूढश्चेतो दुनोति सकलस्य जनस्य नूनम्॥ 22 ॥  
भुक्ता मृणालपटली भवता निपीतान्यम्बूनि यत्र नलिनानि निषेवितानि।  
रे राजहंस वद तस्य सरोवरस्य कृत्येन केन भवितासि कृतोपकारः॥ 23 ॥  
तरौ तीरोद्भूते क्वचिदपि दलाच्छादिततनुः पतद्धारासारां गमय विषमां प्रावृषमिमाम्।  
निवृत्तायां तस्यां सरसि सरसोत्फुल्लनलिने स एव त्वं हंसः पुनरपि विलासास्त इह ते॥ 24 ॥  
गतं तद्गाम्भीर्यं तटमपि चितं जालिकशतैः सखे हंसोत्तिष्ठ त्वरितममुतो गच्छ सरसः।  
न यावत्पङ्कान्तःकलुषिततनुर्भूरिविलसद्बकोऽसौ वाचालश्चरणयुगलं मूर्ध्नि कुरुते॥ 25 ॥  
पुरा सरसि मानसे विकचसारसालिस्खलत्परागसुरभीकृते पयसि यस्य यातं वयः।  
स (1)पल्वलजलेऽधुना मिलदनेकभेका(2)कुले मरालकुलनायकः कथय रे कथं वर्तताम्॥ 26 ॥  


[^1]: अल्पजलाशयजले.


[^2]: दर्दुरव्याप्ते.
 
वातान्दोलितपङ्कजस्थितरजःपुञ्जाङ्गरागोज्ज्वलो यः शृण्वन्कलकूजितं मधुलिहां सञ्जातहर्षः पुरा।  
कान्ताचञ्चुपुटापवर्जितबिसग्रासग्रहेऽप्यक्षमः सोऽयं सम्प्रति हंसको मरुगतः कौपं पयो याचते॥ 27 ॥  
यो दिव्याम्बुजलोलमत्तमधुपप्रोद्गीतरम्यं सरस्त्यक्त्वा मानसमल्पवारिणि रतिं बध्नाति कैदारिके।  
तस्यालीकसुखाशया परिभवक्रोडीकृतस्याधुना हंसस्योपरि टिट्टिभो यदि पदं धत्तेऽत्र को विस्मयः॥ 28 ॥  
अन्या सा सरसी मराल मुनिभिर्यत्तीरसोपानिकाविन्यस्तांस्तिलतण्डुलान्कवलयन्दृष्टोऽसि हृष्टैर्मुखैः।  
एषा पक्कणवापिका कमलिनीखण्डेन गुप्तात्मभिर्व्याधैस्त्वद्विधमुग्धबन्धनविधौ कं नाम नो सूत्र्यते॥ 29 ॥  
कस्त्वं लोहित(3)लोचनास्यचरणो हंसः कुतो मानसात् किं तत्रास्ति सुवर्णपङ्कजवनान्यम्भः सुधासन्निभम्।  
रत्नानां निचयाः प्रवालमणयो वैदूर्यरोहाः क्वचिच्छम्बूका(4) अपि सन्ति नेति च बकैराकर्ण्य हीहीकृतम्॥ 30 ॥  


[^3]: रक्तम्.


[^4]: जलशुक्तयः.
 
यः सन्तापमपाकरोति जगतां यश्चोपकारक्षमः सर्वेषाममृतात्मकेन वपुषा प्रीणाति नेत्राणि यः।  
तस्याप्युन्नतिमम्बुदस्य सहसे यन्न त्वमेतावता वर्णेनैव परं मराल धवलः कृष्णश्चरित्रैरसि॥ 31 ॥  
आकारः कमनीयता कुलगृहं लीलालसा सा गतिः सम्पर्कः कमलालयैः कलतया लोकोत्तरं कूजितम्।  
यस्येयं गुणसम्पदस्ति महती तस्यातिभव्यस्य ते सम्रब्धत्वमसद्गुमद्गुकलहे नाहं सहे हंस हे॥ 32 ॥  
नद्यो नीचगता दुरापपयसः कूपाः पयोराशयः क्षारा दुष्टबकोटसङ्कटतटोद्देशास्तडागादयः।  
इत्थं भूतल आकलय्य सकलानम्भोनिवेशानिति त्वां भो मानस संस्मरन् पुनरसौ हंसः समभ्यागतः॥ 33 ॥  
हंसी वेत्ति परागपिञ्जरतनुः कुत्रापि पद्माकरे प्रेयान्मे बिसकन्दलीकिसलयं भुङ्क्ते ह्ययं निर्वृतः।  
नो जानाति तपस्विनी यदनिशं जम्बालमालोडयञ्शैवालाङ्कुरमप्यसौ न लभते हंसो विशीर्णच्छदः॥ 34 ॥  
प्रम्लाना नलिनी जलानि किरणैः सूर्यस्य शोषं ययुर्नाशं प्राप विहङ्गमावलिरियं तृष्णाविशीर्णेक्षणा।  
एते तीरमहीरुहा अपि पतत्पत्त्रश्रियोऽद्यापि रे कोऽयं राजमराल शुष्कसरसीतीरे रतिप्रक्रमः॥ 35 ॥  
एषा पुष्करिणी मराल मलिनैश्छन्ना कुवीथीजलैर्यस्यामज्ञतया विधेरकृपया चेद्वस्तुमाकाङ्क्षसे।  
विश्रम्भो बकमण्डलेषु विनयो भेकेषु सम्बन्धिता रात्र्यन्धेषु विधीयतां कृपणता को यष्टिकश्रेणिषु॥ 36 ॥  
पीतं येन पुरा पुरन्दरपुरे रम्भोरुकेलिस्खलन् मन्दाराङ्कुरकर्णपूरसुरभि स्वर्गापगायाः पयः।  
सोऽयं मारववारि पामरवधूपादार्पणप्रोच्छलत्पङ्कातङ्कितभेकभिन्नमघृणौ हंसः समाशंसते॥ 37 ॥  
काके कार्ष्ण्यमलौकिकं धवलिमा हंसे निसर्गस्थितो गाम्भीर्ये महदन्तरं विचसि यो भेदः स किं कथ्यते।  
एतावत्सु विशेषणेष्वपि सखे यत्रेदमालोक्यते के काकाः खलु के च हंसशिशवो देशाय तस्मै नमः॥ 38 ॥  
क्रुद्धोलूकनखप्रपातविगलत्पक्षा अपि स्वाश्रयं ये नोज्झन्ति पुरीषपुष्टवपुषस्ते केचिदन्ये द्विजाः।  
ये तु स्वर्गतरङ्गिणीबिसलतालेशेन सम्वर्धिता गाङ्गं नीरमपि त्यजन्ति कलुषं ते राजहंसा वयम्॥ 39 ॥  
भो हंसास्तावदम्भोरुहकुहररजोरञ्जिताङ्गाः सहेलं हंसीभिः पद्मखण्डे मधुरमधुकरारावरम्ये रमध्वम्।  
यावन्नायं दुरन्तो हरगलगरलव्यालजालालिनीलप्रोन्मीलन्मेघमालामलिनसकलदिङ्मण्डलोऽभ्येति कालः॥ 40 ॥  
%मधुकरः%॥ (1)सरजस्कां पाण्डुवर्णां कण्टकप्रकराङ्किताम्।(2)  
(3)केतकीं सेवसे हन्त कथं रोलम्ब निस्त्रप(4)॥ 41 ॥  


[^1]: रजोयुक्ताम्.


[^2]: समूहः.


[^3]: भ्रमर.


[^4]: निर्लज्ज.
 
फलानां च दलानां च सन्तु ते ते विवेकिनः।  
मकरन्दविशेषज्ञो मिलिन्दमपहाय कः॥ 42 ॥  
पलाशकुसुमभ्रान्त्या शुकतुण्डे पतत्यलिः।(5)  
सोऽपि जम्बूफलभ्रान्त्या तमलिं धर्तुमिच्छति॥ 43 ॥  


[^5]: भ्रमरः.
 
क्वचित्क्वचिदयं यातु स्थातुं प्रेमवशंवदः।  
न विस्मरति तत्रापि राजीवं भ्रमरो हृदि॥ 44 ॥  
भ्रम भ्रमर यूथीषु मालतीषु चिरं मिल।  
मा पुनः पङ्कजारण्यस्नेहशून्यं मनः कृथाः॥ 45 ॥  
मधुपे मालतीपुष्पं सतृष्णं यातुमुद्यते।  
हन्त दैवादुपागम्योपात्तमारण्यकेन तत्॥ 46 ॥  
मधुकर तव करनिकरैः किं किं क्रान्तं वनं न कुसुमानाम्।  
तद्वद सरसिजकमले लब्धं किञ्चिद्यदन्यतस्तत्किम्॥ 47 ॥  
(1)गौरीं चम्पककलिकामपहाय भ्रान्तदुर्बुद्धे।  
शाल्मलिकुसुमदलेषु स्वैरं गुञ्जन्न लज्जसे मधुप॥ 48 ॥  


[^1]: पीतवर्णाम्.
 
(2)मदनमवलोक्य निष्फलमनित्यतां बन्धुजीवकुसुमानाम्।  
वनमुपगम्य भ्रमरः सम्प्रति जातो जपासक्तः।(3)॥ 49 ॥  


[^2]: मदनबाणाख्यं पुष्पम्.


[^3]: जपापुष्पे सक्तः; [पक्षे] जपे जपन आसक्तः.
 
(4)अपसर मधुकर दूरं परिमलबहुलेऽपि केतकीकुसुमे।  
इह न हि मधुलवलाभो भवति परं धूलिधूसरं वदनम्॥ 50 ॥  


[^4]: दूरं गच्छ.
 
कृत्वापि कोशपानं भ्रमरयुवा पुरत एव कमलिन्याः।  
अभिलषति बकुलकलिकां मधुलिहि मलिने कुतः सत्यम्॥ 51 ॥  
(5)येनामन्दमरन्दे (6)दलदरविन्दे दिनान्य(7)नायिषत।  
कुटजे खलु तेनेहा(8) तेने(9) हा मधुकरेण कथम्॥ 52 ॥  


[^5]: प्रचुरपुष्परसे.


[^6]: विकसितकमले.


[^7]: नीतानि.


[^8]: इच्छा.


[^9]: विस्तारिता. कृतेति यावत्.
 
(10)अमरतरुकुसुमसौरभ(11)सेवनसम्पूर्णकामस्य।  
पुष्पान्तरसेवेयं भ्रमरस्य विडम्बना महती॥ 53 ॥  


[^10]: कल्पवृक्षः.


[^11]: सौगन्ध्यम्.
 
इह रूपमात्रसारे चित्रगते कनककह्लारे।  
न रसो नापि च गन्धो मधुकर बन्धो मुधा भ्रमसि॥ 54 ॥  
अपनीतपरिमलान्तरकथे पदं न्यस्य देवतरुकुसुमे।  
पुष्पान्तरेऽपि गन्तुं वाञ्छसि चेद्भ्रमर धन्योऽसि॥ 55 ॥  
मलिनेऽपि रागपूर्णां विकसितवदनामनल्पजल्पेऽपि।  
त्वयि चपलेऽपि च सरसां भ्रमर कथं वा सरोजिनीं त्यजसि॥ 56 ॥  
नन्दनजन्मा मधुपः सुरतरुकुसुमेषु पीतमकरन्दः।  
दैवादवनिमुपेतः कुटजे कुटजे समीहते वृत्तिम्॥ 57 ॥  
दूरतया स्थूलतया नीलतया दानलोलुपैर्मधुपैः।  
भ्रामितमिभराजधिया हन्ताभूदन्ततो महिषः॥ 58 ॥  
नष्टे वारिजविपिने कष्टे नष्टेऽथ मालतीनिकरे।  
तत्किं जीवति लोके मूलकमकरन्दबिन्दुना यदलिः॥ 59 ॥  
पवनापनीतसौरभदूरोदकपूरपद्मिनीलुब्धः।  
अपरिक्षतस्वपक्षो गन्ता हन्तापदं मधुपः॥ 60 ॥  
कति कति न लताः कलिताः सञ्चरता चञ्चरीकरसिकेन।  
नलिनि भवन्मधु मधुरं यत्पीतं तत्तदेव परिपीतम्॥ 61 ॥  
मधुकर मा कुरु शोकं विचर करीरद्रुमस्य कुसुमेषु।  
घनतुहिनपातदलिता कथं नु सा मालती मिलति॥ 62 ॥  
यस्तोषं न गतः कमलेषु मल्लीचम्पकबकुलकुलेषु।  
तस्यालेर्यदि निम्बे वासः कथय कथं न भवत्युपहासः॥ 63 ॥  
आलिङ्गसे चारुलतां लवङ्गीमाचुम्बसे चाम्बुजिनीं क्रमेण।  
तां चूतवल्लीं मधुप प्रकामं सन्ताडयस्येव पदैः किमेतत्॥ 64 ॥  
वेत्रत्वचा तुल्यरुचां वधूनां कर्णाग्रतो गण्डतलागतानि।  
भृङ्गाः सहेलं यदि नापतिष्यन् कोऽवेदयिष्यन्नवचम्पकानि॥ 65 ॥  
किं न पश्यसि महेन्द्रदिङ्मखे शीतदीधितिरसावुदञ्चति।  
मीलितैव नलिनीह मा कृथास्तन्मधुव्रत मुधा गतागतम्॥ 66 ॥  
चञ्चरीक चतुरोऽसि चन्द्रिका वैभवे कुमुदिनीं निषेवसे।  
भास्करे जयिनि पुष्करे नवे प्रोन्मिषन्नवदलेऽनुरज्यसि॥ 67 ॥  
नीरजान्यपि निषेव्य निर्भरं नीरसानि कुटजानि वाञ्छसि।  
चञ्चलत्वमिह चञ्चरीक ते साहसं कथमिदं विमोक्ष्यसि॥ 68 ॥  
पीतमत्र मधु यापिताः क्षपा भृङ्ग सर्वमचिरेण विस्मृतम्।  
हीनमानसुषमां हिमागमे पद्मिनीं यदिह नावलोकसे॥ 69 ॥  
कुन्दकुड्मलमुपास्यता त्वया यत्र शीतसमयोऽतिवाहितः।  
चञ्चरीक परिहीनसौरभा रोचते न भवते सरोजिनी॥ 70 ॥  
भ्रमर भ्रमता दिगन्तराणि क्वचिदासादितमीक्षितं श्रुतं वा।  
वद सत्यमपास्य पक्षपातं यदि जातीकुसुमानुकारि पुष्पम्॥ 71 ॥  
अभिनवनलिनीविनोदलुब्धो मुकुलितकैरविणीवियोगभीरुः।  
भ्रमति मधुकरोऽयमन्तराले श्रयति न पङ्कजिनीं कुमुद्वतीं वा॥ 72 ॥  
अलिरयं नलिनीदलमध्यगः कमलिनीमकरन्दमदालसः।  
विधिवशात्परदेशमुपागतः कुटजपुष्परसं बहु मन्यते॥ 73 ॥  
अपि दलन्मुकुले बकुले यया पदमधायि कदापि न हेलया।  
अहह सा सहसा विधुरे विधौ मधुकरी बदरीमनुसेवते॥ 74 ॥  
यदपि भकगणेन निषेवितं प्रकटकण्टककोटिसमन्वितम्।  
तदपि पङ्कजमेति मधुव्रतः सुरससौरभसुन्दरताश्रयम्॥ 75 ॥  
आनम्राः स्तबकभरेण पल्लविन्यः शोभन्ते कति न लताः परागपूर्णाः।  
आमोदे मधुनि च मार्दवे च तासां यो भेदः स खलु मधुव्रतैकवेद्यः॥ 76 ॥  
निःशङ्कं गजपतिगण्डदानधारामाराध्य भ्रमर दिनान्यमून्यनैषीः।  
यावन्न स्फुरति करालकर्णतालस्तावत्त्वं नय नलिनीवनीमुपेत्य॥ 77 ॥  
रात्रिर्गमिष्यति भविष्यति सुप्रभातं भास्वानुदेष्यति हसिष्यति पङ्कजश्रीः।  
इत्थं विचिन्तयति कोशगते द्विरेफे हा मूलतः कमलिनीं गज उज्जहार॥ 78 ॥  
अन्यासु तावदु(1)पमर्दसहासु भृङ्ग लोलं(2) विनोदय मनः सुमनोलतासु।  
मुग्धाम(3)जातरजसं कलिकामकाले(4) बालां (5)कदर्थयसि किं नवमालिकायाः॥ 79 ॥  


[^1]: उपमर्दं सहन्ते ताः.


[^2]: सतृष्णम्. लुब्धमिति यावत्.


[^3]: अनुत्पन्नपरागाम्.


[^4]: अयोग्ये काले.


[^5]: दूषयसि.
 
फुल्लेषु यः कमलिनीकमलोदरेषु चूतेषु यो विलसितः सलिकान्तरस्थः।  
पश्याद्य तस्य मधुपस्य शरद्व्यपाये कृच्छ्रेण वेणुविवरे दिवसाः प्रयान्ति॥ 80 ॥  
ये वर्धिताः करिकपोलमदेन भृङ्गाः प्रोत्फुल्लपङ्कजरजःसुरभीकृताङ्गाः।  
ते साम्प्रतं प्रतिदनं क्षपयन्ति कालं निम्बेषु चार्ककुसुमेषु च दैवयोगात्॥ 81 ॥  
एणीदृशः श्रवणसीम्नि यदानयन्ति तेनैव तस्य महिमा नवचम्पकस्य।  
त्वं तत्र नो विहरसे यदि भृङ्ग तेन नैतस्य किञ्चिदपि तत्तु तवैव हानिः॥ 82 ॥  
सानन्दमेष मकरन्दमिहारविन्दे विन्देत षट्पदयुवेति जनैरटङ्कि।  
दैवादकाण्डपरिमुद्रितपुण्डरीककोषादभूदहह निःसरणं पुमर्थः॥ 83 ॥  
आजन्मकल्पतरुकाननकामचारी यत्कौतुकादुपगतः कुटजं मिलिन्दः।  
तत्कर्मणः सुसदृशं फलमेतदेव यत्प्राप साम्यमधुना मधुमक्षिकाभिः॥ 84 ॥  
मा गा विषादमलिपोतक केतकीनामन्तर्निगूढमनवाप्य मधुप्रकर्षम्।  
लाभः स एव परमो ननु कण्टकानां श्रेणीभिरक्षतशरीरतया प्रयासि॥ 85 ॥  
नालिङ्गिता नवलवङ्गलता न वापि संभावता विटपिनः कलगुञ्जितेन।  
आसादिता सपदि काचन रीतिरन्या माकन्दकोरकमुदीक्ष्य मधुव्रतेन॥ 86 ॥  
मन्दारमेदुरमरन्दरसालसाङ्गः स्वर्नागरीनयननन्दन एष भृङ्गः।  
दैवादुपेत्य जगतीमगतिर्विषीदञ्छाखोटकोटरकुटीषु निलीय शेते॥ 87 ॥  
किं केतकीपरिमलोत्थितगन्धलुब्धो गुञ्जन्भ्रमन्भ्रमर वाञ्छसि रन्तुमेताम्।  
तत्कण्टकैः परिवृतामतुलामगम्यां सन्त्यज्यतां व्रज निकुञ्जलतां सपुष्पाम्॥ 88 ॥  
इह सरसि सहर्षं (6)मञ्जु (7)गुञ्जाभिरामं मधुकर कुरु केलिं सार्धमम्भोजिनीभिः।  
अनुपममकरन्दामोददत्तप्रमोदा त्यजति बत न निद्रां मालती यावदेषा॥ 89 ॥  


[^6]: मधुरम्.


[^7]: रवं कुरु.
 
भ्रमर मरणभीतिं मुञ्च चाम्पेयपुष्पे विहर हर तदीयं सौरभं सौहृदेन।  
मधुकर सुकरं चेद्वस्तु हस्तेन लब्धुं भवतु तदुपभोगेऽनिष्टमिष्टं फलं वा॥ 90 ॥  
गन्धैराढ्या जगति विदिता केतकी स्वर्णवर्णा पद्मभ्रान्त्या क्षुधितमधुपः पुष्पमध्ये पपात।  
अन्धीभूतस्तदनु रजसा कण्टकैश्छिन्नपक्षः स्थातुं गन्तुं क्षणमपि सखे नैव शक्तो द्विरेफः॥ 91 ॥  
दृष्ट्वा स्फीतोऽभवदलिरसौ लेख्यपद्मं विशालं चित्रं चित्रं किमिति किमिति व्याहरन्निष्पपात।  
नास्मिन्गन्धो न च मधुकणा नास्ति तत्सौकुमार्यं घूर्णन्मूर्धा बत नतशिरा व्रीडया निर्जगाम॥ 92 ॥  
सदम्भोजाम्भोजं परिषजति सम्भोगरहितो गतोऽमन्दे कुन्दे वहति मकरन्दं न हि मनः।  
ततो मन्येऽरण्ये क्वचिदधिकपुण्येऽपि ललितां लवङ्गीमासङ्गीं भजति नवभृङ्गीपरिवृढः॥ 93 ॥  
निरानन्दः कौन्दे मधुनि विधुरो बालबकुले न साले सालम्बो लवमपि लवङ्गे न रमते।  
प्रियङ्गौ नासङ्गं रचयति न चूतेऽपि रमते स्मरल्लक्ष्मीलीलाकमलमधुपानं मधुकरः॥ 94 ॥  
श्रियो वासाम्भोजे त्रिदिवसरिदम्भोजकुहरे हरेर्नाभीपद्मे मधु मधुकरो यः किल पपौ।  
स दैवादुन्मीलत्तपनकरतापव्यतिकरव्यथाकम्पः सम्प्रत्यतरुमरुभूमौ विचरति॥ 95 ॥  
लतास्तास्तास्तादृङ्मधुरसवतीः पङ्कजवनीः समालिङ्गंश्चुम्बन्नयमगमयद्भूरिसमयम्।  
इदानीं चेन्नीचे विचरति रुचेरेष लकुचे कुचेष्टेयं धातुर्भवति नहि वाच्यो मधुकरः॥ 96 ॥  
मधूके माध्वीकं पिबसि शतपत्रेऽभिरमसे मधूलीभिश्चान्तर्मधुप सहकारेऽपि रमसे।  
वसन्ते वासन्तीमधु मधुरमश्नासि बहुशो दुरावेशोऽयं ते तदपि कुटजे यद्विचरसि॥ 97 ॥  
भ्रमन्स्वैरं भ्रातर्भ्रमर नवयूथेषु बहुशो मधूलीमन्विष्यन्कुमुदवनवीथीषु विचर।  
वसन्तप्रारम्भस्फुरितमधुसम्भारसुभगो न ते विस्मर्तव्यः क्वचन सहकारव्यतिकरः॥ 98 ॥  
अये मधुप मा कृथा बत वृथा मनोदीनतां तुषारसमये लताशतनिषेवणव्याकुलः।  
इयं पुरत एव ते सरसपुष्पमासोदये रसालनवम़ञ्जरी मधुझरी जरीजृम्भते॥ 99 ॥  
नो मल्लीमयमीहते(1) न भजते मत्तेभकुम्भस्थलीं (2)वासन्तीं सहते न चन्दनवनीमालम्बते न क्वचित्।  
जातीमेव हृदीश्वरीमिव महानन्दैककन्दाङ्कुरां ध्यायन्निर्वृतिमेति षट्पदयुवा योगीव (3)वीतभ्रमः॥ 100 ॥  


[^1]: इच्छां करोति.


[^2]: माधवीलताम्.


[^3]: गतभ्रमः.
 
किं क्वापि प्रलया नलैर्विटपिनो निर्दह्य भस्मीकृताः किंस्विद्देवगजेन पङ्कजवनं निष्कन्दमुन्मूलितम्।  
किंवा हन्त (4)कृतान्तकेसरिभयात्त्यक्तो मदः कुञ्जरैर्येनास्मिन्विरसे करीरकुसुमे हा भृङ्ग विश्राम्यसि॥ 101 ॥  


[^4]: कृतान्तः कालः स एव केसरी सिंहः.
 
यस्याः सङ्गमवाञ्छया न गणिता वाप्यो विनिद्रोत्पला यामालिङ्ग्य समुत्सुकेन मनसा यातः परां निर्वृतिम्।  
भग्नां तामवलोक्य चन्दनलतां भृङ्गेण यज्जीव्यते धैर्यं नाम तदस्तु तस्य न पुनः स्नेहानुरूपं कृतम्॥ 102 ॥  
दग्धा सा बकुलावली कवलतास्ते ते रसालद्रुमाः प्रुष्टास्तेऽपि विनिद्रपुष्पपटलीपीतातपाः पादपाः।  
भ्रातर्भृङ्ग दवाग्निना वनमिदं वल्मीकशेषं कृतं किं त्वं सम्प्रति काननान्तरपरिस्पन्दाय मन्दायसे॥ 103 ॥  
दूरादुज्झति चम्पकं न च भजत्यम्बोजराजीरजो नो जिघ्रत्यपि पाटलापरिमलं धत्ते न चूते रतिम्।  
मन्दारे यदनादरो (1)विचकिलोपान्ते न सन्तृप्यते तन्मन्ये क्वचिदङ्ग भृङ्गतरुणेनास्वादिता मालती॥ 104 ॥  


[^1]: विचकिलः. पुष्पभेदः.
 
येनामोदिनि केसरस्य मुकुले पीतं मधु स्वेच्छया नीता येन निशा शशाङ्कधवला पद्मोदरे (शारदी।(2)  
भ्रान्तं येन मदप्रवाहमलिने गण्डस्थले दन्तिनां सोऽयं भृङ्गयुवा करीरविटपे बध्नाति तुष्टिं कुतः॥ 105 ॥  


[^2]: शरत्सम्बन्धिनी.
 
भ्रातर्भ्राम्य लवङ्गवल्लिषु पिब स्वैरं नवाम्भोरुहं माध्वीमाधविकामधूनि मधुराण्याकण्ठमास्वादय।  
कस्मादापतितोऽसिकेतकमिदं यस्मिन्नुदीर्णं रजो दृष्टिं लुम्पति सूचयः प्रविचिताः कृन्तन्ति मर्माण्यपि॥ 106 ॥  
आस्वाद्यात्र मधूनि षट्पद मदं मा गाः कषायाङ्कुरैर्माकन्दस्य पिकान्प्रतारितवतो मूर्धानमध्यासितः।  
प्रत्यासन्नतमे पिकेऽपि भवते ये नार्पिता तादृशी माद्वी तस्य विवेकविच्युतिरियं साद्गुण्यमेतन्न ते॥ 107 ॥  
नीतं जन्म नवीननीरजवने पीतं मधु स्वेच्छया मालत्याः कुसुमेषु येन सततं केली कृता हेलया।  
तेनेयं मधुगन्धलुब्धमनसा गुञ्जालता सेव्यते हा धिग्दैवकृतं स एव मधुपः कां कां दशां नागतः॥ 108 ॥  
प्रारम्भे कुसुमाकरस्य परितो यस्योल्लसन्मञ्जरीपुञ्जे मञ्जुलगुञ्जितानि रचयंस्तानातनोरुत्सवान्।  
तस्मिन्नद्य रसालशाखिनि दशां दैवात्कृशामञ्चति त्वं चेन्मुञ्चसि चञ्चरीक विनयं नीचस्त्वदन्योऽस्ति कः॥ 109 ॥  
सोऽपूर्वो (3)रसनाविपर्ययविधिस्तत्कर्ण(4)योश्चापलं दृष्टिः सा (5)मदविस्मृत(6)स्वपरदिक्किं भूयसोक्तेन वा।  
सर्वं विस्मृतवानसि भ्रमर हे (7)यद्वारणोऽद्याप्यसावन्तः(8)शून्यकरो(9) निषेव्यत इति भ्रान्तः क एष ग्रहः॥ 110 ॥  


[^3]: अग्निशापात्करिणां जिह्वापरिवृत्तिः; [पक्षे] पूर्वविपरीताभिधानम्.


[^4]: कर्णचापलं प्रसिद्धम्; [पक्षे] पिशुनप्रतार्यत्वं च.


[^5]: मदः प्रसिद्धः; [पक्षे] गर्वः.


[^6]: स्वपरयोर्दिङ्मार्गः; [पक्षे] आप्तानाप्तविभागः.


[^7]: गजः; [पक्षे] वारकः.


[^8]: सरन्ध्रः; [पक्षे] धनरहितः.


[^9]: शुण्डा; [पक्षे] हस्तः.
 
केतक्यः कटुकण्टकाः कुमुदिनी दोषोदयान्मोदते जायन्ते विकलाः कलावति पुनः पङ्केरुहां पङ्क्तयः।  
अन्यानि प्रसवानि षट्पदपदन्यासैरवाञ्छि क्वचिद्भृङ्गो भ्राम्यति कल्पवृक्ष विपदामन्तर्भवन्तं विना॥ 111 ॥  
यद्यप्याम्रतरोरमुष्य वनिताकर्णावतंसोचितामाजिघ्रन्नवमञ्जरीं मधुप हे जातोऽसि पूर्णोत्सवः।  
विस्मर्तुं भवतस्तथाप्यनुचितं तद्वन्द्यमिन्दीवरं यस्यास्वाद्य मधूनि चानतशिरो मञ्जु त्वयोद्गुञ्जितम्॥ 112 ॥  
माकन्दे मधुपानमम्बु बकुले क्रीडा कदम्बद्रुमे दोलाखेलनकौतुकं कुवलये कः को न वा विभ्रमः।  
येनाकारि मधुव्रतेन सहसा सोऽयं मधूके मधौ माध्वीकं परिपीय पीवरतनुर्जीवत्यहो जीवनम्॥ 113 ॥  
पीतं पङ्कजकानने मधु मया नीपेऽपनीतं वयो बन्धूके वरबन्धुता विरचिता रक्तं रसालद्रुमे।  
किं चाकारि कुमुद्वतीपरिकरे क्रीडाकलाकौशलं कस्तद्वेत्तु विधीयतेऽद्य बदरीवृन्दस्य यद्वन्दनम्॥ 114 ॥  
%कोकिलः%॥ समुद्गिरसि किं वाचः पुंस्कोकिल सुकोमलाः।  
श्वभ्रेऽस्मिञ्जडपाषाणगुरुनिर्घोषभैरवे॥ 115 ॥  
तवैतद्वाचि माधुर्यं जाने कोकिल कृत्रिमम्।  
प्रपोषितो यैस्तानेव जातपक्षो जहासि यत्।(1)॥ 116 ॥  


[^1]: त्यजसि.
 
रसालशिखरासीनाः शतं सन्तु पतत्रिणः।  
तन्मञ्जरीरसामोदं विदुरेव कुहूमुखाः॥ 117 ॥  
भद्रं भद्रं कृतं मौनं कोकिलैर्जलदागमे।(2)  
(3)वक्तारो दर्दुरा यत्र तत्र मौनं हि शोभते॥ 118 ॥  


[^2]: वर्षाकाले.


[^3]: भेकाः.
 
शृगालशशशार्दूलदूषितं दण्डकावनम्।  
पञ्चमं गायतानेन कोकिलेन प्रतिष्ठितम्॥ 119 ॥  
काकः कृष्णः पिकः कृष्णः को भेदः पिककाकयोः।  
वसन्तसमये प्राप्ते काकः काकः पिकः पिकः॥ 120 ॥  
तावन्मौनेन नीयन्ते कोकिलैश्चैव वासराः।  
यावत्सर्वजनानन्ददायिनी वाक्प्रवर्तते॥ 121 ॥  
कोकिलोऽहं भवान्काकः समानः कालिमावयोः।  
अन्तरं कथयिष्यन्ति काकलीकोविदाः पुनः॥ 122 ॥  
सहकारे चिरं स्थित्वा सलीलं बालकोकिल।  
तं हित्वाद्यान्यवृक्षेषु विचरन्न विलज्जसे॥ 123 ॥  
कलकण्ठ यथा शोभा सहकारे भवद्गिरः।  
खदिरे वा पलाशे वा किं तथा स्याद्विचारय॥ 124 ॥  
कोकिल कलमालपैरलमलमालोकसे रसालं किम्।  
शरनिकरभरितशरधिः शबरः (4)सरतीह (5)परिसरे सधनुः॥ 125 ॥  


[^4]: सञ्चरति.


[^5]: आसमन्ताद्भागे.
 
तत्किं स्मरसि न भुक्तं यत्पिक(6) रे काकमन्दिरे पूर्वम्।  
सहकारकुसुमकाले हठेन कुरुषेऽधुना रावम्॥ 126 ॥  


[^6]: कोकिल.
 
तावत्कोकिल विरसान्यापय(7) दिवसान्वनान्तरे निवसन्।  
यावन्मिलदलिमालः कोऽपि रसालः समुल्लसति॥ 127 ॥  


[^7]: नय.
 
एकस्त्वं गहनेऽस्मिन्कोकिल न कलं कदाचिदपि कुर्याः।  
साजात्यशङ्कयामी न त्वां निघ्नन्तु निर्दयाः काकाः॥ 128 ॥  
अथ कोकिल कुरु मौनं जलधरसमयेऽपि पिच्छिला भूमिः।  
विकसति कुटजकदम्बे वक्तरि भेके कुतस्तवावसरः॥ 129 ॥  
मलिनात्मना विरागः प्रकटीकृत एव कोकिलकलेन।  
जीवनदानामुन्नतिसमये वाचंयमीभवता॥ 130 ॥  
रे रे कोकिला मा भज मौनं किञ्चिदुदञ्चय पञ्चमरागम्।  
नो चेत्त्वामिह को जानीते काककदम्बकपिहिते चूते॥ 131 ॥  
अस्यां सखे बधिरलोकनिवासभूमौ किं कूजितेन खलु कोकिल कोमलेन।  
एते हि दैवहतकास्त(1)दभिन्नवर्णं त्वां काकमेव कलयन्ति कलानभिज्ञाः॥ 132 ॥  


[^1]: काकसमानवर्णम्.
 
रे बालकोकिल करीरमरुस्थलीषु किं दुर्विदग्धमधुरध्वनिमातनोषि।  
अन्यः स कोऽपि (2)सहकारतरुप्रदेशो राजन्ति यत्र तव विभ्रमभाषितानि॥ 133 ॥  


[^2]: आम्रः.
 
किं कोमलैः कलरवैः पिक तिष्ठ तूष्णीमेते तु पामरनराः स्वरमाकलय्य।  
को वा रटत्ययमये निकटे कटूनि रे वध्यतामिति वदन्ति गृहीतदण्डाः॥ 134 ॥  
तावच्चकोरचरणायुधचक्रवाकपारावतादिविहगाः कलमालपन्तु।  
यावद्वसन्तरजनीघटिकावसानमासाद्य कोकिलयुवा न कुहूकरोति॥ 135 ॥  
येनोषितं रुचिरपल्लवमञ्जरीषु श्रीखण्डमण्डलरसालवने सदैव।  
दैवात्स कोकिलयुवा निपपात निम्बे तत्रापि रुष्टबलिपुष्टकुलैर्विवादः॥ 136 ॥  
हे कोकिलाखिललतासु फलानि सन्ति सन्त्यज्य तानि ननु चूतलतां सपुष्पाम्।  
किं काङ्क्षसीह रमितुं फलभोक्तुकामो न ज्ञायसे नृपतिसेवकभीषणीयाम्॥ 137 ॥  
परभृतशिशो मौनं तावद्विधेहि नभस्तलोत्पतनविधये पक्षौ स्यातां न यावदिमौ क्षमा।  
ध्रुवमपरथा द्रष्टव्योऽसि स्वजातिविलक्षणध्वनितकुपितध्वाङ्क्षत्रोटीपुटाहतिजर्जरः॥ 138 ॥  
अहंयुवरवर्णिनीजनमदायतोदव्रतस्फुरच्चतुरपञ्चमस्वरजितान्यपक्षिव्रजः।  
रसालतरुमा कृतामसमतुल्यतामात्मनो विहन्तुमिह कोकिलः फलिनमन्यमुद्वीक्षते॥ 139 ॥  
क्वचिज्झिल्लीनादः क्वचिदतुलकाको(3)लकलहः क्वचित्कङ्कारावः क्वचिदपि कपीनां कलकलः।  
क्वचिद्धोरः फेरु(4)ध्वनिरयमहो दैवघटनात्कथञ्कारं तारं(5) रसति(6) चकितः कोकिलयुवा॥ 140 ॥  


[^3]: द्रोणकाकः.


[^4]: जम्बुकध्वनिः.


[^5]: अत्युच्चं यथा तथा.


[^6]: कूजति.
 
मूकीभूय तमेव कोकिल मधुं बन्धुं प्रतीक्षस्व हे हेलोल्लासितमल्लिकापरिमलामोदानुकूलानिलम्।  
यत्रैतास्तव सूक्तयः सफलतामायान्त्यमी तूल्लसत्पांशूत्तंससृतो निदाघदिवसः सन्तापसन्दायिनः॥ 141 ॥  
येनानन्दमये वसन्तसमये सौरभ्यहेलामिलद्भृङ्गालीमुखरे रसालशिखरे नीताः पुरा वासराः।  
आः कालस्य वशेन कोकिलयुवा सोऽप्यद्य सर्वा दिशः खेलद्वायसचञ्चुघातविदलन्मूर्धा मुहुर्धावति॥ 142 ॥  
(7)दात्यूहाः सरसं रसन्तु सुभगं गायन्तु केकाभृतः(1) कादम्बाः(2) क(3)लमालपन्तु मधुरं कूजन्तु को यष्टयः(4)।  
दैवाद्यावदसौ रसालविटपिच्छायामनासादयन्निर्विण्णः कुटजेषु कोकिलयुवा सञ्जातमौनव्रतः॥ 143 ॥  


[^7]: कालकण्ठकः, जलकाक इति प्रसिद्धः.


[^1]: मयूराः.


[^2]: कलहंसाः.


[^3]: अव्यक्तमधुरम्.


[^4]: टिट्टिभाः.
 
भ्रातः कोकिल कूजितेन किमलं नाद्याप्यनर्घ्यो गुणस्तूष्णीं तिष्ठ विशीर्णपर्णपटलच्छन्नः क्वचित्कोटरे।  
प्रोद्दामद्रुमसङ्कटे कटुरटत्काकावलीसङ्कुलः कालोऽयं शिशिरस्य सम्प्रति सखे नायं वसन्तोत्सवः॥ 144 ॥  
अम्भोजप्रकरोऽथ केतककुलं कुन्दोत्करः कैरवव्रातो मल्लिगणोऽथ चम्पकचयो जातीसमूहोऽथवा।  
नो चेदादरमातनोति पिक ते खेदं वृथा मा कृथा यस्मात्क्वापि कदापि कोऽपि भविता यस्त्वद्गुणाञ्ज्ञास्यति॥ 145 ॥  
आसाद्याम्रवनीमिमां प्रति नवामास्वाद्य तन्मञ्जरीं मैवं पञ्चममञ्च नन्दनवनभ्रान्त्या तया कोकिल।  
एषा वायसमण्डली घनशिरःशूलाहतिव्याकुला कुध्वानैर्बधिरीकरिष्यति वृथा श्रोत्राणि सत्पत्त्रिणाम्॥ 146 ॥  
उत्कूजन्तु वटे वटे बत बकाः काका वराका अपि क्राङ्कुर्वन्तु सदा निनादपटवस्ते पिप्पले पिप्पले।  
सोऽन्यः कोऽपि रसालपल्लवलवग्रासोल्लसत्पाटवक्रीडत्कोकिलकण्ठकूजनकलालीलाविलासक्रमः॥ 147 ॥  
%चातकः%॥ एक एव खगो मानी चिरं जीवतु चातकः।  
म्रियते वा पिपासायां याचते वा पुरन्दरम्॥ 148 ॥  
पिपासाक्षामकण्ठेन याचितं चाम्बु पक्षिणा।  
नवमेघोज्झिता चास्य धारा निपतिता मुखे॥ 149 ॥  
शक्यते येन केनापि जीवनेनैव जीवितुम्।  
किंन्तु कौलव्रतोद्भङ्गप्रसङ्गः परदुःसहः॥ 150 ॥  
अवश्यकारणैः प्राणान्धारयत्येव चातकः।  
प्रार्थनाभङ्गभीतोऽपि शक्रादपि न याचते॥ 151 ॥  
चातक धूमसमूहं दृष्ट्वा मा धाव वारिधरबुद्ध्या।  
इह हि भविष्यति भवतो नयनयुगादेव वारिणां पूरः॥ 152 ॥  
यद्यपि चातकपक्षी क्षपयति जलधरमकालवेलायाम्।  
तदपि न कुप्यति जलदो गतिरिह नान्या यतस्तस्य॥ 153 ॥  
दीनोन्नतचलपक्षतया बह्वपि लब्धमस्तु।  
चातक सत्सम्भावनया किमपि यदस्ति तदस्तु॥ 154 ॥  
विश्वोपजीव्ये न पिबत्यपोऽयं पद्माकरे यद्यपि चातकश्चेत्।  
स्वार्थक्षतिस्तस्य तृषातुरस्य लघुत्वमेवास्ति न किञ्चिदस्य॥ 155 ॥  
ऊर्ध्वीकृतग्रीवमहो मुधैव किं याचसे चातकपोत मेघम्।  
अत्यूर्जितं गर्जितमात्रमस्मिन्नम्भोधरे बिन्दुलवस्तु दूरे॥ 156 ॥  
वृथा गतं नृत्यसि चातक त्वं न नीलमेघोऽथ गजो मदान्धः।  
स त्वादृशेभ्यो न ददाति नूनं मातङ्गदानं मधुपेभ्य एव॥ 157 ॥  
आत्मानमम्भोनिधिरेतु शोषं ब्रह्माण्डमासिञ्चतु वा तरङ्गैः।  
नास्ति क्षतिर्नोपचितिः कदापि पयोदवृत्तेः खलु चातकस्य॥ 158 ॥  
रक्ताब्जपुञ्जरजसारुणितान्विमुच्य स्वच्छान्सुधासमरसानपि वारिराशीन्।  
यच्चातकः पिबति वारिधरोदबिन्दून्मन्ये तदान(1)तिभयाच्छिरसोऽभिमानी॥ 159 ॥  


[^1]: नमनभयात्.
 
अन्येऽपि सन्ति बत तामरसावतंसा हंसावलीवलयिनो जलसन्निवेशाः।  
कोऽप्याग्रहो गुरुरयं बत चातकस्य पौरन्दरीं(2) यदभिवाञ्छति वारिधाराम्॥ 160 ॥  


[^2]: ऐन्द्रीम्. मेघोत्पन्नामित्यर्थः.
 
धिग्वारिदं (3)परिहृतान्यजलाशयस्य यच्चातकस्य कुरुते न तृषाप्रशान्तिम्।  
धिक्चातकं तमपि योऽर्थितयास्त(4)लज्जस्तं तादृशं च यदुपैति पिपासितोऽपि॥ 161 ॥  


[^3]: परिहृतास्त्यक्ता अन्ये जलाशयाः समुद्रादयो येन.


[^4]: गतलज्जः.
 
अये वापीहंसा निजवसतिसङ्कोचपिशुनं कुरुध्वं मा चेतो वियति वहतो वीक्ष्य विहगान्।  
अमी सारङ्गास्ते भुवनमहनीयव्रतभृतो निरीहाणां येषां तृणमिव भवन्त्यम्बुनिधयः॥ 162 ॥  
बीजैरङ्कुरितं लताभिरुदितं वल्लीभिरुज्जृम्भितं कन्दैः कन्दलितं जनैः प्रमुदितं धाराधरे वर्षति।  
भ्रातश्चातक पातकं किमपि ते सम्यङ् न जानीमहे येनास्मिन्न पतन्ति चञ्चुपुटके द्वित्राः पयोबिन्दवः॥ 163 ॥  
अन्ये ते जलदायिनो जलधरास्तृष्णां विनिघ्नन्ति ये भ्रातश्चातक किं वृथा विरुदितैः खिन्नोऽसि विश्रम्यताम्।  
मेघः शारद एष (5)काशधवलः पानीयरिक्तोदरो गर्जत्येव हि केवलं भृशतरं नो बिन्दुमप्युज्झति॥ 164 ॥  


[^5]: काशपुष्पवत्पाण्डुरः.
 
यः कृष्णं कुरुते मुखं जनयति त्रासं तडिद्भिस्तु यो यश्च प्रार्थयते परं दलयति श्रोत्रं निजैर्गर्जितैः।  
सत्यं चातक तं तथाविधमपि भ्रातस्त्वया याचता जीमूतं कृतमेव तुल्यमनयोरर्थित्वतिर्यक्त्वयोः॥ 165 ॥  
रे रे चातक सावधानमनसा मित्त्र क्षणं श्रूयतामम्भोदा बहवो वसन्ति गगने सर्वेऽपि नैतादृशः।  
केचिद्वृष्टिभिरार्द्रयन्ति धरणीं गर्जन्ति केचिद्वृथा यं यं पश्यसि तस्य तस्य पुरतो मा ब्रूहि दीनं वचः॥ 166 ॥  
वापी स्वल्पजलाशयो विषमयो नीचावगाहो ह्रदः क्षुद्रात्क्षुद्रतरो महाजलनिधिर्गण्डूषमेकं मुनेः।  
गङ्गाद्याः सरितः पयोनिधिगताः सन्त्यज्य तस्मादिमान् सम्मानी खलु चातको जलमुचामुच्चैः पयो वाञ्छति॥ 167 ॥  
अन्ये ते विहगाः पयोद परितो धावन्ति तृष्णातुरा वापीकूपतडागसागरजले मज्जन्ति दत्तादराः।  
मामद्यापि न वेत्सि चातकशिशुं यच्छुष्ककण्ठोऽपि सन्नान्यं वाञ्छति नोपसर्पति न च प्रस्तौति न ध्यायति॥ 168 ॥  
%मयूरः%॥ अहमस्मि नीलकण्ठस्तव खलु तुष्यामि शब्दमात्रेण।  
नाहं जलधर भवतश्चातक इव जीवनं याचे॥ 169 ॥  
यत्नादपि कः पश्यति शिखिनामा(1)हारनिर्गमस्थानम्।  
(2)यदि जलदनिनदमुदितास्त एव मूढा न नृत्येयुः॥ 170 ॥  


[^1]: गुदस्थानम्.


[^2]: मेघनादेन सञ्जातानन्दाः.
 
वेगज्वलद्विटपिपुञ्जमहारयोऽयं गर्जिर्न तीव्रतरहेतिरियं न (3)शम्पा।  
दावाग्निधूमनिवहोऽयमये न मेघः किं नृत्यसि द्रुतमितो व्रज तत्कलापिन्॥ 171 ॥  


[^3]: विद्युत्.
 
अस्मान्विचित्रवपुषस्तव पृष्ठलग्नान्कस्माद्विमुञ्चति भवान्यदि वा विमुञ्च।  
रे नीलकण्ठ गुरुहानिरियं तवैव मौलौ पुनः क्षितिभृतो भविता स्थितिर्नः॥ 172 ॥  
अये नीलग्रीव क्व नु खलु सखे तेऽद्य मुनयः परं तोषं येषां तव रवविलासो वितनुते।  
अमी दूरात्क्रूराः क्वणितमिदमाकर्ण्य सहसा त्वरन्ते हन्तुं त्वामहह शबराः पुङ्खितशराः॥ 173 ॥  
समन्तादाक्रान्ता दवदहनसङ्घैः शिखरिणः किरातैराकीर्णाः करकलितकाण्डैर्वनभुवः।  
बिडालैरालीढाः सपदि सरसीनां परिसराः शिखण्डी पाण्डित्यं निजमहह कुत्र प्रकटयेत्॥ 174 ॥  
एतस्मिन्मलयाचले बहुविधैः किं तैरकिञ्चित्करैः काकोलूककपोतकोकिलकुलैरेकोऽपि पार्श्वस्थितः।  
केकी(4) कूजति चेत्तदा विघटि(5)तव्यालावलीबन्धनः सेव्यः स्यादिह सर्वलोकमनसामानन्दनश्चन्दनः॥ 175 ॥  


[^4]: मयूरः.


[^5]: विघटितं व्यालावलीनां बन्धनं यस्य.
 
हारीताः सरसं रसन्तु मधुरं कूजन्तु पुंस्कोकिलाः सानन्दं गिरमुद्गिरन्तु च शुकाः किं तैः शिरस्थैरपि।  
एकेनापि तलस्थितेन नदता श्रीखण्ड निस्तर्जनाद्व्यालानां च शिखण्डिना न तु महत्पाण्डित्यमुद्दण्डितम्॥ 176 ॥  
किं दूरेण पयोधरा उपरि किं नान्यै रटन्तः श्रुता निर्व्यापारतया च पक्षिषु गताः किं वा न पक्षा वृथा।  
रम्यं वा गगने न किं विहरणं किं तूग्रकाकावलीपर्यायप्रतिपत्तिलाघवभयाद्भूमौ स्थिता बर्हिणः॥ 177 ॥  
केका कर्णामृतं ते सकुसुमकबरीकान्तिहाराः कलापाः कण्ठच्छाया पुरारेर्गलरुचिरुचिरा सौहृदं मेघसङ्घैः।  
विश्वद्वेषिद्विजिह्वस्फुरदुरुपिशितैर्नित्यमाहारवृत्तिः कैः पुण्यैः प्राप्तमेतत्सकलमपि सखे चित्रवृत्तं मयूर॥ 178 ॥  
%चक्रवाकः%॥ त्यज चक्रवाकि शोकं बधान धैर्यं सहस्व समयममुम्।  
जयमेव वासरमणिर्हरिष्यते शापमूर्छां ते॥ 179 ॥  
अस्तङ्गतोऽयमरविन्दवनैकबन्धुर्भास्वान्न लङ्घयति कोऽपि विधिप्रणीतम्।  
हे चक्र धैर्यमवलम्ब्य विमुञ्च शोकं धीरास्तरन्ति विपदं न तु दीनचित्ताः॥ 180 ॥  
%शुक्रः%॥ अखिलेषु विहङ्गेषु हन्त स्वच्छन्दचारिषु।  
शुक पञ्जरबन्धस्ते मधुराणां गिरां फलम्॥ 181 ॥  
किंशुके(1) शुक मा तिष्ठ चिरं भाविफलेच्छया।  
बाह्यरङ्गप्रसङ्गेन के के नानेन वञ्चिताः॥ 182 ॥  


[^1]: पलाशवृक्षे.
 
काकाः किं किं न कुर्वन्ति क्रेङ्कारं यत्र यत्र वा।  
शुक एव परं वक्ति नृपहस्तोपलालितः॥ 183 ॥  
(2)शुक तव पठनं व्यसनं न गुणः स गुणाभासः।  
समजनि येनामरणं(3) शरणं पञ्जरवासः॥ 184 ॥  


[^2]: दोषः.


[^3]: मरणपर्यन्तम्.
 
कीर नीरसकरीरपादपे किं स्थितोऽसि कथयामि धीरतः।  
मामकीनसहकारपादपा दुःसमीरलहरीभिराहताः॥ 185 ॥  
सुभाषितस्याध्ययनेऽनुषक्तं शुकं वराकाः प्रहसन्ति काकाः।  
तमेव सम्सत्सु गिरं किरन्तं दृष्ट्वा भवन्ति त्रपयानतास्याः॥ 186 ॥  
द्राक्षां प्रदेहि मधु वा वदने निधेहि देहे विधेहि किमु वा करलालनानि।  
जातिस्वभावचपलः पुनरेष कीरस्तत्रैव यास्यति कृशोदरि मुक्तबन्धः॥ 187 ॥  
हे कीर कैरवसुगीरिति सङ्कलय्य मा मात्र संरससि सज्जनरञ्जनाय।  
बालोऽपि यत्र कलकण्ठसुकण्ठपीठः संलेढि कोमलकुहूकृतपूर्णकर्णः॥ 188 ॥  
इदमपटु कपाटं जर्जरः पञ्जरोऽयं विरमति न गृहेऽस्मिन्क्रूरमार्जारयात्रा।  
शुक मुकुलितजिह्वः स्थीयतां किं वचोभिस्तव वचनविनोदे नादरः पामराणाम्॥ 189 ॥  
अमृतवचनलीलाविभ्रमैरन्नपानं रचय चतुर कीर भ्रान्तचित्तेषु तेषु।  
अकलितपरसेवातापपापः पिकोऽसौ भजतु विपिनवाटीमेष पीयूषकण्ठः॥ 190 ॥  
अमुष्मिन्नुद्याने विहगखल एष प्रतिकलं विलोलः (4)काकोलः क्वणति खलु यावत्कटुतरम्।  
सखे तावत्कीर द्रढय हृदि (5)वाचं यमकलां न मौनेन न्यूनो भवति गुणभाजां गुणगणः॥ 191 ॥  


[^4]: द्रोणकाकः.


[^5]: वाचंयमो मौनी.
 
इयं पल्ली भिल्लैरनुचितसमारम्भरसिकैः समन्तादाक्रान्ता विषविषमबाणप्रणयिभिः।  
तरोरस्य स्कन्धे गमय समयं कीर निभृतं न वाणी कल्याणी तदिह मुखमुद्रैव शरणम्॥ 192 ॥  
अमुष्मिन्नारामे तरुभिरभिरामे विटपिनः स्फुटं नृत्यद्भृङ्गीविविधनवसङ्गीतकलनात्।  
परानन्दैः पूर्णाः क इव तव वर्णावलिपदक्रमश्रोता वेत्ता द्विजवर शुक श्राम्यसि कुतः॥ 193 ॥  
अये कीरश्रेणीपरिवृढ वृथा वासरशतं किमर्थं स्वं व्यर्थं क्षपयसि पलाशे रभसतः।  
यदा पुष्पारम्भे मुखमलिनिमा किंशुकतरोस्तदैवेदं ज्ञातं फलपरिचयो दुर्लभतरः॥ 194 ॥  
अपारः पाथोधिः पुलिनपदवी योजनशतं निरालम्बो मार्गो वियति किल शून्या दश दिशः।  
इतीवायं कीरः कतिपयपदान्येव गगने मुहुर्भ्राम्यन्भ्राम्यन्पतति (1)गुणवृक्षे पुनरपि॥ 195 ॥  


[^1]: पोतमध्यस्थिते कूपके.
 
द्विजकुलपते मेधासिन्धो सुभाषितकोविद त्वयि गृहमुपायते जातं बहूपकृतं मम।  
यदिह नियतं बाला वृद्धाः स्त्रियः परिचारिकाः शुक भगवतो नाम प्रीता गृणन्ति मुहुर्मुहुः॥ 196 ॥  
वासः काञ्चनपञ्जरे नृपकराम्भोजैस्तनूमार्जनं भक्ष्यं स्वादुरसालदाडिमफलं पेयं सुधाभं पयः।  
पाठः संसदि रामनाम सततं धीरस्य कीरस्य मे हा हा हन्त तथापि जन्मविटपिक्रोडं मनो धावति॥ 197 ॥  
सत्साङ्गत्यमवाप्य यः पुरवने नानारसास्वादवत्कीरः शास्त्रविचारचारुवचनैरानन्दकारी जने।  
दैवेनास्फुटवाक्प्रपञ्चपिहितश्रोत्रस्य तस्याटवीं प्राप्तस्यात्मसभाप्रगल्भकपिषु स्यान्मौनमेवोचितम्॥ 198 ॥  
भ्रातः कीर कठोरचञ्चुकषणक्रोधायितैः कूजितैः किं माधुर्यनिषिक्तसूक्तिविशदः कण्ठावटुः शोष्यते।  
सेयं दैववशाद्दशा परिणता राजन्यपात्रस्य ते भिल्लैश्छिद्रितभित्तिमुद्रितघटः प्राप्तो यतः पञ्जरः॥ 199 ॥  
माणिक्यद्रवलिप्रमौक्तिकतुलां बिभ्रन्ति नो दाडिमीबीजान्येष निरीक्षते न रमते हैमेप्यहो पञ्जरे।  
तत्तादृग्वनवाससम्मदमहामोदैकमेदस्विनी वृत्तिर्मे गलितानया हतगिरित्येवं शुकः शोचति॥ 200 ॥  
याते यातमधःस्थिते स्थितमुपर्यालोकिते लोकितं यद्युद्यानशुकोऽप्यमाकलयते (2)शुद्धान्तहस्तस्थितः।  
तत्सर्वं मणिभित्तिमेत्य भवता छायाशुकाङ्गीकृतं तस्मिन्कर्णसुधां वितन्वति गिरं तूष्णीं किमु स्थीयते॥ 201 ॥  
स्वस्वव्यापृतिमग्नमानसतया मत्तो निवृत्ते जने चञ्चूकोटिविघट्टिताररपुटो यास्याम्यहं पञ्जरात्।  
इत्थं कीरवरे मनोरथमयं पीयूषमास्वादयत्यन्तः सम्प्रविवेश वारणकराकारः फणिग्रामणीः॥ 202 ॥  
दृष्ट्वा शाखावकीर्णं फलभरनमितं भूमिभागावनद्धं त्यक्त्वा शालप्रकाण्डं पनसमुपगतश्चिन्तयित्वेति कीरः।  
हत्वा चञ्चुं प्रहर्षाद्विगलितपयसा संभृताशेषपक्षो भिन्नश्चोड्डीय गन्तुं गगनपरिचिता या गतिः सापि नष्टा॥ 203 ॥  
%काकः%॥ वयं काका वयं काका जल्पन्तीति (3)प्रगे (4)द्विकाः।  
तिमिरारिस्तमो हन्यादिति शङ्कितमानसाः॥ 204 ॥  


[^3]: प्रातः-काले.


[^4]: द्वौ ककारौ नाम्नि विद्येते येषां ते.
 
तुल्यवर्णच्छदः कृष्णः कोकिलैः सह सङ्गतः।  
केन विज्ञायते काकः स्वयं यदि न भाषते॥ 205 ॥  
अहो मोहो वराकस्य काकस्य यदसौ मुहुः।  
सीरसर्ति नरीनर्ति पुरतः शिखिहंसयोः॥ 206 ॥  
आमरणादपि विरुतं कुर्वाणाः स्पर्धया सह मयूरैः।  
किं जानन्ति वराकाः काकाः केकारवं कर्तुम्॥ 207 ॥  
तत्काक त्वयि युक्ताः कटुवाग्वैवर्ण्यधूर्तताशुचिताः।  
यदि विष्ठाकृमिपुष्टे तत्र न दोषा हि तच्चित्रम्॥ 208 ॥  
विधिरेव विशेषगर्हणीयः(1) करट(2) त्वं (3)रट कस्तवापराधः।  
सहकारतरौ चकार यस्ते सह वासं सरलेन कोकिलेन॥ 209 ॥  


[^1]: निन्द्यः.


[^2]: काक.
 
(3. शब्दं कुरु.)  
काकस्य गात्रं यदि काञ्चनस्य माणिक्यरत्नं यदि चञ्चुदेशे।  
एकैकपक्षे (4)ग्रथितं मणीनां तथापि काको न तु राजहंसः॥ 210 ॥  
  
(4. ग्रथनम्.)  
त्रोटीपुरं करट कुङ्मलयाद्य तात यावत्प्रतिव्रजति नाकमयं मरालः।  
नो चेदमङ्गलकटोररवा विहङ्गाः सर्वे भुवीति निजसंसदि शंसिता नः॥ 211 ॥  
प्रत्यङ्गणं प्रतितरुं प्रतिवारितीरं काकाश्चरन्ति चलचञ्चुपुटा रटन्तः।  
नो यान्ति तृप्तिमथ मण्डितपुण्डरीकखण्डे वसन्नहह तृप्यति राजहंसः॥ 212 ॥  
कृष्णं वपुर्वहतु चुम्बतु सत्फलानि रम्येषु सम्वसतु चूतवनान्तरेषु।  
पुंस्कोकिलस्य चरितानि करोतु कामं काकः कलध्वनिविधौ स तु काक एव॥ 213 ॥  
पथि निपतितां शून्ये दृष्ट्वा निरावरणाननां दधिभृतघटीं गर्वोन्नद्धः समुद्धतकन्धरः।  
निजसमुचितास्तास्ताश्चेष्टा विकारशताकुला यदि न कुरुते काणः काकः कदा नु करिष्यति॥ 214 ॥  
गात्रं ते मलिनं तथा श्रवणयोरुद्वेगकृत्केङ्कृतं भक्ष्यं सर्वमपि स्वभावचपलं दुश्चेष्टितं ते सदा।  
एतैर्वायस सङ्गतोऽस्य विनयैर्दोषैरमीभिः परं यत्सर्वत्र कुटुम्बवत्सलमतिस्तेनैव धन्यो भवान्॥ 215 ॥  
रूक्षस्यामधुरस्य चातिमलिनच्छायस्य धृष्टस्य च क्षुद्रस्य क्षतकारिणोऽतिचपलस्याह्लादविच्छेदिनः।  
येयं निम्बफलेषु काक भवतस्तिक्तेषु नैसर्गिकी प्रीतिस्तत्सदृशं विधेर्विलसितं निष्पन्नमेतच्चिरात्॥ 216 ॥  
कर्णारुंतु(5)दमन्त(6)रेण (7)रणितं गाहस्व काक स्वयं (8)भाकन्दं मकरन्दशालिनमिह त्वां मन्महे कोकिलम्।  
धन्यानि स्थलवैभवेन कतिचिद्वस्तूनि कस्तूरिकां नेपालक्षितिपालफालपतिते पङ्के न शङ्केत कः॥ 217 ॥  
  
(5. पीडाजनकम्.)  
(6. विना.)  
(7. शब्दितम्.)  
(8. आम्रवृक्षम्.)  
काक त्वं फलनम्रमाम्रविपिनं दैवात्समासादयन् किं कर्णौ बधिरीकरोषि परुषक्रेङ्कारकोलाहलैः।  
मौनं चेदवलम्बसे रतभरप्रक्लान्तपुम्स्कोकिलभ्रान्त्यापि त्वयि सञ्चरन्ति न कथं मुग्धाकटाक्षच्छटाः॥ 218 ॥  
नो चारू चरणौ न चापि चतुरा चञ्चूर्न वाच्यं वचो नो लीलाचतुरा गतिर्न च शुचिः पक्षग्रहोऽयं तव।  
क्रूरक्रेङ्कृतिनिर्भरां गिरमिह स्थाने वृथैवोद्गिरन्मूर्ख ध्वाङ्क्ष न लज्जसेऽप्यसदृशं पाण्डित्यमुन्नाटयन्॥ 219 ॥  
यस्याकर्ण्य वचः सुधाकवलितं (1)वाचं यमानामपि व्यग्राणि व्यथयन्ति मन्मथकथाश्चेतांसि चैत्रोत्सवे।  
रे रे काकवराक (2)साकममुना पुम्स्कोकिलेनाधुना स्पर्धाबन्धमुपेयुषस्तव तु किं लज्जापि नोज्जागरा॥ 220 ॥  
  
(1. मौनिनाम्.)  
(2. सह.)  
आलापं कलकण्ठिका न कुरुते कीरा न धीरध्वनिं व्याहारं कलयन्ति कोमलगिरः कूजन्ति नो बर्हिणः।  
नीराडम्बरदुर्दिनाम्बरतले दूरे द्विरेफध्वनिः काकाः केवलमेव केङ्कृतरवैः कुर्वन्ति कर्णज्वरम्॥ 221 ॥  
बन्धं लब्धवतः परस्य वदनं भिक्षाशया पश्यतः स्वावासच्युतिवेदनां विदधतः कान्तां विना सीदतः।  
भ्राम्यन्तः सह भार्यया प्रतिदिशं प्रत्यापगं प्रत्यगं कीरस्याध्ययनं हसन्ति विविधक्रीडालसा वायसाः॥ 222 ॥  
किं केकीव शिखण्डमण्डिततनुः किं कीरवत्पाठकः किं वा हंस इवाङ्गनागतिगुरुः (3)सारीव किं सुस्वरः।  
किं वा हन्त शकुन्तबालपिकवत्कर्णामृतं स्यन्दते काकः केन गुणेन काञ्चनमये व्यापारितः पञ्जरे॥ 223 ॥  
  
(3. पक्षिविशेषः.)  
अत्रस्थः सखि लक्षयोजनगतस्यापि प्रियस्यागमं वेत्त्याख्याति च धिक्शुकादय इमे सर्वे पठन्तः स्थिताः।  
मत्कान्तस्य वियोगतापदहनज्वालावलीवारिदः काकस्तेन गुणेन काञ्चनमये व्यापारितः पञ्जरे॥ 224 ॥  
अस्मिन्नम्भोदवृन्दध्वनिजनितरुषि प्रेक्षमाणेऽन्तरिक्षं मा काकं व्याकुलोभूस्तरुशिरखरशवक्रव्यलेशानशान।  
धत्ते मत्तेभकुम्भव्यतिकरकरजग्रामवज्राग्रजाग्रद्ग्रासव्यासक्तमुक्ताधवलितकवलो न स्पृहामत्र सिंहः॥225  
%बकः%॥ एष बकः सहसैव विपन्नः शाठ्यमहो क्व नु तद्गतमस्य।  
साधु कृतान्त न कश्चिदपि त्वां वञ्चयितुं सुशठोऽपि समर्थः॥ 226 ॥  
न कोकिलानामिव मञ्जु गुञ्जितं न लब्धलास्यानि गतानि हंसवत्।  
न बर्हिणानामिव चित्रपक्षता गुणस्तथाप्यस्ति बके बकव्रतम्॥ 227 ॥  
बकोट ब्रूमस्त्वां लघुनि सरसि क्वापि शफरैस्तव न्याय्या वृत्तिर्न पुनरवगाढुं समुचितः।  
इतश्चेतश्चाभ्रंलिहलहरिहेलातरलितक्षितिध्रग्रासैकग्रहिलतिमिपोतः पतिरपाम्॥ 228 ॥  
नैर्मल्यं वपुषस्तवास्ति वसतिः पद्माकरे जायते मन्दं याहि मनोरमां वद गिरं मौनं च सम्पादय।  
धन्यस्त्वं बक राजहंसपदवीं प्राप्तोऽसि किं तैर्गुणैर्नीरक्षीरविभागकर्मनिपुणा शक्तिः कथं लभ्यते॥ 229 ॥  
(1)जातिस्तस्य न मानसे न (2)शुचिभिर्वृत्ति(3)र्मृणालाङ्कुरैर्न (4)ब्रह्मोद्वहनेन निर्मलयसः प्राप्ता न वाचः कलाः।  
जीवन्सत्त्ववधेन बाह्यधवलो भ्राम्यन्सगर्वं पुनर्मिथ्यैवोन्नतकन्धरः शठबको हंसैः सह स्पर्धते॥ 230 ॥  
  
(1. जन्म.)  
(2. शुभ्रैः.)  
(3. जीवनम्.)  
(4. ब्रह्मण उद्वहनेन वाहनतया पृष्ठे धारणेन.)  
रे रे शिष्टबकोट नाकतटिनीतीरे तपस्विव्रतं ध्यानेनानिमिषोपभोगमनसा युक्तं करोषीदृशम्।  
एवं यत्किल मानसस्य पदवीं काङ्क्षस्य युक्तं हि तन्नीरक्षीरविवेकनिर्मलधियो हंसस्य नान्यस्य सा॥ 231 ॥  
न भ्रूणां स्फुरणं न चञ्चुचलनं नो चूलिकाकम्पनं न ग्रीवाचलनं मनागपि न यत्पक्षद्वयोत्क्षेपणम्।  
नासाग्रेक्षणमेकपाददमनं कष्टैकनिष्ठं परं यावत्तिष्ठति हीनमीनवदनस्तावद्बकस्तापसः॥ 232 ॥  
%घूकः%॥ यद्यपि तरणेः किरणैः सकलमिदं विश्वमुज्ज्वलं विदधे।  
तदपि न पश्यति घूकः पुराकृतं भुज्यते कर्म॥ 233 ॥  
%खद्योतः%॥ जर्जरतृणाग्रमदहन् सर्षपकणमप्रकाशयन्नूनम्।  
कीटत्वमात्मतत्त्वात्खद्योतः ख्यापयन्नवति॥ 234 ॥  
घनसन्तमसमलीमस दशदिति निशि यद्विराजसि तदन्यत्।  
कीटमणे दिनमधुना तरणिकरान्तरितसितकिरणम्॥ 235 ॥  
क्वापि गतः पतिरह्नां जलदान्तरितः शशी सनक्षत्रः।  
शून्ये तमसि भवानपि खद्योत द्योततां नाम॥ 236 ॥  
इन्दुः प्रयास्यति विनङ्क्ष्यति तारकश्रीः स्थास्यन्ति लीढतिमिरा न मणिप्रदीपाः।  
अन्धं समग्रमपि कीटमणे भविष्यत्युन्मेषमेष्यति भवानपि दूरमेतत्॥ 237 ॥  
भ्राजिष्णवो नभसि मेघकृतान्तराले स्वल्पप्रभा अपि परैरनिरस्तभासः।  
खद्योतकाः प्रकटितोरुतरप्रभावास्तावन्न सप्ततुरगः समुदेति यावत्।(5)॥ 238 ॥  
  
(5. सूर्यः.)  
(6)अदृष्टव्यापारं गतवति दिनानामधिपतौ (7)यशःशेषीभूते शशिनि (8)गतधाम्नि ग्रहगणे।  
तथा ध्वान्तं जातं जगदुपनते मेघसमये यथामी गण्यन्ते तमसि पटवः कीटमणयः॥ 239 ॥  
  
(6. दर्शनव्यापाररहितं यथा स्यात्तथा.)  
(7. यशोमात्रावशिष्टे.)  
(8. गततेजसि.)  
व्योमचरान्योक्तयः।>  
  
%सिंहः%॥ एकोऽहमसहायोऽहं कृशोऽहम(9)परिच्छदः।  
स्वप्नेऽप्येवंविधा चिन्ता मृगेन्द्रस्य न जायते॥ 1 ॥  
  
(9. परिवारहीनः.)  
मृगेन्द्रं वा मृगारिं वा सुखं व्याहरतां जनः।  
तस्योभयमपि व्रीडा क्रीडादलितदन्तिनः॥ 2 ॥  
मृगेभ्यो रक्ष्यते क्षेत्रं नरैस्तृणमयैरपि।  
सिंहाक्रान्तं पुनर्मूढ न हयैर्न च दन्तिभिः॥ 3 ॥  
मृगैर्नष्टं शशैर्लीनं वराहैश्चलितं स्थलात्।  
हयानां हेषितं श्रुत्वा सिंहैः पूर्ववदासितम्॥ 4 ॥  
खनन्नाखुबिलं सिहः पाषाणशकलाकुलम्।  
प्राप्नोति नखभङ्गं वा फलं वा मूषको भवेत्॥ 5 ॥  
जीर्णोऽपि (1)क्रमहीनोऽपि कृशोऽपि यदि केसरी।  
तथापि यूथनाथस्य शङ्कातङ्काय कल्पते॥ 6 ॥  
  
(1. पराक्रमरहितः.)  
नाभिषेको न सम्स्कारः सिंहस्य क्रियते वने।  
विक्रमार्जितसत्त्वस्य स्वयमेव मृगेन्द्रता॥ 7 ॥  
वेत(2)ण्डगण्डकण्डूतिपाण्डित्य(3)परिपन्थिना।  
हरिणा (4)हरिणालीषु कथ्यतां कः पराक्रमः॥ 8 ॥  
  
(2. मत्तगजानाम्.)  
(3. वैरिणा.)  
(4. मृगपङ्क्तिषु.)  
उत्तुङ्गमत्तमातङ्गमस्तकन्यस्तलोचनः।  
आसन्नेऽपि च (5)सारङ्गे न वाञ्छां कुरुते (6)हरिः॥ 9 ॥  
  
(5. मृगे.)  
(6. सिंहः.)  
जातः स्तन्यं न जग्राह कण्ठीरवकिशोरकः।  
चक्षुर्व्यापारयामास कुञ्जे कुञ्जरशालिनि॥ 10 ॥  
वरमुन्नतला(7)ङ्गूलात्सटा(8)धूननभीषणात्।  
सिंहात्पादप्रहारोऽपि न शृगालाधिरोहणम्॥ 11 ॥  
  
(7. पुच्छम्.)  
(8. कम्पनम्.)  
शूरोऽसि कृतविद्योऽसि दर्शनीयोऽसि पुत्रक।  
कुले तस्मिन् प्रजातोऽसि गजो यत्र न हन्यते॥ 12 ॥  
यस्मिञ्जीवति सिंहे वनमिदमासीद्दुरासदं द्विरदैः।  
घटयन्ते कटिसूत्रं तस्य सटाभिः शबरशिशवः॥ 13 ॥  
एकाकिनि वनवासिन्य(9)राजलक्ष्मण्यनीतिशास्त्रज्ञे।  
(10)सत्त्वोच्छ्रिते मृगपतौ राजेति गिरः परिणमन्ति॥ 14 ॥  
  
(9. राजचिह्नरहिते.)  
(10. बलोन्नते.)  
अनिशं मतङ्गजानां बृंहित(11)माकर्ण्यते यथा विपिने।  
मन्ये तथा न जीवति (12)गजेन्द्रपलकवलनः सिंहः॥ 15 ॥  
  
(11. गर्जितम्.)  
(12. हस्तिमांसग्रासकरः.)  
यद्यपि च दैवयोगात्सिंहः पतितोऽतिदुस्तरे कूपे।  
तदपि च वाञ्छति सततं करिकुम्भविदारणं मनसि॥ 16 ॥  
यद्यपि रटति सरोषं मृगपतिपुरतोऽपि मत्तगोमायुः।  
तदपि न कुप्यति सिंहोऽप्यसदृशपुरुषेषु कः कोपः॥ 17 ॥  
जठरज्वलनज्वलताप्यपगतशङ्कं समागतापि पुरः।  
करिणामरिणा हरिणा हरिणाली हन्यतां नु कथम्॥ 18 ॥  
हेलाविदलितकरिकुल कण्ठीरव कीदृशः प्रकोपोऽयम्।  
लोले बालशृगाले केवलकोलाहलाधारे॥ 19 ॥  
गर्जितमाकर्ण्य मनागङ्के मातुर्निशार्धजातोऽपि।  
हरिशिशुरुत्पतितुं द्रागङ्गान्याकुञ्च्य लीयते निभृतम्॥ 20 ॥  
वयोभिमानादपमानता चेद्विधीयते फेरुजरत्तरेण।  
हेलाहतानेककरीन्द्रयूनोर्हरीन्द्रसूनोर्नहि कापि हानिः॥ 21 ॥  
भिनत्ति भीमं करिराजकुम्भं बिभर्ति वेगं पवनादतीव।  
करोति वासं गिरिगह्वरेषु तथापि सिंहः पशुरेव नान्यः॥ 22 ॥  
गम्यते यदि मृगेन्द्रमन्दिरे लभ्यते करिकपोलमौक्तिकम्।  
जम्बुकालयगतेन लभ्यते वत्सपुच्छखुरचर्मखण्डनम्॥ 23 ॥  
येन भिन्नकरिकुम्भविस्खलन्मौक्तिकावलिभिरञ्चिता मही।  
अद्य तेन हरिणान्तिके कथं कथ्यतां नु हरिणा पराक्रमः॥ 24 ॥  
हरिरलसविलोचनः सहेलं (1)बलमवलोक्य पुनर्जगाम निद्राम्।  
अधिगतपतिविक्रमास्तभीतिर्न तु वनितास्य विलोकयाञ्चकार॥ 25 ॥  
  
(1. मृगयार्थमागतां सेनाम्.)  
उत्तुङ्गशैलशिखरस्थितपादपस्य काकोऽपि पक्वफलमालभते सपक्षः।  
सिंहो बली गजविदारणदारुणोऽपि सीदत्यहो तरुतले खलु हीनपक्षः॥ 26 ॥  
अन्तर्बलान्यहममुष्य मृगाधिपस्य वाचा निवेद्य कथमद्य लघूकरोमि।  
जानन्ति किं तु करजक्षतकुम्भिकुम्भनिर्मुक्तमौक्तिकमयानि वनान्तराणि॥ 27 ॥  
आबद्धकृत्रिमसटाजटिलांसभित्तिरारोपितो मृगपतेः पदवीं यदि श्वा।  
मत्तेभकुम्भतटपाटनलम्पटस्य नादं करिष्यति कथं हरिणाधिपस्य॥ 28 ॥  
भिन्ना महागिरिशिलाः करजाग्रजाग्रदुद्दामशौर्यनिकरैः करटिभ्रमेण।  
दैवे पराञ्चि करिणामरिणा तथापि कुत्रापि नापि खलु हा पिशितस्य लेशः॥ 29 ॥  
(2)पारीन्द्रशावक न तावकरीतिरेषा वेशान्तरैर्विहरसि श्वशृगालशावैः।  
कुम्भीन्द्रकुम्भदलनोत्पतनाक्रमेच्छां वंशोचितां न खलु रीतिमुरीकरोषि॥ 30 ॥  
उत्प्लुत्य यः शिखरिणं मदकुम्भिकुम्भमुद्भिद्य सानुशतमायतमुल्ललङ्घे।  
पञ्चाननो नियतया जरयाभिभूतः सोऽयं करौ लिहति बृंहितलोहिताक्षः॥ 31 ॥  
दिगन्ते श्रूयन्ते मदमलिनगण्डाः (3)करटिनः करिण्यः कारुण्यास्पदमसमशीलाः खलु मृगाः।  
इदानीं लोकेऽस्मिन्ननुपमशिखानां पुनरयं नखानां पाण्डित्यं प्रकटयतु कस्मिन् मृगपतिः॥ 32 ॥  
  
(3. गजाः.)  
न यत्र स्थेमानं(4) दधुरतिभयभ्रान्तनयना गलद्दानोद्रेकभ्रमदलिकदम्बाः करटिनः।  
लुठन्मुक्ताभारे भवति परलोकं गतवतो (5)हरेरद्य द्वारे शिव शिव शिवानां(6) कलकलः॥ 33 ॥  
  
(4. स्थितिम्.)  
(5. सिंहस्य.)  
(6. क्रोष्ट्रीणाम्.)  
कुरङ्गीणां यूथं निभृतमिदमङ्गीकृतमयं निरातङ्को यन्निर्दयहृदयभावोऽर्दयतु तत्।  
निवेद्यो वा कस्मिन्नयमविनयः केसरियुवा हठान्मत्तेभानां युवतिषु विधत्ते नखपदम्॥ 34 ॥  
स्थितिं नो रे दध्याः क्षणमपि मदान्धेक्षण सखे गजे श्रेणीनाथ त्वमिह जटिलायां वनभुवि।  
असौ कुम्भिभ्रन्त्या खरनखरनिर्दारितमहागुरुग्रावग्रामः स्वपिति गिरिगर्भे हरिपतिः॥ 35 ॥  
पिब स्तन्यं पोत त्वमिह मददन्तावलधिया दृगन्तानाधत्से किमिति (1)हरिदन्तेषु परुषान्।  
त्रयाणां लोकानामपि हृदयतापं परिहरन्नयं धीरं धीरं ध्वनति नवनीलो जलधरः॥ 36 ॥  
  
(1. दिगन्तेषु.)  
(2)क्षुद्राः सन्ति सहस्रशोऽपि विपिने शौण्डीर्यवीर्योद्धतास्तस्यैकस्य पुनः स्तवीमहि महः सिंहस्य विश्वोत्तरम्।  
केलिः कोलकुलैर्मदो मदकलैः कोलाहलो (3)नाहलैः संहर्षो महिषैश्च यस्य मुमुचे साहंकृते हुंकृते॥ 37 ॥  
  
(2. नीचाः.)  
(3. 'नाहलो म्लेच्छजात्यन्तरे’ इति हैमः.)  
कोलः केलिमलङ्करोतु करिणः क्रीडन्तु कान्तासखाः कासारे वनकासराः सरभसं मज्जन्त्विह स्वेच्छया।  
अभ्यस्यन्त्विभयोषितश्च हरिणा भूयोऽनुरूपां गतिं कान्तारान्तसञ्चरिष्णुरधुना पञ्चाननो वर्तते॥ 38 ॥  
नास्योच्छ्रायवती तनुर्न दशनौ नो दीर्घदीर्घः (4)करः सत्यं वारण नैष केसरिशिशुः स्वाडम्बरैः स्पर्धते।  
तेजोबीजमजेयमस्य हृदये न्यस्तं पुनर्वेधसा तादृक्त्वादृशमेव येन सुतरां भोज्यं पशुं मन्यते॥ 39 ॥  
  
(4. शुण्डादण्डः.)  
(5)क्षुत्क्षामोऽपि जराकृशोऽपि शिथिलप्रायोऽपि कष्टां दशामापन्नोऽपि विपन्नधीधृतिरपि प्राणेषु गच्छत्स्वपि।  
मत्तेभेन्द्रविभिन्नकुम्भपिशितग्रासैकबद्धस्पृहः किं जीर्णं तृणमत्ति मानमहतामग्रेसरः केसरी॥ 40 ॥  
  
(5. क्षुधया कृशः.)  
येनानगर्लकालकेलिकलितप्रत्यग्रकादम्बिनी(6)धाराधोरणिधौतधातुषु पुरा शैलेषु लीलायितम्।  
सोऽयं शृङ्गनिपातभग्नचरणः स्फारस्फुरत्फेर(7)वीफूत्कारैः कुपितोऽद्य खादति मुहुः पाणी मृगग्रामणीः॥ 41 ॥  
  
(6. नूतनमेघमाला.)  
(7. जम्बूकी.)  
ग्रामाणामुपशल्यसीमनि मदोद्रेकस्फुरत्सौष्ठवाः फेत्कारध्वनिमुद्गिरन्ति बहवः सम्भूय गोमायवः।  
सोऽन्यः कोऽपि घनाघनध्वनिघनः पारीन्द्रगुञ्जारवः शुष्यद्गण्डमलोलशुण्डमचलत्कर्णं गजैर्यः श्रुतः॥ 42 ॥  
एणः क्रीडति शूकरश्च खनति द्वीपो च गर्वायते क्रोष्टा क्रन्दति वल्गते च शशको वेगाद्रुरुधार्वति।  
निःशङ्कः करिपोतकस्तरुलतामुन्मोटते लीलया हंहो सिंह विना त्वयाद्य विपिने कीदृग्दशा वर्तते॥ 43 ॥  
हे मातङ्ग मदाम्बुडम्बरतया रोलम्बरोलं वहद्वन्यानामवलम्बनं वनमिदं भङ्क्तुं यदुकण्ठसे।  
दृष्टस्तत्किमहो महोन्नतधराधौरेयधात्रीधरप्रस्थप्रस्थितमेघयूथमथनोत्कण्ठी न कण्ठीरवः॥ 44 ॥  
यस्या(8)वन्ध्यरुषः प्रतापवसतेर्नादेन धैर्यद्रुहः शुष्यन्ति स्म मदप्रवाहसरितः सद्योऽपि दिग्दन्तिनाम्।  
दैवात्कष्टदशावशं गतवतः सिंहस्य तस्याधुना कर्षन्त्येव करेण केसरसटाभारं (1)जरत्कुञ्जराः॥ 45 ॥  
  
(8. सफलकोपस्य.)  
(1. वृद्धगजाः.)  
यः शौर्यावधिरेव यस्य सहसा दिग्दन्तिनोऽप्यन्तिकं नायाताः किल येन विन्ध्यवसुधा गम्या न कस्याप्यभूत्।  
तस्मिन्कौतुकिना त्वया करिपतौ लुप्ते कपोलस्थलीभृङ्गः केसरिवीर सम्प्रति पुनः कुत्रैव विश्राम्यतु॥ 46 ॥  
यूना येन विभिन्नवारणघटाकुम्भोच्छलन्मौक्तिकश्रेणीभिः परिपूरितास्तटभुवो भूमीभृतां कोटिशः।  
तस्यैवाद्य निवाससीम्नि कलभाः क्रीडन्ति निःसाध्वसं पारीन्द्रस्य जरातुरस्य तदहो जीर्णो जिगीषारसः॥ 47 ॥  
कः कः कुत्र न घुर्घरायितघुरीघोरो घुरेच्छूकरः कः कः कं कमलाकरं विमलकं कर्तुं करी नोद्यतः।  
के के कानि वनान्यरण्यमहिषा नोन्मूलयेयुर्यतः सिंहीस्नेहविलासबद्धवसतिः पञ्चाननो वर्तते॥ 48 ॥  
मातङ्गाः किमु वल्गितैः किमफलैराडम्बरैर्जम्बुकाः सारङ्गा महिषा मदं व्रजत किं शून्येषु शूरा न के।  
कोपाटोपसमुद्भटोत्कटसटाकोटेरिभारेः पुनः सिन्धुध्वानिनि हुंकृते स्फुरति यत्तद्गर्जितं गर्जितम्॥ 49 ॥  
काकः पक्षबलेन भूपतिगृहे ग्रासं यदि प्राप्तवान् किं वा तस्य महत्त्वमस्य लघुता (2)पञ्चाननस्यागता।  
येनाक्रम्य करीन्द्रगण्डयुगलं निर्भिद्य हेलालवाल्लब्ध्वा ग्रासवरं (3)वराटकधिया मुक्तागणस्त्यज्यते॥ 50 ॥  
  
(2. सिंहस्य.)  
(3. कपर्दकबुद्ध्या.)  
निद्रामीलितलोचनो मृगपतिर्यावद्गुहां सेवते तावत्स्वैरममी चरन्तु हरिणाः स्वच्छन्दसञ्चारिणः।  
उन्निद्रस्य विधूतकेसरसटाभारस्य निर्गच्छतो नादे श्रोतृपथं गते गतधियः सन्त्वेव दीर्घायुषः॥ 51 ॥  
स्मेराः सन्तु सभासदः करिचमूदर्पज्वरोत्सारिणा हर्यक्षेण समं च जम्बुकयुवा युद्धाय बद्धादरः।  
तत्रापि प्रथयन्ति तुल्यबलतामेके तयोरुच्चकैरन्ये संशयशंसिनस्तदपरे बाढं विपर्यासिनः॥ 52 ॥  
हे हर्यक्ष सहस्व सम्प्रति लघुर्गोमायुरग्रे सतां मत्साधारणवन्यजन्तुमनसा गुङ्गारवं संव्यधात्।  
नीचानां प्रकृतिर्भ्रमो मुखरता चातः कथं खिद्यसे शार्दूले द्विरदे मृगे शशकुले कस्ते विपक्षग्रहः॥ 53 ॥  
दिङ्नागाः प्रतिपेदिरे प्रथमतो जात्यैव जेतव्यतां सम्भाव्य स्फुटविक्रमोऽथ वृषभो गौरेव गौरीपतेः।  
विक्रान्तेर्निकषं करोतु कतमं नाम त्रिलोकीतले (4)कण्ठे कालकुटिम्बिनीकरुणया सिक्तः स कण्ठीरवः॥ 54 ॥  
  
(4. कण्ठेकालः शिवस्तत्कटुम्बिनी पार्वती.)  
%गजः%॥ गजस्य पङ्कमग्नस्य त्रपाकरमिदं महत्।  
पादमुद्धृत्य यद्गच्छन्हरिणोऽपि हसत्यसौ॥ 55 ॥  
मलोत्सर्गं गजेन्द्रस्य मूर्ध्नि काकः करोति चेत्।  
कुलानुरूपं तत्तस्य यो गजो गज एव सः॥ 56 ॥  
ग्रासाद्गलितसिक्थस्य किं गतं करिणो भवेत्।  
पिपीलिकस्तु तेनैव सकुटुम्बोऽपि जीवति॥ 57 ॥  
बन्धनस्थो हि मातङ्गः सहस्रभरणक्षमः।  
अपि स्वच्छन्दचारी श्वा स्वोदरेणापि दुःखितः॥ 58 ॥  
अन्तर्वसति मार्जारी शुनी वा राजवेश्मनि।  
बहिर्बद्धोऽपि मातङ्गस्ततः किं लघुतां गतः॥ 59 ॥  
रवितप्तो गजः पद्मांस्तद्गृह्यान्बाधितुं ध्रुवम्।  
सरो विशति न स्नातुं गजस्नानं हि निष्फलम्॥ 60 ॥  
कौपे पयसि लघीयसि तापेन करः प्रसारितः करिणा।  
सोऽपि न पयसा लिप्तो लाघवमात्मा परं नीतः॥ 61 ॥  
यदि मत्तोऽसि मतङ्गज किममीभिरसारसरलतरुदलनैः।  
(1)हरिमनुसर खरनखरं व्यपनेष्यति ते स करटकण्डूतिम्॥ 62 ॥  
  
(1. सिंहम्.)  
कलभ तवान्तिकमागतमलिमेनं मा कदाप्यवज्ञासीः।  
अपि दानसुन्दराणां द्विपधुर्याणामयं शिरोधार्यः॥ 63 ॥  
लीलामुकुलितनयनं किं सुखशयनं समातनुषे।  
परिणामविषमहरिणा करिनायक वर्धते वैरम्॥ 64 ॥  
आपातालगभीरे मज्जति नीरे निदाघसन्तप्तः।  
न स्पृशति पल्वलाम्भः पञ्जरशेषोऽपि कुञ्जरः क्वापि॥ 65 ॥  
सूते सूकरगृहिणी सुतशतमतिदुर्भगं झटिति।  
करिणी चिराय सूते कमपि महीपाललालितं कलभम्॥ 66 ॥  
गिरिगह्वरेषु गुरुगर्वगुम्फितो गजराजपोत न कदापि सञ  
्चर।  
यदि बुध्यते हरिशिशुः स्तनन्धयो भविता करेणुपरिशेषिता मही॥ 67 ॥  
केलिं(2) कुरुष्व परिभुङ्क्ष्व सरोरुहाणि (3)गाहस्व शैलतटनिर्झरिणीपयांसि।  
भावानुरक्तकरिणीकरलालिताङ्ग मातङ्ग मुञ्च मृगराजरणाभिलाषम्॥ 68 ॥  
  
(2. क्रीडाम्.)  
(3. मज्जनं कुरु.)  
भो भोः करीन्द्र दिवसानि कियन्ति तावदस्मिन्मरौ(4) सम(5)तिवाहय कुत्रचित्त्वम्।  
रेवाजलैर्निजकरेणुकरप्रयुक्तैर्भूयः शमं गमयितासि निदाघदाहम्॥ 69 ॥  
  
(4. मरुदेशे.)  
(5. यापय.)  
(6)दानार्थिनो मधुकरा यदि कर्णतालैर्दूरीकृताः करिवरेण मदान्धबुद्ध्या।  
तस्यैव गण्डयुगमण्डनहानिरेषा भृङ्गाः पुनर्वि(7)कचपद्मवने चरन्ति॥ 70 ॥  
  
(6. दानोदकार्थिनः.)  
(7. प्रफुल्लकमलवने.)  
(8)लाङ्गूलचालनमधश्चरणावपातं भूमौ निपत्य वदनोदरदर्शनं च।  
श्वा पिण्डदस्य कुरुते (9)गजपुङ्गवस्तु धीरं विलोकयति चाटुशतैश्च भुङ्क्ते॥ 71 ॥  
  
(8. पुच्छविक्षेपणम्.)  
(9. गजश्रेष्ठः.)  
गण्डस्थले हि मदवारिजलाघैलुब्धमत्तभ्रमद्भ्रमरपादतलाहतोऽपि।  
कोपं न गच्छति नितान्तबलोऽपि नागस्तुल्ये बले हि बलवान्परिकोपमेति॥ 72 ॥  
न स्वां करेणुमपि नापि निजान्किशोरान्नात्मानमेष परिशोचति वारणेन्द्रः।  
दावाग्निमग्नतनुरत्र यथोपसन्नान्दानार्थिनो मधुकरानधिरूढभावान्॥ 73 ॥  
(1)दानं ददत्यपि (2)जलैः सहसाधिरूढे(3) को विद्य(4)मानगतिरा(5)सितुमुत्सहेत(6)।  
यद्दन्तिनः (7)कटकटाहतटान्मि(8)मङ्क्षोर्मङ्क्षू(9)दपाति परितः पटलैरलीनाम्॥ 74 ॥  
  
(1. वितरणम्; [पक्षे] पदजलम्.)  
(2. उदकैः; (पक्षे डलयोरभेदात्) जडैः.)  
(3. आक्रान्ते.)  
(4. सगतिकः; [पक्षे] बुद्धिमान्.)  
(5. स्थातुम्.)  
(6. शक्नुयात्.)  
(7. गण्ड.)  
(8. मज्जनं कर्तुमिच्छोः.)  
(9. शीघ्रम्.)  
न गृह्णाति ग्रासं नवकमलकिञ्जल्किनि जले न पङ्कैर्वाह्लादं विशति बिसभङ्गार्धशबलैः।  
ललन्तीं प्रेमार्द्रामपि विषहते नान्यकरिणीं स्मरन्दावभ्रष्टां हृदयदयितां वारणपतिः॥ 75 ॥  
गले पाशस्तीव्रश्चरणयुगले गाढनिगडो दृढं स्कन्धे बन्धः शिरसि (10)सृणिपातः खरतरः।  
नरः स्कन्धारूढो बत मरणयोग्येऽपि विषये न जानीमोऽत्यर्थं द्विरद वद कस्मात्तव मदः॥ 76 ॥  
निषेवन्तामेते वृषमहिषमेषाश्च हरिणा गृहाणि क्षुद्राणां कतिपयतृणैरेव सुखिनः।  
गजानामास्थानं मदसलिलजम्बालितभुवां तदेकं विन्ध्याद्रेर्विपिनमथवा भूपसदनम्॥ 77 ॥  
न कुर्याः प्राखर्यं किमपि करिपोत प्रतिभिया हरीणां हेलेयं यदिह बहुवेलं विहरसि।  
अकस्मादेतेषां कुटिलदृशि रोषस्पृशि मनाङ्निरर्थं भाविन्यो मदकरिदरिद्रा वनभुवः॥ 78 ॥  
जहीहि गुरुगर्जितं विजहि शुण्डया सीत्कृतं परिभ्रम शनैर्वनं किमु गजेन्द्र गर्वायसे।  
यथा न किल केसरी गिरिदरीषु निद्रां त्यजन्विमूर्च्छयति जृम्भया सुभग तावकीनं मनः॥ 79 ॥  
रे चाञ्चल्यजुषो मृगाश्रितनगाः कल्लोलमालाकुलामेतामम्बुधिगामिनीं व्यवसिताः सङ्गाहितुं वा कथम्।  
अत्रैवोच्छलदम्बुनिर्भरमहावर्तैः समावर्तितो यद्गावेन रसातलं पुनरसौ यातो गजग्रामणीः॥ 80 ॥  
नीवार(11)प्रसवाग्रमुष्टिकवलैर्यो वर्धितः शैशवे पीतं येन सरोजपत्त्रपुटके होमावशेषं पयः।  
तं पश्चान्मदमन्थरालिवलयव्यालुप्तगण्डं गजं सानन्दं सभयं च पश्यति मुर्हुदूरे स्थितस्तापसः॥ 81 ॥  
  
(11. तृणधान्यानि.)  
कर्णे चामरचारुकम्बुकलिकाः कण्ठे मणीनां गणाः सिन्दूरप्रकरः शिरःपरिसरे पार्श्वान्तिके किङ्किणी।  
लब्धश्चेन्नृपवाहनेन करिणा बद्धेन भूषाविधिस्तत्किं भूधरधूलिधूसरतनुर्मान्यो न वन्यः करी॥ 82 ॥  
पीतं यत्र हिमं पयः कवलिता यस्मिन्मृणालाङ्कुरास्तापार्तेन निमज्ज्य यत्र सरसो मध्ये विमुक्तः श्रमः।  
धिक्तस्यैव जलानि पङ्किलयतः पाथोजिनीं मथ्नतो मूलान्युत्खनतः करीन्द्र भवतो लज्जापि नो जायते॥ 83 ॥  
तापो नापगतस्तृषा न च कृशा धौता न धूली तनोर्न स्वच्छन्दमकारि कन्दकवलः का नाम केलीकथा।  
दूरोत्क्षिप्तकरेण हन्त करिणा स्पृष्टा न वा पद्मिनी प्रारब्धो मधुपैरकारणमहो झाङ्कारकोलाहलः॥ 84 ॥  
नाभूवन्भुवि यस्य कुत्रचिदपि स्पर्धाकराः कुञ्जराः सिंहेनापि न लङ्घिता किमपरं यस्योद्धता पद्धतिः।  
कष्टं सोऽपि (1)कदर्थ्यते करिवरः स्फारावरैः पेरवैरापातालगभीरपङ्कपटलीमग्नोऽद्य (2)भग्नोद्यमः॥ 85 ॥  
  
(1. धिक्क्रियते.)  
(2. हतप्रयत्नः.)  
पादाघातविघूर्णिता वसुमती त्रासाकुलाः पक्षिणः पङ्काङ्कानि सरांसि गण्डकषणक्षोदक्षताः शाखिनः।  
प्राप्येदं करिपोतकैर्विधिवशाच्छार्दूलशून्यं वनं तत्तन्नाम कृतं विशृङ्खलतया वक्तुं न यत्पार्यते॥ 86 ॥  
आरामोऽयमनर्गलेन बलिना भग्नः समग्रो मयेत्यन्तः सम्भृतहर्षवर्धितमदोदग्रः किमुन्माद्यसि।  
मातङ्ग प्रतिवर्षमेव भवतो भावी निदाघज्वरस्तत्रापि प्रतिकारमर्हसि सखे सम्यक्समालोचितुम्॥ 87 ॥  
कौपं वारि विलोक्य वारणपते किं विस्मितेनास्यते प्रायो (3)भाजनमस्य सम्प्रति भवांस्तत्पीयतामादरात्।  
उन्मज्जच्छफरीपु(4)लिन्दललनापीनस्तनास्फालनस्फारीभूतमहोर्मिनिर्मलजला दूरेऽधुना नर्मदा॥ 88 ॥  
  
(3. पात्रम्.)  
(4. शबरस्त्री.)  
नो मन्ये दृढबन्धनात्क्षतमिदं नैवाङ्कुशाघातनं स्कन्धारोहणताडनात्परिभवं नैवान्यदेशागमम्।  
चिन्तां मे जनयन्ति चेतसि यथा स्मृत्वा स्वयूथ्यान्वने सिंहत्रासितभीतभीरु(5)कलभा यास्यन्ति कस्याश्रयम्॥ 89 ॥  
  
(5. करिशावकाः.)  
पत्युर्यत्पतितावशेषकवलग्रासेन वृत्तिः कृता पीतं यच्च करावगाहकलुषं तत्पीतशेषं पयः।  
प्राणान्पूर्वतरं विहाय तदिदं प्राप्तं करिण्या फलं यद्बन्धव्रणकातरस्य करिणः क्लिष्टं न दृष्टं मुखम्॥ 90 ॥  
क्रीडाकारि तडागवारिणि गतातङ्कं न पङ्केरुहैर्वल्ली काचन शल्लकीतरुगता नाकर्षिता हर्षतः।  
नाश्लिष्टा करिणी करेण करिणा कामातुरेणामुना दंष्ट्राभिर्विकटाननः शिव शिव व्यालोकि पञ्चाननः॥ 91 ॥  
सान्द्रामोदवतीः स्वकीयवसतीः पङ्केरुहाणां ततीस्त्यक्त्वायं भ्रमरः करीन्द्र भवतामभ्याशमभ्यागतः।  
एतच्चेतसि सम्प्रधार्य जगतीविख्यातदानैस्तथा युष्माभिः क्रियतां यथोपरमते हास्याय नास्यागमः॥ 92 ॥  
त्यक्तो विन्ध्यगिरिः पिता भगवती माता च रेवोज्झिता त्यक्ताः स्नेहनिबद्धबन्धुरधियस्तुल्योदया हन्तिनः।  
त्वल्लोभान्ननु हस्तिनि प्रतिदिनं बन्धाय दत्तं वपुस्त्वं दूरीक्रियसे लुठन्ति च शिरःपीठे करोराङ्कुशाः॥ 93 ॥  
स्पर्धन्तां सुखमेव कुञ्जरतया दिक्कुञ्जरैः कुञ्जरा ग्राम्या वा वनवासिनो मदजलप्रस्निग्धगण्डस्थलाः।  
आः कालस्य कुतूहलं शृणु सखे प्राचीनपालीमलैः प्रायः स्निग्धकपोलपालिरधमः कोलोऽपि सम्स्पर्धते॥ 94 ॥  
यत्प्रत्यग्रदलावलीकवलनैर्जातोऽसि शैलोपमो यच्छायासु कदर्थितोऽसि न कदाप्यर्कांशुभिः कर्कशैः।  
घोराघातकिरातपत्त्रिपतने यैर्वारबाणायितं तन्मातङ्ग मदान्ध पाटयसि किं विन्ध्याटवीपादपान्॥ 95 ॥  
ऊर्णां नैष दधाति नापि विषयो वाहस्य दोहस्य वा तृप्तिर्नास्य महोदरस्य बहुशो घासैः (1)पलालैरपि।  
हा कष्टं कथमस्य पृष्ठशिखरे गोणी समारोप्यते को गृह्णाति कपर्दकैरमुमिति ग्राम्यैर्गजो हस्यते॥ 96 ॥  
  
(1. धान्यत्वग्भिः.)  
घासग्रासं गृहाण त्यज करिकलभ प्रीतिबन्धं करिण्याः पाशग्रन्थिव्रणानामविरलमधुना देहि पङ्कानुलेपम्।  
दूरीभूतास्तवैते शबरवरवधूविभ्रमोद्भ्रान्तदृश्या रेवातीरोपकण्ठच्युतकुसुमरजोधूसरा विन्ध्यपादाः॥ 97 ॥  
यूथान्यग्रे गतानि प्रबलबलभृतो बद्धवैरा मृगेन्द्रा मूलादाकृष्यमाणाः सपदि तटरुहो भूरुहा निष्पतन्ति।  
दृष्ट्वा हृष्यन्ति हन्त प्रतिदिनमखिला भिल्लपल्ल्या अधीशा हस्तालम्बाय केषां कलयतु वदनं पङ्कमग्नः करीन्द्रः॥ 98 ॥  
%मृगः%॥ इह किं कुरङ्गशावक केदारे कलममञ्जरीं त्यजसि।  
तृणधन्वा तृणबाणस्तृणघटितः कपटपुरुषोऽयम्॥ 99 ॥  
तृणमुखमपि न खलु त्वां त्यजन्ति हे हरिण वैरिणः शबराः।  
यशसैव जीवितमिदं त्यज योजितशृङ्गसङ्ग्रामः॥ 100 ॥  
विद्धा मृगी व्याधशिलीमुखेन मृगस्तु तत्कातरवीक्षितेन।  
विहाय देहं विगतव्यथैका परस्य जीवावधिराधिरासीत्॥ 101 ॥  
कति कति न मदोद्धताश्चरन्ति प्रतिशिखरं प्रतिकाननं कुरङ्गाः।  
क्वचिदपि पुनरुत्तमा मृगास्ते मदयति यन्मद एव मेदिनीशान्॥ 102 ॥  
अयि (2)कुरङ्गि (3)तपोवनविभ्रमादुपगतासि किरातपुरीमिमाम्।  
इह न पश्यसि दारय मारय ग्रस पिबेति शुकानपि जल्पतः॥ 103 ॥  
  
(2. हे हरिणि.)  
(3. तपोवनभ्रान्त्या.)  
अयि कुरङ्गि तुरङ्गमविक्रमे त्यज वनं जवनं गमनं कुरु।  
इह वने विचरन्ति हि नायकाः सुरभिलोहितलोहितसायकाः॥ 104 ॥  
सेयं स्थली वनतृणाङ्कुरजालमेतत्सेयं मृगीति हृदि जातमुदः कुरङ्गः।  
नैवं तु वेत्ति यदिहान्तरितो लताभिरायाति सज्जितकठोरशरः किरातः॥ 105 ॥  
रोम(1)न्थमारचय मन्थरमेत्य निद्रां मुञ्च श्रमं तदनु सञ्चर रे यथेच्छम्।  
दूरे स पामरजनो मुनयः किलैते निष्कारणं हरिणपोत बिभेषि कस्मात्॥ 106 ॥  
(2)एणीगणेषु गुरुगर्वनिमीलिताक्षः किं कृष्णसार खलु खेलसि काननेऽस्मिन्।  
सीमामिमां (3)कलय भिन्नकरीन्द्रकुम्भमुक्तामयीं (4)हरिविहारवसुन्धरायाः॥ 107 ॥  
  
(2. हरिणीसङ्घेषु.)  
(3. जानीहि.)  
(4. सिंहविहारस्थानस्य.)  
कस्तूरिकां हरिण मुञ्च वनोपकण्ठं मा सौरभेण ककुभः सुरभीकुरुष्व।  
आस्तां यशो ननु किरातशराभिघातात्त्रातापि हन्त भविता भवतो दुरापः॥ 108 ॥  
द्रुततरमितो गच्छ प्राणैः कुरह्ग वियुज्यसे किमिति वलितग्रीवं स्थित्वा मुहुर्मुहुरीक्षसे।  
विदधति हतव्याधानां ते मनागपि नार्द्रतां कठिनमनसामेषामेते विलोकितविभ्रमाः॥ 109 ॥  
स्थलीनां दग्धानामुपरि मृगतृष्णामुपसरंस्तृषार्तः सारङ्गो विरमति न खिन्नेऽपि मनसि।  
अजानानस्तत्त्वं न स मृगयतेऽन्यत्र सरसीमभूमौ प्रत्याशा न च फलति विघ्नं च कुरुते॥ 110 ॥  
पुरो रेवापारे गिरिरतिदुरारोहशिखरो धनुष्पाणिः पश्चाच्छबरनिकरो धावति पुनः।  
सरः सव्येऽसव्ये दवदहनदाहव्यतिकरः क्व यामः किं कुर्मो हरिणशिशुरेवं विलपति॥ 111 ॥  
अग्रे व्याधः करधृतशरः पार्श्वतो जालमाला पृष्ठे वह्निर्दहति नितरां सन्निधौ (5)सारमेयाः।  
एणी गर्भादलसगमना बालकै रुद्धपादा चिन्ताविष्टा वदति हि मृगं किं करोमि क्व यामि॥ 112 ॥  
  
(5. श्वानः.)  
सौरभ्येण त्रिभुवनमनोहारिणा काननेऽस्मिन्सत्कस्तूरीहरिण भवता वासितो दिग्विभागः।  
तस्यैतत्ते फलमुपगतं पत्त्रिभिर्लुब्धकानां विद्धः प्राणांस्त्यजसि न गुणः श्रेयसे निर्गुणेषु॥ 113 ॥  
अल्पायासबलेन यत्र पतनं कृच्छ्रेण यत्रोन्नतिर्द्वारे वेत्रलतावितानगहने कष्टः प्रवेशक्रमः।  
हे सारङ्ग मनोरमा वनभुवस्त्यक्त्वा विशेषार्थिना किं भूभृत्कटकस्थितिव्यसनिना व्यर्थं खुराः शातिताः॥ 114 ॥  
सारङ्गो न लतागृहेषु रमते नो पांसुले भूतले नो रम्यासु वनोपकण्ठहरितच्छायासु शीतास्वपि।  
तामेवायतलोचनामनुदिनं ध्यायन्मुहुः प्रेयसीं शैलेन्द्रोदरकन्दरासु गतधीः शृङ्गावशेषः स्थितः॥ 115 ॥  
आः कष्टं वनवाससाम्यकृतया सिद्धाश्रमश्रद्धया पल्लीं बालकुरङ्ग सम्प्रति कुतः प्राप्तोऽसि मृत्योर्मुखम्।  
यत्रानेककुरङ्गकोटिकदनक्रीडोल्लसल्लोहितस्रोतोभिः परिपूरयन्ति परिखामुड्डामराः पामराः॥ 116 ॥  
स्वच्छन्दं हरिणेन या विहरता दैवात्समासादिता भङ्गप्रस्नुतदुग्धबिन्दुमधुरा शालेर्नवा मञ्जरी।  
निःश्वासानलदग्धकोमलतृणप्रख्यापितान्तर्व्यथस्तामेव प्रतिवासरं मुनिरिव ध्यायन्वने शुष्यति॥ 117 ॥  
त्यक्तं जन्मवनं तृणाङ्कुरवती मातेव मुक्ता स्थली विश्रान्तिस्थितिहेतवो न गणिता बन्धूपमाः पादपाः।  
बालापत्यवियोगकातरमुखी त्यक्तार्धमार्गे मृगी मृग्यन्तः पदवीं तथाप्यकरुणा व्याधा न मुञ्चन्ति माम्॥ 118 ॥  
यद्वक्त्रं मुहुरीक्षसे न धनिनां ब्रूषे न चाटून्मृषा(1) नैषां गर्वगिरः शृणोषि न च तान्प्रत्याशया धावसि।  
(2)काले बालतृणानि खादसि परं निद्रासि निद्रागमे तन्मे ब्रूहि कुरङ्ग कुत्र भवता किं नाम तप्तं तपः॥ 119 ॥  
  
(1. मिथ्या.)  
(2. क्षुधासमये.)  
नात्र व्याधशराः पतन्ति परितो नैवात्र दावानलो नाप्युच्चावचभीतिरस्ति कुहचिन्नो वागुरा भङ्गुराः।  
पर्यालोच्य कुरङ्गकेण विहितो नक्षत्रनाथाश्रयो नो जानाति यदत्र दास्यति विधिः स्वर्भानुदन्तव्रणम्॥ 120 ॥  
व्योमार्धे ज्वलितो रविः कवलितं दावानलैः काननं धूम्याभिर्न दिशः स्फुरन्ति परितः पन्थाः शिलादन्तुरः।  
इत्थं लोहितसिक्तसृक्वणि यथाप्राणं मृगे धावति व्याधेनापि शरासने करुणया नारोपितः सायकः॥ 121 ॥  
भुक्त्वा भव्यतृणानि नव्यसलिलान्यापीय वापीतलान्निःशङ्कं परिशील्य शीतलतरून्रोमन्थमभ्यस्यति।  
या सैवाद्य मृगी मृगादनमुखप्राप्ता शिशुं शोचते तद्वेधा बहुधा विपद्विरचने बीजानि नापेक्षते॥ 122 ॥  
पाशक्षुण्णखुरस्य बाणपतनप्रव्यक्तरक्तच्छटाछन्नाङ्गस्य दवाग्निदाहविकलस्यासेदुषोऽप्याश्रमम्।  
धिग्दैवं विषमा मृगस्य दिवसाः सर्गानुकम्पामयो मा भैषीरिति भाषणेऽपि यदभूद्वाचंयमोऽयं मुनिः॥ 123 ॥  
%करभः%॥ वपुर्विषमसंस्थानं कर्णज्वरकरो रवः।  
(3)करभस्या(4)शुगत्यैव छादिता दोषसंहितः॥ 124 ॥  
  
(3. उष्ट्रस्य.)  
(4. शीघ्रगमनेन.)  
दासेरको रसत्येष युक्तं भारेऽधिरोहति।  
उत्तार्यमाणोऽपि पुनर्यत्तत्र किमु कुर्महे॥ 125 ॥  
तुभ्यं दासेर दासीयं बदरी यदि रोचते।  
एतावता हि किं द्राक्षा न साक्षादमृतप्रिया॥ 126 ॥  
दुःप्रपमम्बु पवनः परुषोऽतितापी छायाभृतो न तरवः फलभारनम्राः।  
इत्थं सखे करभ वच्मि भवन्तमुच्चैः का सङ्गतिः खलु मरौ रमणीयतायाः॥ 127 ॥  
अस्याननस्य भवतः खलु कोटिरेषा कण्टारिका यदि भवेदविशीर्णपर्णा।  
योग्या कथं करभ कल्पतरोर्लतायास्ते पल्लवा विमलविद्रुमभङ्गभाजः॥ 128 ॥  
रूक्षं वपुर्न च विलोचनहारि रूपं न श्रोत्रयोः सुखदमारटितं कदापि।  
इत्थं न साधु तव किञ्चिदिदं च साधु तुच्छे रतिः करभ कण्टकिनि द्रुमे यत्॥ 129 ॥  
कुमुदशबलैः फुल्लाम्भोजैः सरोभिरलङ्कृतां मरकतमणिश्यामां (1)शष्पैर्विहाय वनस्थलीम्।  
स्मरति करभो यद्वृक्षाणां चरन्मरुधन्वनां परिचयरतिः सा दुर्वारा न सा गुणवैरिता॥ 130 ॥  
  
(1. बालतृणैः.)  
करभदयिते योऽसौ पीलुस्त्वया(2) मधुलुब्धया व्यपगतघनच्छायस्त्यक्तो न सादरमीक्षितः।  
चलकिसलयः(3) सोऽपीदानीं प्ररूढनवाङ्कुरः करभदयितावृन्दैरन्यैः सुखं परिभुज्यते॥ 131 ॥  
  
(2. पीलुर्वक्षः.)  
(3. पल्लवः.)  
करभदयिते यत्तत्पीतं सुदुर्लभमेकदा मधु वनगतं तस्यालाभे विरौषि किमुत्सुका।  
कुरु परिचितैः पीलोः पत्त्रैर्धृतिं मरुगोचरैर्जगति सकले कस्यावाप्तिः सुखस्य निरन्तरा॥ 132 ॥  
यस्मिन्नुच्चैर्विषमगहनान्तर्गता स्वादुवल्ली स्वेच्छं भुक्ता सरलितगलेनात्मचेतोनुलग्ना।  
तत्तारुण्यं करभ गलितं कुत्र ते प्राग्विलासा यत्स्वाधीनं यदपि सुलभं तेन तुष्टिं विधेहि॥ 133 ॥  
चिन्तां मुञ्च गृहाण पल्लवमिदं प्लक्षस्य शालस्य वा गङ्गस्यास्य जलस्य चन्द्रवपुषो गण्डूषमेकं पिब।  
जीवन्द्रक्ष्यसि ताः पुनः करभ हे दासेरकीया भुवो रम्याः पीलुशमीकरीरबदरीकूजत्कपोताकुलाः॥ 134 ॥  
यस्यासीन्नवपीलुपत्त्रबदरग्रासोऽपि सन्तुष्टये दीर्घाध्वन्यनुगम्यते न पदवी यस्य स्वयूथ्यैरपि।  
सोऽयं सम्प्रति याति बालकरभः क्षीणोद्यमः क्षामतां मन्ये नूनमनेन दैवहतकेनास्वादितं तन्मधु॥ 135 ॥  
पीलूनां फलवत्कषायमधुरं रोमन्थयित्वा मरौ शाखाग्रं यदखादि चारु करभीवक्त्रार्पितं प्रेमतः।  
तत्स्मृत्वा करभेण खेदविधुरं दीर्घं तथा फूत्कृतं प्राणानामभवत्तदेव सहसा प्रस्थानतूर्यं यथा॥ 136 ॥  
यस्याः सम्भृतमालवालवलयं भूपालशृङ्गारिणीभृङ्गारोदरविप्रलम्भविधुरैर्नीरैः सुधाबन्धुभिः।  
 तामेतां मृदुलप्रवालललितां द्राक्षालतामारटन्नुद्ग्रीवः प्रकटीकृतार्धदशनो दासेरकः कृन्तति॥ 137 ॥  
%रासभः%॥ रे रे (4)रासभ वस्त्रभारवहनात्कुग्रासमश्नासि किं राजाश्वावसथं(5) प्रयाहि (6)चणकाभ्यूषान्सुखं भक्षय।  
सर्वान्पुच्छवतो हया इति वदन्त्यत्राधिकारे स्थिता राजा तैरपदिष्टमेव मनुते सत्यं (7)तटस्थाः परे॥ 138 ॥  
  
(4. गर्दभ.)  
(5. अश्वशलाम्.)  
(6. अपक्वचणकान्.)  
(7. उदासीनाः.)  
%वृषभः%॥ नास्य भारग्रहे शक्तिर्न च वाहगुणः क्वचित्।  
देवागारे बलीवर्दस्तथाप्यश्नाति भोजनम्॥ 139 ॥  
गुणानामेव दौरात्म्याद्धुरि धुर्यो नियुज्यते।  
असञ्जातकिणस्कन्धः सुखं स्वपिति गौर्गलिः॥ 140 ॥  
जाल्मो गुरुः सुघृष्टो वामेतरचरणभेद उपदेशः।  
ख्यातिर्गुणधवल इति भ्रमसि सुखं वृषभ रथ्यासु॥ 141 ॥  
(1)अनसि सीदति सैक(2)तवर्त्मनि प्रचुरभारभरक्षपितौक्षके।  
गुरुभरोद्धरणोद्धरकन्धरं स्मरति सारथिरेष धुरन्धरम्॥ 142 ॥  
  
(1. शकटे.)  
(2. वालुकामयमार्गे.)  
एतानि बालधवल प्रविहाय कामं गोष्ठाङ्गणे तरलतर्णकचेष्टितानि।  
स्कन्धं निधेहि धुरि पूर्वधुरीणमुक्ते नेतव्यतामुपगतोऽस्ति तवैव भारः॥ 143 ॥  
गुरुर्नायं भारः क्वचिदपि न पन्थाः स्थपुटितो न ते कुण्ठा शक्तिर्वहनमपि तेऽङ्गे न विकलम्।  
इह त्वङ्गे नान्यस्तव गुणसमानस्तदधुना धुनानेन स्कन्धं धवल किमु मुक्तः पथि भरः॥ 144 ॥  
मार्गे कर्दमदुर्गमे जलभृते (3)गर्ताशतैराकुले खिन्ने (4)शाकटिके भरेऽतिविषमे दूरं गते रोधसि।  
शब्देनैतदहं ब्रवीमि महता कृत्वोच्छ्रितां तर्जनीमीदृक्षे विषमे विहाय धवलं वोढुं क्षमः को धुरम्॥ 145 ॥  
  
(3. श्वभ्रम्.)  
(4. शकटस्वामिनि.)  
दन्ताः सप्त चलं विषाणयुगलं पुच्छाञ्चलः कर्बुरः कुक्षिश्चन्द्रकितो वपुः कुसुमितं सङ्घूर्णितं चेष्टितम्।  
अस्मिन्दुष्टवृषे मृषा मितगुणग्रामानभिज्ञात्मनो ग्रामीणस्य तथापि चेतसि चिरं धुर्यभ्रमः स्फूर्जति॥ 146 ॥  
केषाञ्चिद्धवलाश्चिरं निवसिताश्चित्ते परेषां पुनर्नीलो वा कपिलोऽथवा वरवृषो रक्तोऽथवा मेचकः।  
ग्रामीणैरवधीरितोऽपि शिथिलस्कन्धोऽप्यनुच्चैःश्रवाः स्वान्ते मे परतन्त्रतुन्दिलतनुर्जागर्त्ययं कर्बुरः॥ 147 ॥  
न ध्वानं कुरुते न यासि विकटं नोच्चैर्वहस्याननं दर्पान्नोल्लिखसि क्षितिं खुरपुटैर्नावज्ञया वीक्षसे।  
किन्तु त्वं वसुधातलैकधवलः स्कन्धाधिरूढे भरे तीराण्युच्चतटीविटङ्कविषमाण्युल्लङ्घयन्क्षीयसे॥ 148 ॥  
यस्यादौ व्रजमण्डनस्य वहतो गुर्वीं धुरं धैर्यतो धौरेयैः प्रगुणीकृतो न युगपत्स्कन्धः समस्तैरपि।  
तस्यैवं श्लथकम्बलस्य धवलस्योत्थापने साम्प्रतं (5)द्रङ्गेऽत्रैव जरावसादिततनोर्गोः पुण्यमुद्घोष्यते॥ 149 ॥  
  
(5. नगरे.)  
%कपिः%॥ हारं वक्षसि केनापि दत्तमज्ञेन मर्कटः।  
लेढि जिघ्रति सङ्क्षिप्य करोत्यन्नतमाननम्॥ 150 ॥  
कपिरपि च कापिशायनमदमत्तो वृश्चिकेन सन्दष्टः।  
अपि च पिशाचग्रस्तः किं ब्रूमो वैकृतं तस्य॥ 151 ॥  
वृक्षान्दोलनमद्य ते क्व तु गतं नर्म स्वयूथस्य वा यूकान्वेषणरोषसौख्यबहुलाश्चेष्टा मुखोत्थाः क्व ताः।  
क्वारण्ये फलपूर्णगल्लकुहरस्यान्येषु ता भीषिका भीतः सम्प्रति कौशिकाद्गलवलद्व्यालः कपे नृत्यसि॥ 152 ॥  
%वराहः%॥ सर्वलोकपरितोषकारिणि स्वर्धुनीविमलवारिणि स्थिते।  
(1)पूतिगन्धवति (2)पल्वलोदके सूकरः सुखमतीव मन्यते॥ 153 ॥  
  
(1. दुर्गन्धवन्ति.)  
(2. अल्पजलाशयोदके.)  
आकर्ण्य गर्जितरवं घनगर्जतुल्यं सिंहस्य यान्ति वनमन्यदिभा भयार्ताः।  
तत्रैव पौरुषनिधिः स्वकुलेन सार्धं दर्पोद्धुरो वसति वीतभयो वराहः॥ 154 ॥  
%(आदिवराहः)%॥ निष्कन्दामरविन्दिनीं (3)स्थपुटितोद्देशां (4)कसेरुस्थलीं (5)जम्बालाविलमम्बु कर्तुमितरा सूते वराही सुतान्।  
दंष्ट्रायां प्रलयार्णवोर्मिसलिलैराप्लावितायामियं यस्या एव शिशोः स्थिता विपदि भूः सा पोत्रिणी पुत्रिणी॥ 155 ॥  
  
(3. विषमोन्नतदेशाम्.)  
(4. कन्दविशेषवतीम्.)  
(5. पङ्कः.)  
%श्वा%॥ पिब पयः प्रसर क्षितिपान्तिकं कलय काञ्चन काञ्चनशृङ्खलाम्।  
इदमवद्यतमं हि यदीहसे भषक सम्प्रति केसरिणस्तुलाम्॥ 156 ॥  
%वृश्चिकः%॥ विषभारसहस्रेण गर्वं नायाति वासुकिः।  
वृश्चिको बिन्दुमात्रेण ऊर्ध्वं वहति कण्टकम्॥ 157 ॥  
%भैकः%॥ दिव्यं चूतरसं पीत्वा गर्वं नो याति कोकिलः।  
पीत्वा कर्दमपानीयं बेको रटरटायते॥ 158 ॥  
गङ्गादीनां सकलसरितां प्राप्य तोयं समुद्रः किञ्चिद्गर्वी न भवति वपुर्दिव्यरत्नाकरोऽपि।  
एको भेकः परममुदितः प्राप्य गोष्पादनीरं को मे को मे रटति बहुधा स्पर्धया विश्वमुच्चैः॥ 159 ॥  
%जम्बुकः%॥ उदस्योच्चैः पुच्छं शिरसि निहितं जीर्णजटिलं यदृच्छाव्यापन्नद्विपपिशितलेशाः कवलिताः।  
गुहागर्ते शून्ये सुचिरमुषितं जम्बुक सखे किमेतस्मिन्कुर्मो यदसि न गतः सिंहसमताम्॥ 160 ॥  
%सर्पः%॥ तावद्गर्जन्ति मण्डूकाः कूपमाश्रित्य निर्भयाः।  
यावत्करिकराकारः कृष्णसर्पो न विद्यते॥ 161 ॥  
यस्मै ददाति विवरं भूमिः फूत्कारमात्रभीतेव।  
(6)आशीविषः स दैवाड्डौम्ब(7)करण्डे स्थितिं सहते॥ 162 ॥  
  
(6. सर्पः.)  
(7. गारुडिककरण्डे.)  
मौलौ सन्मणयो गृहं गिरिगुहा त्यागः (8)किलात्मत्वचो निर्यत्नोपनतैश्च (9)वृत्तिरनिलैरेकत्रचर्येदृशी।  
अन्यत्रानृ(10)जुवर्त्मता द्विरसना(11) वक्त्रे विषं वीक्षणं सर्वामङ्गलसूचकं कथय भो भोगिन्सखे किं न्विदम्॥ 163 ॥?  
  
(8. आत्मभोगकञ्चुकस्य.)  
(9. वर्तनम्.)  
(10. वक्रमार्गता.)  
(11. द्विरावृत्ता रसना. रसनाद्वयमित्यर्थः.)  
%(शेषः)%॥ अनेके फणिनः सन्ति भेकभक्षणतत्पराः।  
एक एव हि शेषोऽयं धरणीधरणक्षमः॥ 164 ॥  
युक्तोऽसि भुवनभारे मा वक्रां वितनु कन्धरां शेष।  
त्वय्येकस्मिन्दुःखिनि सुखितानि भवन्ति भुवनानि॥ 165 ॥  
स्थलचरान्योक्तयः।>  
  
%मत्स्यः%॥ क्षारं वारि न चिन्तितं न गणिताः क्रूराश्च नक्रादयश्चञ्चद्वीचिकदम्बडम्बरमिलत्त्रासोऽपि दूरीकृतः।  
मघ्येऽम्भोनिधिमत्स्यरङ्क भवता झम्पः कृतो लीलया सम्पत्तिर्मकरार्जनं विपदिह प्राणप्रयाणावधिः॥ 11 ॥  
%(रोहितः)%॥ अगाधजलसञ्चारी न गर्वं याति रोहितः।  
अङ्गुष्ठोदकमात्रेण शफरी फुर्फुरायते॥ 2 ॥  
%(राघवः)%॥ यस्मिन्वेल्लति सर्वतः परिचलत्कल्लोलकोलाहलैर्मन्थाद्रिभ्रमणभ्रमं हृदि हरिद्दन्तावलाः पेदिरे।  
सोऽयं तुङ्गतिमिङ्गिलाङ्गकवलीकारक्रियाकोविदः क्रोडे क्रीडतु कस्य केलिकलहत्यक्तार्णवो राघवः॥ 3 ॥  
%कर्मः%॥ भ्रमति गिरिराट् पृष्ठे गर्जत्युपर्यति सागरो दहति विततज्वालाजालो जगन्ति विषानलः।  
स तु विनिहितग्रीवाकाण्डः कटाहकुटोदरे स्वपिति भगवान्कूर्मो निद्राभरालसलोचनः॥ 4 ॥  
पुत्रिण्यः कति नात्र सन्ति भुवनेऽभूवन्कियन्त्योऽथवा सौभाग्यैकमठी तथादिकमठी स्त्रीषु प्रशंसास्पदम्।  
भग्ने भोगिनी भङ्गुरेषु (1)करिषु भ्रष्टोत्सवे दंष्ट्रिणि क्षोणीं साहसिकाग्रणीस्तुलयितुं जागर्ति यस्याः सुतः॥ 5 ॥  
  
(1. दिग्गजेषु.)  
जलचरान्योक्तयः।>  
  
अहो एषां वरं जन्म सर्वप्राण्युपजीवनम्।  
धन्या महीरुहा येभ्यो निराशा यान्ति नार्थिनः॥ 1 ॥  
पत्त्रपुष्पफलच्छायामूलवल्कलदारुभिः।  
गन्धनिर्यासभस्मास्थितोक्मैः कामान्वितन्वते॥ 2 ॥  
(2)प्रत्यग्रैः पत्त्रनिचयैस्तरुर्यैरेव शोभितः।  
जहाति जीर्णास्तानेव किंवा चित्रं (3)कुजन्मनः॥ 3 ॥  
  
(2. नूतनैः.)  
(3. कुः पृथ्वी तस्या जन्म यस्य; [पक्षे] कुत्सितं जन्म यस्य.)  
छायामन्यस्य कुर्वन्ति तिष्ठन्ति स्वयमातपे।  
फलान्यपि परार्थाय वृक्षाः सत्पुरुषा इव॥ 4 ॥  
परोपसर्पणानन्तचिन्तानलशिखाशतैः।  
अचुम्बितान्तःकरणाः साधु जीवन्ति पादपाः॥ 5 ॥  
मुखेन गरलं मुञ्चन्मूले वसति चेत्फणी।  
(1)फलसन्दोह गुरुणा तरुणा किं प्रयोजनम्॥ 6 ॥  
  
(1. समूहः.)  
शाखाशतचितवियतः सन्ति कियन्तो न कानने तरवः।  
परिमलभरमिलदलिकुलदलितदलाः शाखिनो विरलाः॥ 7 ॥  
तीव्रो निदाघसमयो बहुपथिकजनश्च मारवः(2) पन्थाः।  
मार्गस्थिततरुरेकः कियतां सन्तापमपहरति॥ 8 ॥  
  
(2. मरुदेशसम्बन्धी.)  
हिमसमयो वनवह्निर्जवनः पवनस्तडिल्लताविभवः।  
हन्त सहन्ते यावत्तावद्द्रुम कुरु परोपकृतिम्॥ 9 ॥  
अध्वन्यध्वनि तरवः पथि पथि पथिकैरुपास्यते छाया।  
विरलः स कोऽपि विटपी यमध्वगो गृहगतः स्मरति॥ 10 ॥  
कश्चिन्नवं पल्लवमादधाति कश्चित्प्रसूनानि फलानि कश्चित्।  
परं करालेऽस्य निदाघकाले मूले न दाता सलिलस्य कश्चित्॥ 11 ॥  
व्यागुञ्जन्मधुकरपुञ्जुगीतान्याकर्ण्य श्रुतिमदजाल्लयातिरेकात्।  
आभूमीतलनतकन्धराणि मन्येऽरण्येऽस्मिन्नवनिरुहां कुटुम्बकानि॥ 12 ॥  
भुक्तानि यैस्तव फलानि (3)पचेलिमानि क्रोडस्थितैरहह वीतभयैः प्रसुप्तम्।  
ते पक्षिणो जलरयेण विकृष्यमाणं पश्यन्ति पादप भवन्तममी तटस्थाः॥ 13 ॥  
  
(3. पक्वानि.)  
धत्ते भरं कुसुमपत्त्रफलावलीनां घर्मव्यथां वहति शीतभवां रुजं च।  
यो देहमर्पयति चान्यमुखस्य हेतोस्तस्मै (4)वदान्यगुरवे तरवे नमस्ते॥ 14 ॥  
  
(4. दानशौण्डानां गुरवे.)  
इहोद्याने सम्प्रत्यहह परिशिष्टाः क्रमवशादमी वल्मीकास्ते भुजगकुललीलावसतयः।  
गतास्ते विस्तीर्णस्तबकभरसौरभ्यलहरीपरी(5)तव्योमानः (6)प्रकृतिगुरवः केऽपि तरवः॥ 15 ॥  
  
(5. व्याप्तम्.)  
(6. स्वभावतो महान्तः.)  
विपन्नं पद्मिन्या मृतमनिमिषैर्यातमलिभिः खगैरप्युड्डीनं रथचरणहंसप्रभृतिभिः।  
दशां दीनां नीते सरसि विषमग्रीष्मदिवसैः कुलीनत्वादास्ते तटरुहतरुः कोऽपि तदपि॥ 16 ॥  
इयं बाला वल्ली मृदुकिसलयं तापविलयं घनच्छायं शालं नवमतिविशालं परिगताः।  
परं त्वस्याभ्यन्तर्गरललवभस्मीकृतवनं भुजङ्गं प्रोत्तुङ्गं कथमिव वराकी कलयतु॥ 17 ॥  
किं जातोऽसि चतुष्पथे घनतरं छन्नोऽसि किं छायया छन्नश्चेत्फलितोऽसि किं फलभरैराढ्योऽसि किं सन्नतः।  
हे सद्वृक्षसहस्व सम्प्रति सखे शाखाशिखाकर्षणक्षोभामोटनभञ्जनानि जनतः स्वैरेव दुश्चेष्टितैः॥ 18 ॥  
छायासुप्तमृगः शकुन्तनिवहैर्विष्वग्विलुप्तच्छदः कीटैरावृतकोटरः कपिकुलैः स्कन्धे कृतप्रश्रयः।  
विश्रब्धं मधुपैर्निपीतकुसुमः श्लाघ्यः स एतस्तरुर्यत्राङ्गीकृतसत्त्वसम्प्लवभरे भग्नापदोऽन्ये द्रुमाः॥ 19 ॥  
भुक्तं स्वादुफलं कृतं च शयनं शाखाग्रजैः पल्लवैस्त्वच्छायापरिशीतलं सुसलिलं पीतं व्यपेतश्रमैः।  
विश्रान्ताः सुचिरं परं सुमनसः प्रीतिः किमत्रोच्यते त्वं सन्मार्गतरुर्वयं च पथिका यामः पुनर्दर्शनम्॥ 20 ॥  
पान्थाधार इति द्विजाश्रय इति श्लाघ्यस्तरूणामिति स्निग्धच्छाय इति प्रियो दृश इति स्थानं गुणानामिति।  
पर्यालोच्य महातरो तव घनच्छायां वयं सम्श्रितास्तत्त्वत्कोटरवासिनो (1)द्विरसना दूरीकरिष्यन्ति नः॥ 21 ॥  
  
(1. सर्पाः; [पक्षे] पिशुनाः.)  
मूलं स्थूलमतीव बन्धनदृढं शाखाः शतं (2)मांसला वासो दुर्गमहीधरे तरुपते कुत्रास्ति भीतिस्तव।  
एकः किन्तु मनागयं जनयति स्वान्ते ममाधिज्वरं ज्वालालीवलयीभवन्नकरुणो दावानलो घस्मरः॥ 22 ॥  
  
(2. पुष्टाः.)  
ये पूर्वं परिपालिताः फलभरच्छायादिभिः प्राणिनो विश्रामद्रुम कथ्यतां तव विपत्काले क्व ते साम्प्रतम्।  
एताः सङ्गतिमात्रकल्पितपुरस्कारास्तु धन्यास्त्वचो यासां छेदनमन्तरेण पतितो नायं कुठारस्त्वयि॥ 23 ॥  
वृद्धिर्यस्य तरोर्मनोरथशतैराशावता प्रार्थिता जातोऽसौ सरसप्रकामफलदः सर्वाश्रितोपाश्रयः।  
नानादेशसमागतैरविदितैराक्रान्तमन्यैः खगैस्तं लब्धावसरोऽपि वृद्धशकुनिर्दूरे स्थितो वीक्षते॥ 24 ॥  
छायाभिः प्रथमं ततस्तु कुसुमैः पश्चात्फलैः स्वादुभिः प्रीणात्येव तरुः पथीति पथिकैः श्रान्तैः सुखं स्थीयते।  
को जानाति यदत्र कोटरगतः प्रत्यग्रहालाहलज्वालाजालकरालवक्त्रकुहरः कृष्णः फणी वर्तते॥ 25 ॥  
आमोदैर्मरुतो मृगः किसलयोल्लासैस्त्वचा तापसाः पुष्पैः षट्चरणाः फलैः शकुनयो घर्मार्दिताश्छायया।  
स्कन्धैर्गन्धगजास्त्वयैव विहिताः सर्वे कृतार्थास्ततस्त्वं विश्वोपकृतिक्षमोऽसि भवता भग्नापदोऽन्ये द्रुमाः॥ 26 ॥  
रोलम्बैर्निमितं गृहं विघटितं धूमाकुलैः कोकिलैर्मायूरैश्चलितं पुरैव रभसा कीरैरधीरैर्गतम्।  
एकेनापि सपल्लवेन तरुणा दावानलोपप्लवः सोढः को न विपत्सु मुञ्चति जनो मूर्ध्नापि यो लालितः॥ 27 ॥  
एकस्त्वं मरुभूरुहेन्द्र विततैः शाखाशतैरञ्चितः पुष्प्यत्पुष्पफलान्वितैरमृदितैर्जीव्याः सहस्रं समाः।  
अश्रान्तं श्रमरुग्णपान्थजनतासर्वार्थनिर्वाहणं कस्त्वां सात्त्विकमन्तरेण भुवनं निर्मातु धर्माशयः॥ 28 ॥  
धत्से मूर्धनि दुःसहा दिनमणेरुद्दामधामच्छटाश्छायाभिः पथिकान्निदाघमथितान्पुष्णासि पुष्पैः फलैः।  
धैर्यं मुञ्चसि नैव येन भवता शाखा सुविस्तारिता तेनाशासु वनस्पते तव यशस्तोमः समुज्जृम्भते॥ 29 ॥  
तीव्रोऽयं नितरां निदाघसमयः प्रोद्यत्प्रचण्डद्युतिर्मार्गो मारव एष तत्र पथिकाः सञ्चारिणः कोटिशः।  
तेषां कश्चिदिहाश्रयस्तरुवरो दैवेन सम्पादितः सोऽप्येकः सुकृती करोतु कियतां सन्तापनिर्वापणम्॥ 30 ॥  
%कल्पद्रुमः%॥ कल्पद्रुमोऽपि कालेन भवेद्यदि फलप्रदः।  
को विशेषस्तदा तस्य वन्यैरन्यैर्महीरुहैः॥ 31 ॥  
न मया रचितं तवालवालं पयसा वा विहितस्तवाभिषेकः।  
अयि कल्पतरो परोपकारे भवतो विश्वविलक्षणः प्रकारः॥ 32 ॥  
किं न द्रुमा जगति जाग्रति लक्षसङ्ख्यास्तुल्योपनीतपिककाकफलोपभोगाः।  
धन्यस्तु कल्पविटपी फलसम्प्रदानं कुर्वन्सदैव विबुधानमृतैकवृत्तीन्॥ 33 ॥  
स्वर्णैः स्कन्धपरिग्रहो मरकतैरुल्लासिताः पल्लवा मुक्ताभिः स्तबकश्रियो मधुलिहां वृन्दानि नीलोत्पलैः।  
सङ्कल्पानुविधायि यस्य फलितं कस्तस्य धत्ते तुलां धिग्जातु द्रुमसङ्कथासु यदयं कल्पद्रुमोऽपि द्रुमः॥ 34 ॥  
औदार्यं भुवनत्रयेऽपि विदितं (1)सम्भूतिरम्भोनिधेर्वा(2)सो (3)नन्दनकानने (4)परिमलो गीर्वाणचेतोहरः।  
एवं दातृगुणोत्करः सुरतरोः सर्वोऽपि लोकोत्तरः स्यादर्थिप्रवरार्थितार्पणविधावेको विवेको यदि॥ 35 ॥  
  
(1. सम्भवः.)  
(2. वसतिः.)  
(3. इन्द्रवने.)  
(4. आमोदः.)  
न द्वारि द्विरदावली न परितो वानायुजश्रेणयः किंवा शौक्तिकमौक्तिकैर्मृगदृशां तारा न हारावलिः।  
हे कल्पद्रुम दूरतोऽस्तु भवतः सेवाभयं वैभवं तुष्यामि त्वयि तावतापि यदि न स्मेरा भवन्ति द्विषः॥ 36 ॥  
जन्माभूदुदधौ विधौ सहजता वृन्दारकैर्वन्द्यता तत्तत्कामफलाय शक्तिरतुला यस्यास्ति वश्यानिशम्।  
विश्रामाय चिराय कल्पलतिका भूयोऽयमालम्बते कस्त्वां स्तोतुमपि क्षमोऽस्ति तदपि त्वं जल्प कल्पद्रुम॥ 37 ॥  
%पारिजातः%॥ पारिजाततरुं यावन्न लभेत मधुव्रतः।  
भ्रमणं तावदेवास्य कुञ्जे कुञ्जे तरौ तरौ॥ 38 ॥  
परिमलसुरभितनभसो बहवः कनकाद्रिपरिसरे तरवः।  
तदपि सुराणां चेतसि निवसितमिव पारिजातेन॥ 39 ॥  
%चन्दनः%॥ सन्त्येव लिखिताकाशा महीयांसो महीरुहः।  
तथापि (5)जनताचित्तानन्दनश्चन्दनद्रुमः॥ 40 ॥  
  
(5. जनसमूहः.)  
यद्यपि चन्दनविटपी विधिना फलकुसुमवर्जितो विहितः।  
निजवपुषैव परेषां तथापि सन्तापमपहरति॥ 41 ॥  
अयि मलयज महिमायं कस्य गिरामस्तु विषयस्ते।  
उद्गिरतो यद्गरलं फणिनः पुष्णासि परिमलोद्गारैः॥ 42 ॥  
(6)पाटीर तव (7)पटीयान्कः (8)परिपाटीमिमामु(9)रीकर्तुम्।  
यत्पिंष(10)तामपि नृणां पिष्टोऽपि तनोषि परिमलैः पुष्टिम्॥ 43 ॥  
  
(6. चन्दन.)  
(7. अतिशयेन पटुः समर्थः.)  
(8. रीतिम्.)  
(9. अङ्गीकर्तुम्.)  
(10. पेषणं कुर्वताम्.)  
यैस्त्वं गुणगणवानपि सतां द्विजिह्वैरसेव्यतां(1) नीतः।  
तानपि वहसि पटीरज किं कथयामस्त्वदीयमौन्नत्यम्॥ 44 ॥  
  
(1. सर्पैः.)  
जनकः सानुविशेषो जातिः काष्ठं भुजङ्गमैः सङ्गः।  
स्वगुणैरेव पटीरज यातोऽसि तथापि महिमानम्॥ 45 ॥  
मूलं भुजङ्गैः शिखरं (2)प्लवङ्गैः शाखा विहङ्गैः कुसुमानि भृङ्गैः।  
नास्त्येव तच्चन्दनपादपस्य यन्नाश्रितं सत्त्वभरैः समन्तात्॥ 46 ॥  
  
(2. वानरैः.)  
कति न सन्ति महीषु महीरुहः सुरभिपुष्परसालफलालयः।  
सुरभयन्ति न केऽपि च भूरुहानिति यशोऽस्ति परं तव चन्दन॥ 47 ॥  
धिक्चेष्टितानि परशो परिशोचनीयबालप्रवालमलयाद्रिरुहद्रुहस्ते।  
निर्भिद्यमानहृदयोऽपि महानुभावः स त्वन्मुखं पुनरभीः सूरभीकरोति॥ 48 ॥  
कालागुरौ सुरभितातिशयेऽपि सङ्गादारभ्यते सुरभितापरपादपेऽपि।  
पाटीर पाटवमिदं तव सङ्गिवातैस्तादात्म्यमेति कतरो न तरोः समूहः॥ 49 ॥  
उपानीतं दूरात्परिमलमुपाघ्राय मरुता समायासीदस्मिन्मधुरमधुलोभान्मधुकरः।  
परो दूरे लाभः कुपितफणिनश्चन्दनतरोः पुनर्जीवन्यायाद्यदि तदिह लाभोऽयमतुलः॥ 50 ॥  
कान्ताकेलिं कलयतु तरुः कोऽपि कश्चित्प्रभूणामत्यानन्दं जनयतु फलैः कोऽपि लोकान्धि(3)नोतु।  
धन्यं मन्ये मलयजमहो यः प्रभूतोपतापं (4)संसारस्य द्रुतमपनयत्यात्मदेहव्ययेन॥ 51 ॥  
  
(3. प्रीणयतु.)  
(4. संसारे स्थितस्य जनस्य.)  
आमोदैस्ते दिशि दिशि गतैर्दूरमाकृष्यमाणा साक्षाल्लक्ष्मीं तव मलयज द्रष्टुमभ्यागताः स्मः।  
किं पश्यामः सुभग भवतः क्रीडति क्रोड एव व्यालस्तुभ्यं भवतु कुशलं मुञ्च नः साधु यामः॥ 52 ॥  
केचिल्लोचनहारिणः कतिपये सौरभ्यसम्भारिणः केऽप्यन्ये फलधारिणः प्रतिदिनं ते सन्तु हन्त द्रुमाः।  
धन्योऽयं हरिचन्दनः परिसरे यस्य स्थितैः शाखिभिः शाखोटादिभिरप्यहो मृगदृशामङ्गेषु लीलायितम्॥ 53 ॥  
भ्रातश्चन्दन किं ब्रवीमि विटपस्फूर्जत्फणाभीषणा गन्धस्यापि महाविषाः फणभृतो गुप्त्यै यदेते कृताः।  
दैवात्पुष्पफलान्वितो यदि भवानत्राभविष्यत्तदा नो जाने किमकल्पयिष्यदधिकं रक्षार्थमस्यात्मनः॥ 54 ॥  
एतैर्दक्षिणगन्धवाहचलनैः श्रीखण्ड किं सौरभं ब्रूमस्तै परितो मधुव्रतयुवा येनायमानीयते।  
माकन्दादपहृत्य पङ्कजवनादुद्धूय कुन्दोदरादुद्भ्राम्य द्विपगण्डमण्डलदलादाकृष्य हृष्यन्मनाः॥ 55 ॥  
वासः शैलशिलान्तरेषु सहजः सङ्गो भुजङ्गैः सह प्रेङ्खत्क्षारपयोधिवीचिभिरभूदुद्भूतसेकक्रिया।  
जानीमो न वयं प्रसीदतु भवाञ्श्रीखण्ड तत्कथ्यतां कस्मात्ते परतापखण्डनमहो पाण्डित्यमप्यागतम्॥ 56 ॥  
लोकानन्दन चन्दनद्रुम सखे नास्मिन्वने स्थीयतां (1)दुर्वंशैः परुषैरसारहृदयैराक्रान्तमेतद्वनम्।  
ते ह्यन्योन्यनिघर्षजातदहनज्वालावलीसङ्कुला न स्वान्येव (2)कुलानि केवलमिदं सर्वं दहेयुर्वनम्॥ 57 ॥  
  
(1. दुष्टवेणुभिः; [पक्षे] दुष्टकुलैः.)  
(2. यूथानि.)  
सौरभ्यं भुवनत्रयेऽपि विदितं शैत्यं नु लोकोत्तरं कीर्तिः किं च दिगङ्गनाङ्गनगता किं त्वेतदेकं शृणु।  
सर्वानेव गुणानियं निगिरति श्रीखण्ड ते सुन्दरानुज्झन्ती खलु कोटरेषु गरलज्वालां द्विजिह्वावली॥ 58 ॥  
श्रीमच्चन्दनवृक्ष सन्ति बहवस्ते शाखिनः कानने येषां सौरभमात्रकं निवसति प्रायेण पुष्पश्रिया।  
प्रत्यङ्गं सुकृतेन तेन शुचिना ख्यातः प्रसिद्धात्मना योऽसौ गन्धगुणस्त्वया प्रकटितः क्वासाविह प्रेक्ष्यते॥ 59 ॥  
जातः केलिकलावतीकुचतटीसौभाग्यमासादितुं त्रैलोक्याधिपतेर्यशः कथयितुं भाले विपद्व्यापितुम्।  
किं वाच्यं गुणगौरवस्य महिमा ख्यातोऽखिले भूतले धिग्दैवं कलये यदत्र मलये भग्नः पटीरद्रुमः॥ 60 ॥  
एकस्मिन्मलयाचले बहुविधैः किं तैरकिञ्चित्करैः काकोलूककपोतकोकिलकुलैरेकोऽपि पार्श्वस्थितः।  
केकी कूजति चेत्तदा विघटितव्यालावलीबन्धनः सेव्यः स्यादिह सर्वलोकमनसामानन्दनश्चन्दनः॥ 61 ॥  
%अगरुः%॥ (3)अगुरुरिति वदतु लोको गौरवमत्रैव पुनरहं मन्ये।  
दर्शितगुणैव वृत्तिर्यस्य जने जनितदाहेऽपि॥ 62 ॥  
  
(3. नाम्ना; [पक्षे] लघुः.)  
एणाद्याः पशवः किरातपरिषन्नैषा गुणग्राहिणी स़ञ्चारोऽस्ति न नागरस्य विषयोच्छिन्नं मुनीनां मनः।  
धूमेनातिसुगन्धिनात्र विपिने दिक्चक्रमामोदयन्नामूलं परिदह्यतेऽगुरुतरुः कस्मै किमाचक्ष्महे॥ 63 ॥  
%चम्पकः%॥ साधारणतरुबुद्ध्या न मया बद्धस्तवालवालोऽपि।  
लज्जयसि मामिदानीं चम्पक भुवनाधिवासिभिः कुसुमैः॥ 64 ॥  
यद्यपि खदिरारण्ये गुप्तौ वस्ते हि चम्पको वृक्षः।  
तदपि च परिमलमतुलं दिशि दिशि कथयेत्समीरणस्तस्य॥ 65 ॥  
रूपसौरभसमृद्धिसमेतं चम्पकं प्रति ययुर्न मिलिन्दाः।  
कामिनस्तु जगृहुस्तदशेषा ग्राहका हि गुणिनां कति न स्युः॥ 66 ॥  
केनात्र चम्पकतरो बत रोपितोऽसि कुग्रामपामरजनान्तिकवाटिकायाम्।  
यत्र प्रवृद्धवनशाकविवृद्धिलोभाद्भो भग्नवाटघटनोचितपल्लवोऽसि॥ 67 ॥  
उद्यानपालकलशाम्बुनिषेचनानामेतस्य चम्पकतरोरयमेव कालः।  
अस्मिन्निदाघनिहते घनवारिणा वा सम्वर्धिते तव वृथोभयथोपयोगः॥ 68 ॥  
यन्नादृतस्त्वमलिना मलिनाशयेन किं तेन चम्पक विषादमुरीकरोषि।  
विश्वाभिरामनवनीरदनीलवेषाः केशाः कुशेशयदृशः कुशलीभवन्तु॥ 69 ॥  
कोपं चम्पक मुञ्च याचकजनैरायासितस्त्वं सखे मा म्लासीः परितो विलोकय तरुः कस्तेऽधिरूढस्तुलाम्।  
कोपश्चेन्नियतस्तवास्ति हृदये धात्रे तथा कुप्यतां येन त्वं हि सुवर्णवर्णकुसुमामोदोऽद्वितीयः कृतः॥ 70 ॥  
सन्त्येकेऽपि महीरुहाः प्रतिदिनं सम्सक्तमत्तालयस्तत्तादृग्गुणिनो लवङ्गलवलीमाकन्दकुन्दादयः।  
आशास्यं जनुरस्य चम्पकतरोर्यत्कोरकान्तर्दलं स्वैरङ्गैरुपमीय राजरमणी सासूयमालोकते॥ 71 ॥  
%बकुलः%॥ निसर्गादारामे तरुकुलसमारोपसुकृती (1)कृती मालाकारो बकुलमपि कुत्रापि निदधे।  
इदं को जानीते यदयमिह कोणान्तरगतो जगज्जालं कर्ता कुसुमभरसौरभ्यभरितम्॥ 72 ॥  
  
(1. कुशलः.)  
दधानः प्रेमाणं तरुषु समभावेन विपुलं न मालाकारोऽसावकृत तरुणां बालबकुले।  
अयं तु द्रागुद्यत्कुसुमनिकराणां परिमलैर्दिगन्तानातेने मधुपकुलझङ्कारभरितान्॥ 73 ॥  
%अशोकः%॥ गर्वायसे विकचकोरकमञ्जुगुञ्जदुद्वृत्तषट्पदघटाविभवेन किं नु।  
वामभ्रुवां चरणताडनदोहदानि किं नाम न स्मरसि तावदशोक तानि॥ 74 ॥  
उन्मीलयन्ति कुसुमानि मनोरमाणि के नाम नात्र तरवः समयोचितानि।  
कस्येदृशं कथय दोहदमस्ति तस्य यादृग्विनिर्मितमशोकमहीरुहस्य॥ 75 ॥  
मृदूनां स्वादूनां लघुरपि फलानां न विभवस्तवाशोक स्तोकः(2) स्तबकमहिमा सोऽप्यसुरभिः(3)।  
यदेतन्नो तन्वीकरचरणलावण्यसुभगं प्रवालं बालं स्यात्तरुषु स कलङ्कः किमपरः॥ 76 ॥  
  
(2. अल्पः.)  
(3. सुगन्धरहितः.)  
किं ते नम्रतया किमुन्नततया किं वा घनच्छायया किं वा पल्लवलीलया किमनया वाशोक पुष्पश्रिया।  
यत्त्वन्मूलनिषण्णखिन्नपथिकस्तोमः(4) स्तुवन्नन्वहं न स्वादूनि मृदूनि खादति फलान्याकण्ठमुत्कण्ठितः॥ 77 ॥  
  
(4. समूहः.)  
%यूथी%॥ यूथी यथोचितविधिना विधेयमातिथ्यमेतस्मिन्।(5)  
मालतिकाप्राणेशः प्राघुणिकस्ते घुणाक्षरन्यायात्॥ 78 ॥  
  
(5. अर्थाद्भ्रमरे.)  
%मालती%॥ कुसुमस्तबकानम्राः सन्त्येव परितो लताः।  
ततापि भ्रमरश्रान्तिं हरत्येकैव मालती॥ 79 ॥  
मालतीकुसुमे भाति गुञ्जन्मत्तमधुव्रतः।  
प्रयाणे पञ्चबाणस्य शङ्खमापूरयन्निव॥ 80 ॥  
गुञ्जति मञ्जु मिलिन्दे मालति मा मौनमुपयासीः।  
शिरसा वदान्यगुरवः सादरमेनं वहन्ति सुरतरवः॥ 81 ॥  
अयि किं गुणवति मालति जीवति भवतीं विना मधुपः।  
अथ यदि जीवति जीवतु जीवितमपि तस्य जीवनाभासः॥ 82 ॥  
मा मालति (1)म्लायसि (2)यद्यविद्यश्चुचुम्ब (3)तुम्बीकुसुमं (4)षडङ्घ्रिः।  
पदैश्चतुर्भिर्हि युतः पशुश्चेत्स षड्भिरध्यर्धपशुः कथं नो॥ 83 ॥  
  
(1. खिद्यसि.)  
(2. मूढः.)  
(3. इक्ष्वाकुकुसुमम्.)  
(4. षट्पदः.)  
कति सन्ति लवङ्गलता ललिता नवकोरकिता धरणीसुतले।  
कति बन्धुरगन्धभृतस्तरवो गुरवो निवसन्ति गिरौ मलये॥ 84 ॥  
अयि मालति सौरभसारविनिर्जितसंविकसत्कमलानिलये।  
मधुपानविधौ मधुपस्य पुनर्भुवने भवतीमहमाकलये॥ 85 ॥  
किं मालतीकुसुम (5)ताम्यसि निष्ठुरेण केनापि यत्किल विलूनमितो(6) लताग्रात्।  
लोकोत्तरेण विलसद्गुणगौरवेण को नामुना शिरसि नाम करिष्यति त्वाम्॥ 86 ॥  
  
(5. सन्तापं कुरुषे.)  
(6. छिन्नम्.)  
(7)मदीयस्त्वाधिक्यान्न भवति विमर्दक्षममिदं न चान्येभ्यो रूपं भवति कुसुमेभ्योऽधिकतरम्।  
प्रसूनं मालत्यास्तदपि हृदयाह्लादकरणं प्रवीणैरामोदैर्भवति जगतो मौलिनिलयम्॥ 87 ॥  
  
(7. वायुना.)  
अस्मिन्केलिवने सुगन्धपवने क्रीडत्पुरन्ध्रीजने गुञ्जद्भृङ्गकुले विशालबकुले कूजत्पिकीसङ्कुले।  
उन्मीलन्नवपाटलापरिमले मल्लीप्रसूनाकुले यद्येकापि न मालती विकसिता तत्किं न रम्यो मधुः॥ 88 ॥  
%मल्लिका%॥ न च (8)गन्धवहेन चुम्बिता न च पीता मधुपेन मल्लिका।  
(9)पिहितैव कठोरशाखया (10)परिणामस्य जगाम गोचरम्॥ 89 ॥  
  
(8. वायुना.)  
(9. छादिता.)  
(10. परिणतिं प्राप्तेत्यर्थः.)  
%दमनकः%॥ वद प्रादुर्भावावधि परिमलावस्थितदृशा जगत्या विख्यातां दमनक प्रतीपास्तव गुणाः।  
तथाप्यस्मिन्भृङ्गे मधुलवपिपासापरवशे दृढप्रेमाबद्धे कथय कथमौदास्यमकरोः॥ 90 ॥  
%केतकी%॥ कालक्रमकमनीयक्रोडेयं केतकीति का शङ्का।  
वृद्धिर्यथा यथा स्यास्तथा तथा कण्टकोत्कर्षः॥ 91 ॥  
पत्राणि कण्टकशतैः परिवेष्टितानि वार्तापि नास्ति मधुनो रजसान्धकारः।  
आमोदमात्ररसिकेन मधुव्रतेन नालोकितानि तव केतकि दूषणानि॥ 92 ॥  
एतासु केतकिलतासु विकासिनीषु सौभाग्यमद्भुततरं भवती बिभर्ति।  
यत्कण्टकैर्व्यथितमात्मवपुर्न जानंस्त्वामेव सेवितुमुपक्रमते द्विरेफः॥ 93 ॥  
एकेन चेत्परिहृतोऽसि महेश्वरेण किं तेन केतक विषादमुरीकरोषि।  
अन्ये न किं जगति सन्ति महागुणज्ञा ये त्वां वहन्ति शिरसा नरदेवदेवाः॥ 94 ॥  
हे हेमकेतकि कथं बहु गर्वितासि संसेव्यसे मधुकरैरखिलैरितीव।  
नैषा रसातिशयता नलिनीवियोगात्तैर्दीयते विकटकण्टकशूलझम्पः॥ 95 ॥  
रोलम्बस्य चिराय केतकपरिष्वङ्गेष्वभङ्गो रसः सुज्ञातं बत केतकस्य च मनो भृङ्गप्रसङ्गोत्सुकम्।  
जानात्येव मिथोऽनुरागमनयोः सर्वोऽपि नैसर्गिकं प्रत्यूहाय दलेषु धिक्समभवन्मर्माविधः कण्टकाः॥ 96 ॥  
%पाटला%॥ पाटलया वनमध्ये कुसुमितया मोहितस्तथा भ्रमरः।  
सैवेयमिति यथाभूत्प्रतीतिरस्यान्यपुष्पेऽपि॥ 97 ॥  
%सहकारः%॥ अरविन्देषु कुन्देषु रमितं कालयोगतः।  
अये माकन्द जानीहि तवैवायं मधुव्रतः॥ 98 ॥  
यद्यपि दिशि दिशि तरवः परिमलबहुलाश्च पारिजाताद्याः।  
तदपि रसालोऽप्येकः कोकिलहृदये सदा वसति॥ 99 ॥  
वेत्ता कोकिल एव ज्ञाता च रसाल एव नियतमिदम्।  
यः पञ्चममुद्गायति यस्यास्थिषु पुलकमुकुलानि॥ 100 ॥  
लोडितमखिलं गहनं परितो दृष्टाश्च विटपिनः सर्वे॥  
सहकार न प्रपेदे मधुपेन तवोपमा जगति॥ 101 ॥  
कुन्दे कदम्बे कुमुदेऽरविन्दे यथाकथञ्चित्समयं नयन्ति।  
प्राप्ते वसन्ते पुनरुत्तरङ्गा रसाल जानीहि तवैव भृङ्गाः॥ 102 ॥  
भूरिशोऽपि च वसन्ति कानने शाखिनो फलविशेषशालिनः।  
कोकिलस्य तदपीह मानसं नो रसालमपहाय तुष्यति॥ 103 ॥  
आम्र यद्यपि गता दिवसास्ते पुष्पसौरभफलप्रचुरा ये।  
हन्त सम्प्रति तथापि जनानां छाययैव दलयस्यतितापम्॥ 104 ॥  
फलितस्य रसालशाखिनः फलदानव्यसनैकशालिनः।  
विनिपत्य ददातु कः फलं श्रमसुप्ताध्वगपाणिपल्लवे॥ 105 ॥  
कति पल्लविता न पुष्पिता वा तरवः सन्ति समन्ततो वसन्ते।  
जगतीविजये तु पुष्पकेतोः सहकारी सहकार एक एव॥ 106 ॥  
वहसि बलिभुजां कुलानि मौलौ यदि सहकार तदत्र किं निषिद्धा।  
परमुदयति पल्लवाञ्चलेषु स्फुरदलिभिस्तव सौरभप्रसिद्धिः॥ 107 ॥  
दिङ्मण्डलं परिमलैः सुरभीकरोषि सौन्दर्यमावहसि लोचनलोभनीयम्।  
हंहो रसाल फलवर्य तथापि दूये यद्ग्रन्थिलं च कठिनं हृदयं बिभर्षि॥ 108 ॥  
(1)उत्तंसकौतुकरसेन विलासिनीभिर्लूनानि यस्य न नखैरपि पल्लवानि।  
उद्यानमण्डनतरो सहकार स त्वमङ्गारकारकरगोचरतां गतोऽसि॥ 109 ॥  
  
(1. कर्णभूषणम्.)  
यावत्फलोदकमुखः सहकार जातः प्रागेव कण्टकचयेन वृतोऽसि तावत्।  
छायापि ते न सुलभा फलमस्तु दूरे तन्निष्फलोऽपि हि वरं सुखसेवनीयः॥ 110 ॥  
उत्फुल्लरम्य सहकार रसालबन्धो कूजत्पिकावलिनिवास तथा विधेहि।  
गुञ्जद्भ्रमद्भ्रमरकस्त्वयि बद्धतृष्णो नान्यान्प्रयाति पिचुमन्दकरीरवृक्षान्॥ 111 ॥  
शश्वन्निसर्गमलिनाः सहकार कामं लुण्ठन्ति तान्यपि मधूनि तव द्विरेफाः।  
युक्तं न तत्तव कषाय?रसप्ररोहैरेतान्प्रतारयसि किं कलकण्ठयूनः॥ 112 ॥  
रे रे रसाल तरुसार वचो विधेहि वासन्तिकीं स्वफलपल्लवपुष्पलक्ष्मीम्।  
तावद्विकस्वरपिकद्विजसात्कुरु द्राङ् न व्यग्रितोऽसि कलभैः शलभैश्च यावत्॥ 113 ॥  
यद्यध्वनीन चिरमध्वनि घर्मखिन्नः कासारतीररुहमाश्रय नम्रमाम्रम्।  
छायां न केवलमितः श्रमिता लभन्ते कामं पचेलिमफलं विमलं जलं च॥ 114 ॥  
सौरभ्यगर्भमकरन्दकरम्बितानि पङ्केरुहाण्यपि विहाय समागतस्त्वाम्।  
संसारसार सहकार तथा विधेहि येनोपहासविषयो न भवेद्द्विरेफः॥ 115 ॥  
कति कति न वसन्ते वल्लयः शाखिनो वा किसलयसुमनोभिः शोभमाना बभूवुः।  
तदपि युवजनानां प्रीतये केवलोऽभूदभिनवकलिकालीभारशाली रसालः॥ 116 ॥  
यदेकस्मिन्वर्षे न फलति रसालस्तरुरयं पिकः किं काकेष्टं फलितमपि निम्बं व्रजति किम्।  
व्रजन्म्लानिं ग्लानिं न वदति च कस्यापि पुरतः स्मरन्वारं वारं पुनरपि रसालं मृगयते॥ 117 ॥  
अधिश्रीरुद्याने त्वमसि भवतः पल्लवचयो धुरीणः कल्याणे तव जगति शाखा श्रमहरा।  
मुदे पुष्पोल्लेखः फलमपि च तुष्ट्यै तनुभृतां रसाल त्वां तस्माच्छ्रयति शतशः कोकिलकुलम्॥ 118 ॥  
(1)न तादृक्पूरे न च मलयजे नो मृगमदे फले वा पुष्पे वा तव मिलति यादृक्परिमलः।(2)  
परं त्वेको दोषस्त्वयि खलु रसाले यदधिकः पिके वा काके वा लघुगुरुविशेषं न मनुषे॥ 119 ॥  
  
(1. चन्दने.)  
(2. कस्तूरिकायाम्.)  
चिरश्रान्तो दूरादहमुपगतो हन्त मलयात्तदेकं त्वद्गेहे तरुणि परिणेष्यामि दिवसम्।  
समीरेणोक्तैवं नवकुसुमिता चूतलतिका धुनाना मूर्धानं नहि नहि नहीत्येव वदति॥ 120 ॥  
वियुक्ता वासन्ती बकुलमुकुले नापि मिलितं व्यलोकि व्याकोशः क्षणमपि न कोऽपि क्षितिरुहः।  
यमालोक्योत्कण्ठातरलमिह भृङ्गेन चलितं विदूरान्माकन्दः स खलु दलितो यूथपतिना॥ 121 ॥  
येऽभिज्ञाः कुसुमोद्गमादनुदिनं त्वामाश्रिताः षट्पदास्ते भ्राम्यन्ति फलाद्बहिर्बहिरहो दृष्ट्वा न सम्भाषसे।  
ये कीटास्तव दृक्पथं न च गतास्ते त्वत्फलाभ्यन्तरे धिक्त्वां चूततरो परापरपरिज्ञानानभिज्ञो भवान्॥ 122 ॥  
आकर्ण्याम्रफलस्तुतिं जलमभूत् तं नारिकेलान्तरं प्रायः कण्टकितं तथैव पनसं जातं द्विधोर्वारुकम्।  
आस्तेऽधोमुखमेव कादलमलं द्राक्षाफलं क्षुद्रतां श्यामत्वं बत जाम्बवं गतमहो मात्सर्यदोषादिह॥ 123 ॥  
यो दृष्टः स्फुरदस्थिसम्पुटवशात्तिर्यक्प्रवालाङ्कुरो दैवात्स द्विदलादिकक्रमवशादारूढशाखाशतः।  
स्निग्धं पल्लवितो घनं मुकुलितः स्फारच्छदं पुष्पितः सोत्कर्षं फलितो भृशं च विनतः कोऽप्येष चूतद्रुमः॥ 124 ॥  
एतस्मिन्वनमार्गभूपरिसरे सौन्दर्यमुद्राङ्कितः प्रोद्यद्भिः फलपुष्पपत्त्रनिचयैश्चूतः स एकः परम्।  
यं वीक्ष्य स्मितवक्त्रमुद्रितमहासन्तोषमुल्लासितस्फारोत्कण्ठमकुण्ठितक्रमममी धावन्ति पान्थव्रजाः॥ 125 ॥  
कूष्माण्डीफलवत्फलं न यदपि न्यग्रोधवन्नोच्चता रम्भापत्त्रनिभं दलं न कुसुमं नो केतकीपुष्पवत्।  
सौरभ्यं कुसुमे फले तदपि तत्किञ्चित्समुज्जृम्भते लोको येन रसाल शालनिकरांस्त्यक्त्वा गुणान्स्तौति ते॥ 126 ॥  
गर्वं मा कुरु शर्करे तव गुणाञ्जानन्ति राज्ञां गृहे ये दीना धनवर्जिताश्च कृपणाः स्वप्नेऽपि पश्यन्ति नो।  
आम्रोऽहं मधुकूपकैर्मम फलैस्तृप्ता हि सर्वे जना हे रण्डे तव किं गुणा मम फलैस्तुल्यं न किञ्चित्फलम्॥ 127 ॥  
उन्मीलद्रसबिन्दुगन्धकुसुमावल्ल्यो वसन्तोदये कान्ताः कोमलपल्लवाः कति कति क्रीडावने सन्ति न।  
सौभाग्यैकनिधे रसाल तदपि श्रीमञ्जरीशालिनस्त्वत्तोऽन्यत्र च कुत्रचिन्मधुकरश्रेणी न विश्राम्यति॥ 128 ॥  
स्निग्धाग्राः फलिनो वृताः परिमलैः पौष्पैर्मधुस्यन्दिनो नानन्दाय भवन्ति किं वनभुवां भूमीरुहो भूरिशः।  
माधुर्यं मधुनस्तवैव परमं माकन्द मन्यामहे माध्वीमर्मविदो दृढं मधुलिहः स्यूता यतो मर्मणि॥ 129 ॥  
आस्तां गाढतरानुशीलनविधिः संस्पर्शनं दूरतः सम्भाषाविषयीकृतोऽसि न मनागक्ष्णोः पदं प्रापितः।  
किं ब्रूमः सहकार तावकगुणानन्यादृशैर्दुर्लभान्सौरभ्येण यदध्वगानपि मुहुः प्रीणासि दूरादपि॥ 130 ॥  
त्वं सामान्यतरुभ्रमेण सकलक्षोणीरुहक्ष्मापतौ माकन्देऽपि किरात पातय मुधा मास्मिन्कुठारं हठात्।  
एष श्लाघ्यजनस्य जीवितमलिव्यूहस्य बन्धुर्मधोः सर्वस्वं कुसुमायुधस्य विजयामात्यः पिकानां गुरुः॥ 131 ॥  
शान्ता घर्मकणाः श्रमः शिथिलितस्तीर्णस्तृषामुद्गमो वारं वारमुदारकोकिलरवैरानन्दितं मानसम्।  
सर्वं प्राप्तमभीप्सितं तव तले चूत प्रसन्ना द्विजश्रेणीकूजितरञ्जिताखिलमनो यामो वयं स्वस्ति ते॥ 132 ॥  
%पनसः%॥ गरीयः सौरभ्यं रसपरिचये नार्हति सुधा सिता मृद्वीकापि (1)प्रथिमनि निमग्नः फलभरः।  
परार्थे कोशश्रीरिति पुलकितं कण्टकमिषादहो ते चारित्रं पनस मनसः कस्य न मुदे॥ 133 ॥  
  
(1. स्थूलत्वे.)  
%तमालः%॥ पास्यन्ति कस्य कुसुमे मधुपा मधूनि स्थास्यन्ति कस्य शिखरेषु विहङ्गमालाः।  
इत्येव शोचति परं परितो विसारिदावाग्निमग्नवपुरेष तरुस्तमालः॥ 134 ॥  
%कदली%॥ तालीतरोरनुपकारि फलं फलित्वा लज्जावशादुचित एव विनाशयोगः।  
एतत्तु चित्रमुपकृत्य फलैः परेब्यः प्राणान्निजाञ्झटिति यत्कदली जहाति॥ 135 ॥  
%द्राक्षा%॥ (2)दासेरकस्य दासीयं बदरी यदि रोचते।  
एतावतैव किं द्राक्षा न साक्षादमृतप्रदा॥ 136 ॥  
  
(2. उष्ट्रस्य.)  
यद्यपि न भवति हानिः परकीयां चरति रासभे द्राक्षाम्।  
असमञ्जसमिति मत्वा तथापि खलु खिद्यते चेतः॥ 137 ॥  
%दाडिमः%। मयि जीवति बीजाढ्ये किमन्ये बीजपूरकाः।  
इति सञ्चिन्त्य मनसा विदद्रे दाडिमीफलम्॥ 138 ॥  
(3)आ पुष्पप्रसवान्मनोहरतया विश्वास्य विश्वं(4) जनं हंहो दाडिम तावदेव सहसे वृद्धिं स्वकीयामिह।  
यावन्नैति परोपभोगसहतामेषा ततस्तां तथा ज्ञात्वा ते हृदयं द्विधा दलति यत्तेनातिवन्द्यो भवान्॥ 139 ॥  
  
(3. पुष्पोदयादारभ्य.)  
(4. सकलम्.)  
%नालिकेरः%॥ उच्चैरेष तरुः फलं च विपुलं दृष्ट्वैव हृष्टः शुकः पक्वं शालिवनं विहाय जडधीस्तं नालिकेरं गतः।  
तत्रारुह्य बुभुक्षितेन मनसा यत्नः कृतो भेदने वाञ्छा तस्य न केवलं विगलिता चञ्चूर्गता चूर्णताम्॥ 140 ॥  
%तालः%॥ अये ताल व्रीडां व्रज गुरुतया भाति न भवान्फले न च्छाया नो कठिनपरिवारो हि भवतः।  
इयं धन्या धन्या सरलकदली सुन्दरदला परात्मानं मन्ये सुखयति फलेनामृतवता॥ 141 ॥  
अध्वन्यध्वनि भूरुहः फलभृतो नम्रानुपेक्ष्यादराद्दूरादुन्नतिसंश्रयव्यसनिनः पान्थस्य मूढात्मनः।  
यन्मूलं समुपागतस्य मधुरच्छायाफलैः का कथा शीर्णेनापि हि नोपयोगमगमत्पर्णेन तालद्रुमः॥ 142 ॥  
%भूर्जः%॥ (5)दौर्जन्यमात्मनि परं प्रथितं विधात्रा भूर्जद्रुमस्य विफलत्वसमर्पणेन।  
किं चर्मभिर्निशितशस्त्रशतावकृत्तैराशां न पूरयति सोऽर्थिपरम्पराणाम्॥ 143 ॥  
  
(5. दुर्जनत्वम्.)  
कुर्वन्तु नाम जनतोपकृतिं प्रसूनच्छायाफलैरविकलैः सुलभैर्द्रुमास्ते।  
सोढास्तु कर्तनरुजः पररक्षणार्थमेकेन भूर्जतरुणा करुणापरेण॥ 144 ॥  
%अश्वत्थः%॥ वर्धितैः सेवितैः किं तैः सत्यश्वत्थेऽन्यपादपैः।  
वर्धितो नरकाद्रक्षेत्स्पृष्टोऽरिष्टानि हन्ति यः॥ 145 ॥  
%न्यग्रोधः%॥ महातरुर्वा भवति समूलो वा विनश्यति।  
नान्तरप्रत्ययानेति न्यग्रोधकणिकाङ्कुरः॥ 146 ॥  
न्यग्रोधे फलशालिनि स्फुटतरं किञ्चित्फलं पच्यते बीजान्यङ्कुरगोचराणि कतिचित्सिध्यन्ति तस्मिन्नपि।  
एकस्तेष्वपि कश्चिदङ्कुरवरः प्राप्नोति तामुन्नतिं यामासाद्य निदाघपीडिततनुर्ग्लानिच्छिदे धावति॥ 147 ॥  
विस्तीर्णो दीर्घशाखाश्रितशकुनिशतः शाखिनाम(1)ग्रणीस्त्वं न्यग्रोध क्रोधमन्तः प्रकयसि न चेद्वच्मि किञ्चित्तदल्पम्।  
जल्पोऽप्येष (2)त्रपाकृत्प्रलघुपरिकरा कापि कूष्माण्डवल्ली पल्लीपृष्ठप्रतिष्ठा हसति हि फलने त्वत्फलानां किमन्यत्॥ 148 ॥  
  
(1. श्रेष्ठः.)  
(2. लज्जाकृत्.)  
%मधूकः%॥ तत्तेजस्तरणेर्निदाघसमये तद्वारि मेघागमे तज्जाड्यं शिशिरे यदेकशरणैः सोढं पुरा यैर्दलैः।  
आयातोऽप्यधुना फलस्य समयः कोऽयं विना तैरिति स्मृत्वा तानि (3)शुचेव रोदिति गलत्पुष्पैर्मधूकद्रुमः॥ 149 ॥  
  
(3. शोकेन.)  
मूलादेव यदस्य विस्तृतिभरश्छायाप्यनन्यादृशी ते यस्य प्रसवाः सुमञ्जुलरसैरानन्दयन्तः प्रजाः।  
स्नेहं च प्रकटीकरोति परमं भूयः फलानां गुणैर्हित्वैकैकगुणांस्तरून्भज सखे तस्मान्मधूकद्रुमम्॥ 150 ॥  
%शाल्मलिः%॥ विशालं शाल्मल्या नयनसुभगं वीक्ष्य कुसुमं शुकस्यासीद्बुद्धिः फलमपि भवेत्तादृशमिति।  
चिरं तत्र स्थित्वा फलमपि च काले परिणतं विपाके तूलोऽन्तः सपदि मरुता सोऽप्यपहृतः॥ 151 ॥  
दूरे मार्गान्निवससि पुनः कण्टकैरावृतोऽसि छायाशून्यः फलमपि च ते वानरैरप्यभक्ष्यम्।  
निर्गन्धस्त्वं मधुपरहितः शाल्मले सारशून्यः सेवास्माकं भवति विफला तिष्ठ निःश्वस्य यामः॥ 152 ॥  
हंसाः पद्मवनाशया मधुलिहः सौरभ्यलाभाशया पान्थाः स्वादुफलाशया (4)बलिभुजो गृध्राश्च मांसाशया।  
दूरादुत्तमपुष्परागनिकरैर्निःसारमिथ्योन्नते रे रे शाल्मलिपादप प्रतिदिनं के न त्वया वञ्चिताः॥ 153 ॥  
  
(4. काकाः.)  
कायः कण्टकभूषितो न च घनच्छायीकृताः पल्लवाः पुष्पाणि च्युतसौरभाणि न दलश्रेणी मनोहारिणी।  
किं ब्रूमः फलपाकमस्य यदुपन्यासेऽपि लज्जामहे तद्भोः केन गुणेन शाल्मलितरो जातोऽसि सीमद्रुमः॥ 154 ॥  
%निम्बः%॥ निम्ब किं बहुनोक्तेन निष्फलानि फलानि ते।(5)  
यानि सञ्जातपाकानि काका निःशेषयन्त्यमी॥ 155 ॥  
  
(5. व्यर्थानि.)  
(1)यश्च निम्बं परशुना यश्चैनं मधुसर्पिषा।  
यश्चैनं गन्धमाल्याद्यैः सर्वलस्य कटुरेव स॥ 156 ॥  
  
(1. अत्र वृश्चति सिञ्चति अर्चति इत्यध्याहारेण वाक्यानि पूरणीयानि.)  
पश्यानुरूपमिन्दिन्दिरेण(2) माकन्दशेखरो मुखरः।  
अपि च पिचुमन्दमुकुले मौ(3)कुलिकुलामाकुलं मिलति॥ 157 ॥  
  
(2. भ्रमरेण.)  
(3. काककुलम्.)  
चित्रं चित्रं बत बत महच्चित्रमेतद्विचित्रं जातो दैवादुचितघटनासंविधाता विधाता।  
यन्निम्बानां परिणतफलस्फी(4)तिरास्वादनीया यच्चैतस्याः (5)कवलनकलाकोविदः काकलोकः॥ 158 ॥  
  
(4. समृद्धिः.)  
(5. भक्षणचातुर्यम्.)  
यस्मादर्थिजनो मनोभिलषितं लब्ध्वा मुदा मेदुरः सार्धं बन्धुजनैश्चकार विविधान्भोगान्विलासोद्धुरः।  
तं दैवेन विवेकशून्यमनसा निर्मूल्य चूतद्रुमं स्थाने तस्य तु काकलोक(6)वसतिर्निम्बः समारोपितः॥ 159 ॥  
  
(6. निवासः.)  
%बब्बुलः%॥ पत्त्रफलपुष्पलक्ष्म्या कदाप्यदृष्टं वृतं च खलु शूकैः।  
उपसर्पेण भवन्तं बब्बुल वद कस्य लोभेन॥ 160 ॥  
गात्रं कण्टकसङ्कटं प्रविरलच्छाया न चायासहृन्निर्गन्धः (7)कुसुमोत्करस्तव फलं न क्षुद्विनाशक्षमम्।  
बब्बूलद्रुम मूलमेति न जनस्तत्तावदास्तामहो ह्यन्येषामपि शाखिनां फलवतां गुप्त्यै (8)वृतिर्जायसे॥ 161 ॥  
  
(7. पुष्पप्रकरः.)  
(8. प्राचीरम्.)  
आमूलाग्रनिबद्धकण्टकतनुर्निर्गन्धपुष्पोद्गमश्छाया न श्रमहारिणी न च फलं क्षुत्क्षामसन्तोषकृत्।  
रे रे बब्बुल साधुसङ्गरहितस्तत्तावदास्तामहो ह्यन्येषामपि शाखिनां फलवतां गुप्त्यै वृतिर्जायसे॥ 162 ॥  
शाखाः कण्टककोटिभिः परिवृता वज्रं फलं कुत्सितं पत्त्रं क्षुद्रतरं न चास्ति गहना छायापि पान्थप्रिया।  
अन्येषामपि शाखिनां फलभृतां रक्षार्थमानीयसे बर्ब्बूलद्रुम कैर्गुणैर्गुरुतरैर्वृक्षेषु सम्भाव्यसे॥ 163 ॥  
%खदिरः%॥ विना खदिरसारेण हारेण हरिणीदृशाम्।  
नाधरे जायते रागो नानुरागः पयोधरे॥ 164 ॥  
(9)चन्दने विषधरान्सहामहे वस्तु सुन्दरमगु प्तिमत्कुतः।(10)  
रक्षितुं वद किमात्मसौष्ठवं सञ्चिताः खदिर कण्टकास्त्वया॥ 165 ॥  
  
(9. सर्पान्.)  
(10. रक्षारहितम्.)  
परं तदिह नास्ति यन्न खदिरैः खरैरावृतं न तेऽपि खदिरा न ये कुटिलकण्टकैरावृताः।  
 न ते कुटिलकण्टकाः किमपि ये न मर्मच्छिदः समुज्झत वृथास्थितिं बत सहध्वमध्वश्रमम्॥ 166 ॥  
%किंशुकः%॥ किंशुक(11) किं शुकमुखवत्कुसुमानि विकासयस्यनिशम्।  
यस्यां जनोऽनुरागी सा गीरेतैः कदापि नोच्चार्या॥ 167 ॥  
  
(11. पलाशवृक्ष.)  
त्यज किंशुक पुष्पिताभिमानं निजशिरसि भ्रमरोपसेवनेन।  
विकसन्नवमालिकावियोगात्कुरुते वह्निधिया त्वयि प्रवेशम्॥ 168 ॥  
उपनदिपुलिने महापलाशः पवनसमुच्छलदेकपत्त्रपाणिः।  
दवदहनविनष्टजीवितानां सलिलमिवैष ददाति पादपानाम्॥ 169 ॥  
%शाखोटः%॥ शाखोट शाल्मलिपलाशकरीरकाद्याः शृण्वन्तु पुण्यनिलयो यदसौ वसन्तः।  
युष्मभ्यमर्पयति पल्लवपुष्पलक्ष्मीं सौरभ्यसम्भवविधिस्तु विधेरधीनः॥ 170 ॥  
कस्त्वं भोः कथयामि दैवहतकं मां विद्धि शाखोटकं वैराग्यादिव वक्षि साधु विदितं कस्मादिदं कथ्यते।  
वामेनात्र वटस्तमध्वगजनः (1)सर्वात्मना सेवते न च्छायापि परोपकारकृतये मार्गस्थितस्यापि मे॥ 171 ॥  
  
(1. समित्पत्रच्छायादिभिः.)  
%पीलुः%॥ धान्याः सूक्ष्मफला अपि प्रियतमास्ते पीलुवृक्षाः क्षितौ क्षुत्क्षीणेन जनेन हि प्रतिदिनं येषां फलं भुज्यते।  
किं तैस्तत्र महाफलैरपि पुनः कल्पद्रुमाद्यैर्द्रुमैर्येषां नाम मनागपि श्रमनुदे छायापि न प्राप्यते॥ 172 ॥  
%करीरः%॥ फलं दूरतरेऽप्यास्तां पुष्णासि कुसुमैर्जनान्।  
इतरे तरवो मन्ये करीर तव किङ्कराः॥ 173 ॥  
किं पुष्पैः किं फलैस्तस्य करीरस्य दुरात्मनः।  
येन वृद्धिं समासाद्य न कृतः पत्त्रसङ्ग्रहः॥ 174 ॥  
%बिल्वः%॥ आमोदीनि सुमेदुराणि च मृदुस्वादूनि च क्ष्मारुहामुद्यानेषु वनेषु लब्धजनुषां (2)सन्तीतरेषामपि।  
किं तु श्रीफलता तवैव जयिनी मालूर दिङ्मण्डले यस्यैतानि फलानि यौवनवतीवक्षोजलक्ष्मीगृहाः॥ 175 ॥  
  
(2. फलानीति शेषः.)  
%शालिः%॥ शाखासन्ततिसन्निरुद्धनभसो भूयांस एवावनौ विद्यन्ते तरवः फलैरविकलैरार्तिच्छिदः प्राणिनाम्।  
किन्तु द्वित्रदलैरलङ्कृततनोः शालेस्तुमस्तुङ्गतां दत्त्वा येन निजं शिरः सुकृतिना को नाम न प्रीणितः॥ 176 ॥  
%कुटजः%॥ समुपागतवति दैवादवलेहां कुटज मधुकरे मा गाः।  
मकरन्दतुन्दिलानामरविन्दानामयं यतो मान्यः॥ 177 ॥  
%इक्षुः%॥ कान्तोऽसि नित्यमधुरोऽसि रसाकुलोऽसि किञ्चासि पञ्चशरकार्मुकमद्वितीयम्।  
इक्षो तवास्ति सकलं परमेकमूनं यत्सेवितो भजसि नीरसतां क्रमेण॥ 178 ॥  
परार्थे यः पीडामनुभवति भङ्गेऽपि मधुरो यदीयः सर्वेषामिह खलु विकारोऽप्यभिमतः।(3)  
न सम्प्राप्तो वृद्धिं यदि स भृशमक्षेत्रपतितः किमिक्षोर्दोषोऽसौ न पुनरगुणाया मरुभुवः॥ 179 ॥  
  
(3. गुडशर्करादिः.)  
(4)मुखे यद्वैरस्यं वपुरपि पुनर्ग्रन्थि निचितं न सन्तप्तः कोऽपि क्षणमपि भजेन्मूलमभितः।(5)  
फलं चैवाप्राप्यं वितथ(1)रसलिप्सस्य भवतस्तदिक्षोर्नायुक्तं विहितमितरैर्यत्तु दलनम्॥ 180 ॥  
  
(4. अग्रे.)  
(5. पर्वव्याप्तम्.)  
(1. वितथा दलनातिरिक्तसाधनाभावेन विफला रसस्य लिप्सा लब्धुमिच्छा यस्मिंस्तस्य.)  
%लवङ्गी%॥ अयि दुष्कृतकेन केन वत्से हलिकद्वारि लवङ्गि पुष्पितासि।  
स्तबकास्तव पांसुभिः परीताः परितः प्राङ्गणसीम्नि यल्लुठन्ति॥ 181 ॥  
लूनं मत्तमतङ्गजैः कियदपि च्छिन्नं तुषारार्दितैः शिष्टं ग्रीष्मजतीक्ष्णभानुकिरणैर्भस्मीकृतं काननम्।  
एषा कोणगता मुहुः परिमलैरामोदयन्ती दिशो हा कष्टं ललिता लवङ्गलतिका दावाग्निना दह्यते॥ 182 ॥  
सौरभ्येण समावृणोषि ककुभः पुष्णासि पुष्पं धयाल्लूतातन्तु वृथा तथापि कियतीस्त्वं यापयेर्यामिनीः।  
अस्मिन्दासपुरे परस्तत इतो विन्यस्तविस्रामिषे मालाकारमृते लवङ्गि ललितान्कस्ते गुणाञ्ज्ञास्यति॥ 183 ॥  
%कार्पासः%॥ नीरसान्यपि(2) रोचन्ते कार्पासस्य फलानि मे।  
येषां (3)गुणमयं जन्म परेषां गुह्यगुप्तये॥ 184 ॥  
  
(2. शुष्काणि.)  
(3. सूत्रमयम्.)  
श्लाघ्यं कार्पासफलं यस्य गुणैरन्ध्रवन्ति पिहितानि।  
मुक्ताफलानि तरुणीकुचकलशतटेषु विलसन्ति॥ 185 ॥  
निष्पेषोऽस्थिचयस्य दुःसहतरः प्राप्तस्तुलारोहणं ग्राम्यस्त्रीनखचुम्बनव्यतिकरस्तन्त्रीप्रहारव्यथा।  
(4)मातङ्गोक्षितमण्डवारिकणिकापानं च कूर्चाहतिः कार्पासेन परार्थसाधनविधौ किं किं न चाङ्गीकृतम्॥ 186 ॥  
  
(4. मातङ्गेनान्त्यजेनोक्षितं सिक्तं यन्मण्डवारि सिक्थद्रवोदकं तत्कणिकायाः पानम्. अतीवाशुचीति भावः.)  
%शणः%॥ भूर्जः परोपकृतये निजकवचविकर्तनं सहते।  
परबन्धाय तु शणः प्रेक्षध्वमिहान्तरं कीदृक्॥ 187 ॥  
%कण्टकारिकाः%॥ उचितं नाम नारङ्ग्यां केतक्यामपि कण्टकाः।  
रसगन्धोज्झिते किं ते कण्टकाः कण्टकारिके॥ 188 ॥  
%धत्तूरः%॥ (5)माधुर्यसाराधरितामृतस्य तत्कण्टकित्वं पनसस्य सह्यम्।  
(6)उन्मादिनो मातुलपुत्रकस्य कथं सहामो बत कण्टकित्वम्॥ 189 ॥  
  
(5. माधुर्यसारेण तुच्छीकृतममृतं यने.)  
(6. धत्तूरफलस्य.)  
धत्तूर धूर्त तरुणेन्दुनिवासयोग्ये स्थाने (7)पिशाचपतिना विनिवेशितोऽसि।  
किं कैरवाणि विकसन्ति तमः प्रयाति (8)चन्द्रोपलो द्रवति वार्धिरुपैति वृद्धिम्॥ 190 ॥  
  
(7. शङ्करेण.)  
(8. चन्द्रकान्तः)  
धत्तूरकण्टक फलप्रतिरोधबुद्ध्या वैरं वृथैव कुरुषे पनसेन सार्धम्।  
सन्तो हसन्ति न भजन्ति च चेतसा त्वां भ्रान्ता भवन्ति पुरुषास्तव सेवनेन॥ 191 ॥  
महेशस्त्वां धत्ते शिरसि (1)रसराजस्य जयिनी विशुद्धिस्त्वत्स(2)ङ्गात्कनकमयमेतत्त्रिभुवनम्।  
तनोति त्वत्सेवां ननु कनकवृक्ष त्वदपरः परः को नु स्यात्तद्यदि न सुलभीभावमभजः॥ 192 ॥  
  
(1. जयिनी उत्कर्षवती रसराजस्य पादरस्य विशुद्धिः. एतत्त्रिभुवनं कनकमयं सुवर्णमयं तनोतीत्यन्वयः.)  
(2. जातेति शेषः.)  
%पलाण्डुः%॥ कर्पूरधूलीरचितालवालः कस्तूरिकाकुङ्कुमलिप्तदेहः।  
सुवर्णकुम्भैः परिषिच्यमानो निजं गुणं मुञ्चति किं (3)पलाण्डुः॥ 193 ॥  
  
(3. कन्दर्पः.)  
%तृणानि%॥ रूढस्य सिन्धुतटमनु तस्य तृणस्यापि जन्म कल्याणम्।  
यत्सलिलमज्जदाकुलजनस्य हस्तावलम्बनं भवति॥ 194 ॥  
उत्तुङ्गैस्तरुभिः किमेभिरखिलैराकाशसंस्पर्शिभिर्धन्योऽसौ नितरामुलूपविटपी नद्यास्तटेऽवस्थितः।  
एवं यः कृतबुद्धिरुज्झितजलव्यालोलवीचीवशान्मज्जन्तं जनमुद्धरामि सहसा तेनैव मज्जामि वा॥ 195 ॥  
%कलमाः%॥ कलमाः पाकविनम्रा मूलतलाघ्रातसुरभिकह्लाराः।  
पवनाकम्पितशिरसः प्रायः कुर्वन्ति परिमलश्लाघाम्॥ 196 ॥  
अस्मानवेहि (4)कलमानलमा(5)हतानां येषां प्रचण्डमुसलैर(6)वदाततैव।  
स्नेहं(7) विमुच्य सहसा (8)खलतां प्रयान्ति ये स्वल्पपीडनवशान्न वयं तिलास्ते॥ 197 ॥  
  
(4. शालिविशेषान्.)  
(5. कण्डितानाम्.)  
(6. शुभ्रत्वम्.)  
(7. तैलम्; [पक्षे] प्रीतिम्.)  
(8. दुर्जनत्वम्; [पक्षे] खलरूपत्वम्.)  
%ताम्बूलम्%। किं वीरुधो(9) भुवि न सन्ति सहस्रशोऽन्या यासां दलानि न परोपकृतिं भजन्ते।  
एकैव वल्लिषु विराजति नागवल्ली या नागरीवदनचन्द्रमलङ्करोति॥ 198 ॥  
  
(9. लताः.)  
वल्लीनां कति न स्फुरन्ति परितः पत्त्राणि किं तैरिह स्निग्धैरप्यतिकोमलैरपि निजामेवाश्रयद्भिः श्रियम्। तानेव स्तुमहे महाजनमुखश्रीकारिजन्मव्रतान्यान्सूते नवनागरीप्रियतमांस्ताम्बूलवल्लीदलान्॥ 199 ॥  
%तुम्बी%॥ सर्वास्तु(10)म्ब्यः समकटुरसास्तुम्बिवल्लीप्रसूतास्ताः सम्बद्धा अपि कतिपया दुस्तरं तारयन्ति।  
(11)शब्दायन्ते सरसमपराः शुष्ककाष्ठे निषण्णास्तन्मध्येऽन्या ज्वलितहृदयाः (12)शोणितं सम्पिबन्ति॥ 200 ॥  
  
(10. तुम्बीफलानि.)  
(11. शब्दं कुर्वन्ति.)  
(12. रक्तम्.)  
एके तुम्बा व्रतिकरगताः पात्रतामानयन्ति गायन्त्यन्ये सरसमधुरं शुद्धवंशे विलग्नाः।  
एके तावद्ग्रथितसगुणा दुस्तरं तारयन्ति तेषां मध्ये ज्वलितहृदया रक्तमेके पिबन्ति॥ 201 ॥  
%वंशः%॥ छिन्नः सनिशितैः शस्त्रैर्विद्धश्च नवसप्तधा।  
तथापि हि सुवंशेन विरसं नापजल्पितम्॥ 202 ॥  
%कुन्दः%॥ एष षट्पदयुवा मदायतः कुन्द यापयति यामिनीस्त्वयि।  
दुर्वहा तदपि नापचीयते पद्मिनीविरहवेदना हृदि॥ 203 ॥  
सन्दर्शयस्व मधुवैभवमस्ति यत्ते रे कुन्द किं दुरभिमानमुरीकरोषि।  
एतन्न चेतसि करोषि सरोजबन्धुः पुष्पंधयोऽपि मम सौरभमातनोति॥ 204 ॥  
%कमलानि% ॥ वरमश्रीकता लोके नासमानसमानता।  
इतीव कुमुदोद्भेदे कमलैर्मुकुलायितम्॥ 205 ॥  
प्रसारितकरे मित्त्रे जगदुद्द्योतकारिणि।  
किं न कैरव लज्जा ते कुर्वतः कोशसंवृतिम्(1)॥ 206 ॥  
  
(1. कोशसम्वरणम्.)  
लक्ष्मीसम्पर्कजातोऽयं दोषः पद्मस्य निश्चितम्।  
यदेष गुणसन्दोहधाम्नि चन्द्रे पराङ्मुखः॥ 207 ॥  
अन्तश्छिद्राणि(2) भूयांसि (3)कण्टका बहवो बहिः।  
कथं कमलनालस्य नाभूवन्भङ्गुरा गुणाः।(4)॥ 208 ॥  
  
(2. रन्ध्राणि; [पक्षे] दोशस्थानानि.)  
(3. शूका; [पक्षे] खलाः.)  
(4. सौभाग्यादयः; [पक्षे] तन्तयः.)  
मालतीमुकुला याताः कुन्दा मन्दायितास्तथा।  
पङ्कज त्वामिदॄं ब्रूमः कुत्र यातु मधुव्रतः॥ 209 ॥  
पङ्कज (5)जलेषु वासः प्रीति(6)र्मधुपेषु (7)कण्टकैः सङ्गः।  
यद्यपि तदपि तवैतच्चित्रं (8)मित्त्रोदये हर्षः॥ 210 ॥  
  
(5. उदकेषु; (पक्षे जलयोः सावर्ण्यात्) जडेषु मूर्खेषु.)  
(6. भ्रमरेषु; [पक्षे] मद्यपेषु.)  
(7. स्वाङ्गरुहैः; [पक्षे] दुष्टैः.)  
(8. सूर्यः; [पक्षे] स्निग्धः.)  
कुसुमं कोशातक्या विकसति रात्रौ दिवा च कूष्माण्ड्याः।  
अलिकुलनिचयै रुचिरं किं तु यशः कुमुदकमलयोरेव॥ 211 ॥  
उदितवति द्विजराजे कस्य न हृदये मुदः पदं दधति।  
सङ्कुचसि कमल यदयं हर हर वामो विधिर्भवतः॥ 212 ॥  
एते हि गुणाः पङ्कज सन्तोऽपि न ते प्रकाशमायान्ति।  
यल्लक्ष्मीवसतेस्तव मधुपैरुपजीव्यते कोशः॥ 213 ॥  
पद्मिनि किमिति क्रीडसि मधुपैर्लज्जालवोऽपि न हि किं ते।  
हर हर विस्मृत्योक्तं क्व नु लज्जा (9)सवितृरक्तायाः॥ 214 ॥  
  
(9. सूर्यानुरक्तायाः; [पक्षे] सविता पिता तस्मिन्रक्तायाः पितृगामिन्या इत्यभिप्रायः.)  
किं कुप्यसि कस्मैचन सौरभसाराय कुप्य निजमधुने।  
यस्य कृते शतपत्त्र प्रतिपत्त्रं तेऽद्य मृग्यते भ्रमरैः॥ 215 ॥  
अयि मकरन्दस्यन्दिनि पद्मिनि मन्ये तवैव सुभगत्वम्।  
(10)पुष्पवतीमपि भवतीं त्यजति न वृद्धः (11)शुचिर्हंसः(12)॥ 216 ॥  
  
(10. पुष्पयुक्ताम्; [पक्षे] रजस्वलाम्.)  
(11. श्वेतः; [पक्षे] पवित्रः.)  
(12. राजहंसः; [पक्षे] परमहंसः.)  
मधुप इव मारुतेऽस्मिन्मा सौरभलोभमम्बुजिनि मंस्थाः।  
लोकानामेव मुदे महितोऽप्यात्मामुनार्थितां नीतः॥ 217 ॥  
न कुले वापि न शीले न वास्ति रूपेऽपि कश्चिदुत्कर्षः।  
यत्पुष्णाति मिलिन्दानरविन्द महत्त्वमेतत्ते॥ 218 ॥  
रे पद्मिनीपत्त्र भवच्चरित्रं चित्रं प्रतीमो वयमत्र किञ्चित्।  
त्वं पङ्कजन्मापि यदच्छभावादपि स्पृशस्यम्बु न पङ्कसङ्गि॥ 219 ॥  
जनिः सरोङ्कादतिपङ्किनो यद्यल्लोलुपैर्वा मधुपैर्विहारः।  
कलङ्क एवैष कुमुद्वतीनां (1)कलङ्किनः किं तु कलावतीनाम्॥ 220 ॥  
  
(1. चन्द्रस्य.)  
अपि त्वया कैरविणि व्यधायि मुधा सुधाबन्धुनि बन्धुभावः।  
जनापवादः परितः प्रयातः समागमो हन्त न जातु जातः॥ 221 ॥  
कमलिनि (2)मलिनीकरोषि चेतः किमिति बकैर(3)वहेलितान(4)भिज्ञैः।  
परिणतमकरन्दमार्मिकास्ते(5) जगति भवन्तु चिरायुषो मिलिन्दाः(6)॥ 222 ॥  
  
(2. कलुषीकरोषि.)  
(3. अवहेलां नीता. तिरस्कृतेति यावत्.)  
(4. अपण्डितैः.)  
(5. मर्मज्ञाः.)  
(6. भ्रमराः.)  
रुचिरतिरुचिरा शुचित्वमुच्चैः शिरसि धृतः स्वयमेव शंकरेण।  
कमलिनि मलिनीकरोषि कस्मान्मुखमिदमिन्दुमुदीक्ष्य लोककान्तम्॥ 223 ॥  
नलिनि निपुणतां वदामि किं ते भ्रमरविलासिनि लास्यलालसायाः।  
त्रिभुवननयनोत्सवं यदिन्दुं नयसि न हन्त दृगन्तवर्त्मसीमाम्॥ 224 ॥  
स्वच्छन्दं दलदरविन्द ते मरन्दं विन्दन्तो विदधतु गुञ्जितं मिलिन्दाः।  
आमोदानथ (7)हरिदन्तराणि नेतुं नैवान्यो जगति (8)समीरणात्प्रवीणः॥ 225 ॥  
  
(7. दिगन्तराणि.)  
(8. वायोः.)  
यावत्त्वां न खलु हसन्ति कैरविण्यो यावत्त्वां तरणिकराः परामृशन्ति।  
यावत्ते मधुविभवो नवोऽस्ति तावन्माध्वीकं वितर सरोज षट्पदेभ्यः॥ 226 ॥  
रे पद्मिनीदल तवात्र मया चरित्रं दृष्टं विचित्रमिव यद्विदितं ध्रुवं तत्।  
यैरेव शुद्धसलिलैः परिपालितस्त्वं तेभ्यः पृथग्भवसि (9)पङ्कभवोऽसि यस्मात्॥ 227 ॥  
  
(9. कर्दमोत्पन्नः.)  
कामं भवन्तु मधुलम्पटषट्पदौघसङ्घट्टघर्घरघनध्वनयोऽब्जखण्डाः।  
गायन्नपि श्रुतिसुखं विधिरेष यत्र भृङ्गः स कोऽपि धरणीधरनाभिपद्मः॥ 228 ॥  
विभ्रम्य काननमसौ दिवसावसाने त्वय्येव षट्पदयुवा हृदयं बबन्ध।  
राजीव चेन्मलिनिमानमुरीकरोषि कः स्यादहो मधुलिहामधुनावलम्बः॥ 229 ॥  
स्वामोदवासितसमग्रदिगन्तराला रक्ता मनोहरशिखा सुकुमारमूर्तिः।  
सेव्या सरोजकलिका तु यदैव जाता नीतस्तदैव विधिना मधुपोऽन्यदेशम्॥ 230 ॥  
किं बान्धवेन रविणा हरिणाथ किंवा लक्ष्म्या च किं च (10)जलजोदरजेन किं वा।  
एतस्य शुद्धचरितस्य सरोरुहस्य नैषा तुषारजनिता शमिता विपत्तिः॥ 231 ॥  
  
(10. ब्रह्मणा.)  
लक्ष्मीनिवास इति वारिरुहां प्रसिद्धिरन्वेषिताः कतिपया (11)वरटास्तु सन्ति।  
राज्ञि प्रसारितकरे किमहं ददामि सङ्कोचितं वदनमम्बुरुहैरितीव॥ 232 ॥  
  
(11. हंस्यः; [पक्षे] कपर्दकाः.)  
लक्ष्मीः स्वयं निवसति त्वयि लोकधात्रि मित्त्रेण चापि विहितोऽस्ति दृढोऽनुरागः।  
बन्दीव गायति गुणांस्तव चञ्चरीकः कः पुण्डरीक तव साम्यमुरीकरोति॥ 233 ॥  
अयि दलदरविन्द स्यन्दमानं मरन्दं तव किमपि लिहन्तो मञ्जु गुञ्जन्तु भृङ्गाः।  
दिशि दिशि निरपेक्षस्तावकीनं विवृण्वन्परिमलमयमन्यो बान्धवो गन्धवाहः॥ 234 ॥  
समुत्पत्तिः स्वच्छे सरसि हरिहस्ते निवसनं निवासः (1)पद्मायाः सुरहृदयहारी परिमलः।  
गुणैरेतैरन्यैरपि च ललितस्याम्बुज तव द्विजोत्तंसे(2) हंसे यदि रतिरतीवोन्नतिरियम्॥ 235 ॥  
  
(1. लक्ष्म्याः.)  
(2. पक्षिश्रेष्ठे.)  
नालस्य प्रसरो जलेष्वपि कृतावासस्य कोशे रुचिर्दण्डे कर्कशता मुखेऽतिमृदुता मित्त्रे महान्प्रश्रयः।  
आमूलं गुणसंग्रहव्यसनिता द्वेषश्च दोषाकरे(3) यस्यैषा स्थितिरम्बुजस्य वसतिर्युक्तैव तत्र श्रियः॥ 236 ॥  
  
(3. दोषानामाकरे; [पक्षे] चन्द्रे.)  
नीरान्निर्मलतो जनिर्मधुरता वामामुखस्पर्धिनी वासो यस्य हरेः करे परिमलो (4)गीर्वाणचेतोहरः।  
सर्वस्वं तदहो महाकविगिरां कामस्य चाम्भोरुह त्वं चेत्प्रीतिमु(5)रीकरोषि मधुपे किं त्वां प्रति ब्रूमहे॥ 237 ॥  
  
(4. देवमनोहरः.)  
(5. अङ्गीकरोषि.)  
एकस्मिञ्जनिरावयोः समजनि स्वच्छे सरोवारिणि भ्रातः काचिदिहैव कानिचिदहान्यत्र व्यतीतानि नौ।  
लब्धं तामरसं त्वया मृगदृशां लीलावतंसास्पदं शैवालं विलुठामि पामरवधूपादाहते पाथसि॥ 238 ॥  
वैमुख्यं मृगलाञ्छनस्य मनसो निर्माति मे न व्यथां नो दूये चिरलालिता मधुलिहः सर्पन्ति यन्नान्तिकम्।  
जल्पन्तीव दुरक्षराणि मधुपक्षेणीरवच्छद्मना यत्कादम्ब कुमुद्वती हसति मां तन्मे मनस्ताम्यति॥ 239 ॥  
सम्भूतिस्तव मानसे सरसिज त्वत्सौरभैर्वासिताः सर्वास्ताः ककुभस्तवास्ति परमो बन्धुर्विवस्वानिति।  
त्वं चेदद्य गुणानवद्य शिशिरे शीतानिलैः शीर्यसि प्रायः प्राप्तमिदं तदत्र परमं दिष्टेऽब्ददृष्टं बलम्॥ 240 ॥  
खद्योतास्तरला भवन्ति भगवानस्तंगतो भानुमान्कोकः शोकमुपैति मत्तमनसः क्रेङ्कुर्वते कौशिकाः।  
इत्थं चेत्सदसद्विवेकविधुरो धाता तदेतादृशं न द्रष्टव्यमितीव मुद्रितवती पद्मेक्षणं पद्मिनी॥ 241 ॥  
पौलोमीपतिकानने विलसतां गीर्वाणभूमीरुहां येन घ्रातसमुज्झितानि कुसुमान्याजघ्रिरे निर्जरैः।  
तस्मिन्नद्य मधुव्रते विधिवशान्माध्वीकमाकाङ्क्षति त्वं चेदञ्चसि लोभमम्बुज तदा किं त्वां प्रति ब्रूमहे॥ 242 ॥  
%लताः%॥ लतानामेतासामुदितकुसुमानां मरुदयं मतं लास्यं दत्त्वा श्रयति भृशमामोदमसमम्।  
लतास्त्वध्वन्यानामहह दृशमादाय सहसा ददत्याधिव्याधिभ्रमिरुदितमोहव्यतिकरम्॥ 243 ॥  
वृक्षान्योक्तयः।>  
  
%शिवः%॥ भस्मनि स्मररिपोरनुरागो हीयते न घनसारपरागः।  
भूषणं यदि फणी न मणीनां काचिदप्यपचितिर्न च हेम्नः॥ 1 ॥  
उरसि फणिपतिः शिखी ललाटे शिरसि विधुः सुरवाहिनी जटायाम्।  
प्रियसखि कथयामि किं रहस्यं पुरमथनस्य रहोऽपि संसदेव॥ 2 ॥  
इयं तावल्लीला यदधिरुरुहे वृद्धवृषभो यदुन्नेहे रुण्डं यदिह चितिभस्मापि लिलिपे।  
अयं को व्यापारो यदतिलकि भाले हुतवहो यदग्रैवि व्यालो यदकवलि हालाहलमपि॥ 3 ॥  
बिभ्राणे त्वयि भस्म कः समभवन्मन्दादरश्चन्दने कः क्षौमं कलयाञ्चकार न कृती कृत्तिं वसाने त्वयि।  
धत्तूरस्पृहयालुतां त्वयि गते तत्याज कः केतकीं स्वातन्त्र्याजहिहि त्वमीश्वर गुणाल्लोकोऽस्ति तद्ग्राहकः॥ 4 ॥  
(1)त्वं चेत्सञ्चरसे वृषेण लघुता का नाम दिग्दन्तिनां व्यालैः काञ्चनकुण्डलानि कुरुषे हानिर्न हेम्नः पुनः।(2)  
(3)मूर्ध्ना चेद्वहसे जडांशुमयशः किं नाम लोकत्रयीदीपस्या(4)म्बुजबान्धवस्य जगतामीशोऽसि किं ब्रूमहे॥ 5 ॥  
  
(1. नन्दिना.)  
(2. दिग्गजानाम्.)  
(3. जलांशुं चन्द्रम्; [पक्षे] जडांशुम्.)  
(4. सूर्यस्य.)  
छेत्सि ब्रह्मशिरो यदि (5)प्रथयसि प्रेतेषु सख्यं यदि क्षीबः(6) क्रीडसि (7)मातृभिर्यदि रतिं धत्से श्मशाने यदि।  
सृष्ट्वा संहरसि प्रजा यदि तथाप्याधाय भक्त्या मनः कं सेवे करवाणि किं त्रिजगती शून्या त्वमेवेश्वरः॥ 6 ॥  
  
(5. ख्यापयसि.)  
(6. मत्तः.)  
(7. ब्राह्म्यादिभिः.)  
%परशुरामः%॥ त्वं जामदग्न्य जननीवधपातकेन सन्दूषितः क्रतुविदां धुरि नाभविष्यः।  
गीर्वाणवन्द्यचरणस्तव चन्द्रमौलिराचार्यकं स भगवान्यदि नाकरिष्यत्॥ 7 ॥  
%रामचन्द्रः%॥ सङ्ग्रामाङ्गणमागते दशमुखे सौमित्रिणा विस्मितं सुग्रीवेण विवर्तितं हनुमता व्यालोलमालोकितम्।  
श्रीरामेण परंतु पीनपुलकस्फूर्जत्कपोलश्रिया सान्द्रानन्दरसालसा निदधिरे बाणासने दृष्टयः॥ 8 ॥  
%सीता%॥ वनान्ते खेलन्ती शशकशिशुमालोक्य चकिता भुजप्रान्तं भर्तुर्भजति भयहर्तुः सपदि या।  
अहो सेयं सीता दशवदननीता हलरदैः परीता रक्षोभिः श्रयति विवशा कामपि दशाम्॥ 9 ॥  
%इन्द्रः%॥ (1)जम्भारिरेव जानाति रम्भासंयोगविभ्रमम्।  
(2)घटीचेटीविटः किंस्विज्जानात्य मरकामिनीम्॥ 10 ॥(3)  
  
(1. इन्द्रः.)  
(2. घटवाहिका दासी तस्या जारः.)  
(3. देवाङ्गनाम्.)  
%स्मरः%॥ पुरो गीर्वाणानां निजभुजबलाहोपुरुषिकामहो कारं कारं पुनभिदि शरं सम्मुखयतः।  
स्मरस्य स्वर्बालानयनशुभमालार्चनपदं वपुः सद्यो भालानलभसितजालास्पदमभूत्॥ 11 ॥  
%आकाशम्%॥ यः पीयूषसहोदरैः स्नपयति ज्योत्स्नाजलैः सर्वतो यश्च त्वामधिकाधिकं ज्वलयति प्रोद्दामतापैः करैः।  
भ्रातर्व्योम तयोरपि स्थितिमिह व्यातन्वतो विक्रिया निर्मुक्तस्य महत्त्वमेतदसमं दूरेऽधिरूढं तव॥ 12 ॥  
%पृथ्वी%॥ विश्वास्य मधुरवचनैः साधून्ये वञ्चयन्ति नम्रतमाः।  
तानपि दधाति मातः (4)काश्यपि (5)यातस्तवापि च विवेकः॥ 13 ॥  
  
(4. भूमे.)  
(5. गतः.)  
%जलम्%॥ शैत्यं नाम गुणस्तवैव सहजः स्वाभाविकी स्वच्छता किं ब्रूमः शुचितां भवन्ति शुचयः स्पर्शेन यस्यापरे।  
किं वातः परमुच्यते स्तुतिपदं यज्जीवनं देहिनां त्वं चेन्नीचपथेन गच्छसि पयः कस्त्वां निरोद्धुं क्षमः॥ 14 ॥  
अब्जं त्वज्जमथाब्जभूस्तत इदं ब्रह्माण्डमण्डात्पुनर्विश्वं स्थावरजङ्गमं तदितरत्त्वन्मूलमित्थं पयः।  
धिक्त्वां चोर इव प्रयासि निभृतं निर्गत्य जालान्तरैर्बध्यन्ते विवशास्त्वदेकशरणास्त्वामाक्षिता जन्तवः॥ 15 ॥  
%मारुतः%॥ (6)सन्ना नाविकधोरणी निपतिता (7)मध्ये जलं क्षेपणी पन्थाः पर्वतदुर्गमो (8)घनघनच्छन्नश्च (9)तारापथः।  
हंहो मारुत दुस्तरो जलनिधिः (10)शीर्णा च नौः साम्प्रतं मध्ये मज्जय वा तटं गमय वा हस्ते तवास्ते द्वयम्॥ 16 ॥  
  
(6. गलिता.)  
(7. जलमध्ये.)  
(8. निबिडघाच्छादितः.)  
(9. अन्तरिक्षम्.)  
(10. भिन्ना.)  
%मृगतृष्णिका%॥ जलभ्रमोत्पत्तिकृतो गुणौघान् प्रकाशयन्त्यां मृगतृष्णिकायाम्।  
जलाशयभ्रान्तिरभून्ममैषा प्रभूतसन्तापकरी पिपासा॥ 17 ॥  
%सुवर्णम्%॥ अग्निदाहे न मे दुःखं छेदे न निकषे न वा।  
यत्तदेव महद्दुःखं गुञ्जया सह तोलनम्॥ 18 ॥  
न वै ताडनात्तापनाद्वह्निमध्ये न वै विक्रयात्क्लिश्यमानोऽहमस्मि।  
सुवर्णस्य मे मुख्यदुःखं तदेकं यतो मां जना गुञ्जया तोलयन्ति॥ 19 ॥  
%मौक्तिकम्%॥ अत्यच्छेनाविरुद्धेन सुवृत्तेनातिचारुणा।  
अन्तर्भिन्नेन सम्प्राप्तं मौक्तिकेन निबन्धनम्॥ 20 ॥  
हृदये कुरु सञ्चयं गुणानां यदि रे वाञ्छसि नासिके निवासम्।  
इति मौक्तिक ते वदामि नूनं गुणहीनो नहि नासिके विभाति॥ 21 ॥  
रत्नाकरे परिहृता वसतिः किमन्यदङ्गीकृतः कठिनवेधनदुःखभारः।  
वक्षोजकुम्भपरिरम्भणलोलुपेन किं किं न तेन विहितं बत मौक्तिकेन॥ 22 ॥  
%सुवर्णकारः%॥ हे हेमकार परदुःखविचारमूढ किं मां मुहुः क्षिपसि वारशतानि वह्नौ।  
सन्दीप्यते मयि सुवर्णगुणातिरेको लाभः परं तव मुखे खलु भस्मपातः॥ 23 ॥  
%हारः%॥ मुक्ताहार गुणीभूय नोपसर्प्यः स्तनस्त्वया।  
विभवे यस्य काठिन्यं व्यर्थं तदुपसर्पणम्॥ 24 ॥  
(1)गुणवतस्तव हार न युज्यते परकलत्रकुचेषु विलुण्ठनम्।  
(2)स्पृशति शीतकरो जघनस्थलीमुचितमस्ति तदेव कलङ्किनः।(3)॥ 25 ॥  
  
(1. सूत्रवतः; [पक्षे] गुणयुक्तस्य.)  
(2. चन्द्रः.)  
(3. कलङ्कयुक्तस्य.)  
सद्वृत्तसद्गुणविचित्रमहार्हकान्ते कान्ताघनस्तनतटाञ्चितचारुमूर्ते।  
आः पामरीकठिनकण्ठविलग्नभङ्ग हा हार हारितमहो भवता गुणित्वम्॥ 26 ॥  
दीर्णोऽपि चेत्कनकसूत्रनिवेशनाय मुक्ताकलाप किमतो भवतो विषादः।  
यत्पञ्चबाणजयमङ्गलहेमकुम्भकुम्भस्तनीस्तनतटे भवितानुषङ्गः॥ 27 ॥  
अन्येऽपि सन्ति कति नो गुणिनो जगत्यां हार त्वमेव गुणिनामुपरि स्थितोऽसि।  
एणीदृशामुरसि नित्यमवस्थितस्य सद्वृत्तता च शुचिता च न खण्डिता यत्॥ 28 ॥  
येनाकारि महीभृतामविरलं कण्ठेषु लीलायितं येन प्रापि सरोजसुन्दरदृशां तुङ्गस्तनालिङ्गनम्।  
जातं येन गजेन्द्रगण्डपुलिने साधारणं गुञ्जया मुक्तादाम तदेव पामरपुरे नावाप कां कां दशाम्॥ 29 ॥  
%कञ्चुकः%॥ श्रीमता कथय कञ्चुक पूर्वं कानि कानि सुकृतानि कृतानि।  
जन्म यापयसि येन समस्तं हारहृद्यहृदये हरिणाक्ष्याः॥ 30 ॥  
%कण्डलम्%॥ यत्पूर्वं पवनाग्निशस्त्रसलिलैश्चीर्णं तपो दुष्करं तस्यैतत्फलमीदृशं परिणतं यज्जातरूपं(4) वपुः।  
मुग्धापाण्डुकपोलचुम्बनसुखं सङ्गश्च रत्नोत्तमैः प्राप्तं कुण्डल वाञ्छसे किमपरं यन्मूढ दोलायसे॥ 31 ॥  
  
(4. सौवर्णं च.)  
%नासाभूषणम्%॥ हारस्यातिदुरापमस्ति भुवने हे नासिकाभूषण त्वत्सौभाग्यमिति प्रतीहि वनितावक्त्रेन्दुकान्तिप्रद।  
यत्कान्तातनुसङ्गमाय सहते सोऽन्तर्विभेदव्यथां सा नासा पुटभेटनादपि भवत्सङ्गं यतो वाञ्छति॥ 32 ॥  
%वलयः%॥ गुणानामज्ञानादनुभवतु तावत्प्रतिपदं मुहुर्बाहुच्छेदव्यतिकरमसौ स्वर्णवलयः।  
अपि ज्ञाते तत्त्वे तव गुणसमुद्रस्य पुरतः समं गुञ्जापुञ्जैस्तुलनमतिलज्जाकरमिदम्॥ 33 ॥  
%रङ्गः%॥ हे रङ्ग हेमतुलया तुलितोऽसि नित्यं मानं जहीहि किमु पश्यसि नो विशेषम्।  
स्वर्णं सरत्नघटितं नृपशेखरेषु त्वं पाप पामरवधूचरणेषु लीनः॥ 34 ॥  
%वीणादण्डः%॥ यदेतत्कामिन्याः सुरतविरतौ पल्लवरुचा करेणानीतस्त्वं वससि सह हारेण गुणिना।(1)  
मुहुः कुर्वन्गीतं कुचकलशपीठोपरि लुठन्नये वीणादण्ड प्रकटय फलं कस्य तपसः॥ 35 ॥  
  
(1. गुणयुक्तेन.)  
%मुरली%॥ माधवस्य मुरली मुखलग्ना रागमावहतु किंतु वयस्ये।  
वंशजाहमिति मास्तु सगर्वा या बिभर्ति बहुशो विवराणि॥ 36 ॥  
परिपीड्य करद्वयेन गाढं परपुंसा परिचुम्बिताननापि।  
मुरली महनीयवंशजाता मुहुराक्रन्दममन्दमातनोति॥ 37 ॥  
%कुविन्दः%॥ भ्रातर्ग्राम्यकुविन्द कन्दलयता वस्त्राण्यमूनि त्वया गोणीविभ्रमभाजनानि सुबहून्यात्मा किमायास्यते।  
किं त्वेकं रुचिरं चिरादभिनवं वासस्तदासूत्र्यतां यन्नोज्झन्ति कुचस्थलात्क्षणमपि क्षोणीभुजां वल्लभाः॥ 38 ॥  
%लाङ्गलिकः%॥ रे लाङ्गलिक निषद्याक्रोडे लोहं पुरा यदद्राक्षीः।  
(2)स्पर्शस्पर्शविशेषात्तदखिलमजनिष्ट हेम नृपयोग्यम्॥ 39 ॥  
  
(2. स्पर्शो मणिविशेषः.)  
%कर्णधारः%॥ दुर्गा नदी शिथिलबन्धविडम्बिनी नौरभ्युन्नता जलमुचो विषमः समीरः।  
आरूढवान्निजकुटुम्बयुतोऽध्वनीनस्तत्कर्णधार कुरु यत्सदृशं कुलस्य॥ 40 ॥  
जीर्णा तरिः सरिदियं च गभीरनीरा नक्राकुला वहति वायुरतिप्रचण्डः।  
तार्याः स्त्रियश्च शिशवश्च तथैव वृद्धास्तत्कर्णधारभुजयोर्बलमाश्रयामः॥ 41 ॥  
%तैलिकः%॥ अमी तिलास्तैलिक नूनमेतां स्नेहादवस्थां भवतोपनीताः।  
द्वेष्योऽभविष्यद्यदमीषु नूनं तदा न जाने किमिवाकरिष्यः॥ 42 ॥  
%पञ्जरलावकः%॥ भ्रातः पञ्जरलावक मा कुरु सन्तोषमन्यनिधनेन।  
प्रातस्तवैव धातुः स्वामित्वं किं न जानासि॥ 43 ॥  
%व्याधः%॥ एको विश्वसतां (3)हराम्यपघृणः प्राणानहं प्राणिनामित्येवं परिचिन्त्य मा स्वमनसि व्याधानुतापं कृथाः।  
भूपानां भवनेषु किंच विमलक्षेत्रेषु गूढाशयाः साधूनामरयो वसन्ति कति नो त्वत्तुल्यकक्षाः खलाः॥ 44 ॥  
  
(3. निष्करुणः.)  
सर्वोद्वेगकरं मृगादनममुं सन्त्यज्य हा धिक्त्वया लोकस्यानपकारिणं गिरिनदीतिराटवीनिर्वृतम्।  
अश्नन्तं तृणमेणशावमदयं व्याधघ्नतामुं वृथा देवो दुर्बलघातकोऽयमिति सा गाथा यथार्थीकृता॥ 45 ॥  
%विषमन्त्री%॥ भेकेन(1) क्वणता सरोषपरुषं यत्कृष्णसर्पानने दातुं कर्णचपेट(2)मुज्झितभिया हस्तः समुल्लासितः।  
यच्चाधोमुखमक्षिणी विदधता नागेन तूष्णीं स्थितं तत्सर्वं विषमन्त्रिणो भगवतः कस्यापि लीलायितम्॥ 46 ॥  
  
(1. मण्डूकेन.)  
(2. निर्भयेन.)  
%मालाकारः%॥ तोयैरल्पैरपि करुणया भीमभानौ निदाघे मालाकार व्यरचि भवता या तरोरस्य पुष्टिः।  
सा किं शक्या जनयितुमिह प्रावृषेण्येन वारां धारासारानपि विकिरता विश्वतो वारिदेन॥ 47 ॥  
%कायस्थः%॥ विप्रेभ्यः साधुदानं रिपुजनसुहृदां चोपकारान्कुरु त्वं सौजन्यं बन्धुवर्गे निजहितमुचितं स्वामिकार्यं यथार्थम्।  
श्रोत्रे ते तथ्यमेतत्कथयति सततं लेखनी भाग्यशालिन्नो चेन्नष्टेऽधिकारे मम मुखसदृशं तावकास्यं भवेद्धि॥ 48 ॥  
%कविः%॥ कस्त्वं भोः कविरस्मि तत्किमु सखे क्षीणोऽस्यनाहारतो धिग्देशं गुणिनोऽपि दुर्मतिरियं देशं न मामेव धिक्।  
पाकार्थी क्षुधितो यदैव विदधे पाकाय बुद्धिं तदा विन्घ्ये नेन्धनमम्बुधौ न सलिलं नान्नं धरित्रीतले॥ 49 ॥  
%बालाः%॥ ये शिरसा निहिता अपि न भवन्ति सखे समानसुखदुःखाः।  
चिकुरा इव ते बाला एव जरापाण्डुभावेऽपि॥ 50 ॥  
%शैलूषः%॥ वंशः प्रांशुरसौ घुणव्रणमयो जीर्णा वरत्रा इमाः कीलाः कुण्ठतया विशन्ति न महीमाहन्यमाना अपि।  
आरोहव्यवसायसाहसमिदं शैलूष सन्त्यज्यतां दूरे श्रीर्निकटे कृतान्तमहिषग्रैवेयघण्टारवः॥ 51 ॥  
%कुशीलवाः%॥ मौलिः स्वर्णकिरीटकान्तिरुचिरः केयूरभव्यौ भुजौ त्वद्भृत्याः किल कञ्चुकिप्रभृतयो देवेति विज्ञाप्यसे।  
इत्थं कल्पनया कुशीलव नृपाहंकारदार्ढ्यं वृथा नृत्यान्ते भवतो भविष्यति मसीमात्रावशेषं वपुः॥ 52 ॥  
%बाला%॥ स्रग्दाम मूर्धनि निधेहि गवेधुकानां गुञ्जामयीमुरसि धारय हारयष्टिम्।  
बाले कलावति चिरं पतितासि पल्लौ तल्लौहमन्यदपि भूषणमेषणीयम्॥ 53 ॥  
%पल्लीपतिपुत्री%॥ एतन्मन्दविपक्वतिन्दुकफलश्यामोदरापाण्डुरप्रान्तं हन्त पुलिन्दसुन्दरकरस्पर्शक्षमं लक्ष्यते।  
तत्पल्लीपतिपुत्रि कुञ्जरकुलं कुम्भाभयाभ्यर्थना दीनं त्वामनुनाथते कुचयुगं पत्त्रावृतं मा कृथाः॥ 54 ॥  
%पान्थः%॥ न यत्र गुणवत्पात्रमेकमप्यस्ति सन्निधौ।  
कस्तत्र भवतः पान्थ कूपाम्बुग्रहणाग्रहः॥ 55 ॥  
वापी कापि कदापि न श्रुतचरी को वेद कीदृक्सरो व्योमाम्भोजवनीव चात्र तटिनी कैर्नाम विज्ञायते।  
हंहो पान्थ दुरन्तसाहसभरैरत्रागतं चेन्मरौ मण्डूकाकुलपङ्कसङ्कुलजलादन्धोः(1) कबन्धं(2) पिब॥ 56 ॥  
  
(1. कूपात्.)  
(2. जलम्.)  
%कस्तूरिका%॥ अयि त्यक्तासि कस्तूरि पामरैः पङ्कशङ्कया।  
अलं खेदेन भूपालाः किं न सन्ति महीतले॥ 57 ॥  
यद्यपि दैवाल्लब्धा कस्तूरीभूमिरत्र भूरितरम्।  
नेया किमसौ तदपि हि शौचार्यं(3) जानता पुंसा॥ 58 ॥  
  
(3. हस्तपादादिक्षालनार्थम्.)  
दुर्लीलपल्लीपतिपुत्रहस्ते कस्तूरि कस्ते वद दुर्विपाकः।  
आरभ्य सौरभ्यकथासु मौनं मालिन्यमात्रे वचसोऽवकाशः॥ 59 ॥  
अयि बत गुरुगर्वं मा स्म कस्तूरि यासीरखिलपरिमलानां मौलिना सौरभेण।  
गिरिगहनगुहायां लीनमत्यन्तदीनं स्वजनकममुनैव प्राणहीनं करोषि॥ 60 ॥  
जन्मस्थानं न खलु विमलं वर्णनीयो न वर्णो दूरे पुंसां वपुषि रचना पङ्कशङ्कां करोति।  
यद्यप्येवं सकलसुरभिद्रव्यगर्वापहारी को जानीते परिमलगुणः कोऽपि कस्तूरिकायाः॥ 61 ॥  
%दीपः%॥ रक्ष पात्रगतं स्नेहं प्रदीप (4)श्रीविवर्धनम्।  
प्रयास्यन्ति विना तेन भस्मत्वं यद्भवद्गुणाः॥ 62 ॥  
  
(4. शोभा.)  
बहिरतिनिर्मलरूपं वहतस्ते दीप दैवतो जगति।  
अवगतमचिरादान्तरमौज्ज्वल्यं कज्जलद्वारा॥ 63 ॥  
न मणेरितोऽधिका भा नो मृदुता न प्रकाशसमता वा।  
अचिरस्थितिरिति दीपो न हि बहुमूल्योऽभवत्प्रायः॥ 64 ॥  
यां कान्तिं वहसि परां प्रदीप भद्र स्वीयासाविति हृदि मा स्म मन्यथास्त्वम्।  
सस्नेहे त्वयि निशि भानुनाहितासौ नैवं चेदहनि सति क्व वा गता सा॥ 65 ॥  
प्रदीप किमु कुप्यसि प्रलयमारुतप्रज्वलत्प्रभापटलपाटलप्रकटपावकव्यक्तये।  
त्वमङ्ग किमु कामिनीकुचतटीपटीपल्लवप्रकम्पनपरिस्फुरत्पवनलेशपारं गतः॥ 66 ॥  
 रे रे दीप तिरस्कृताखिलतमःस्तोमारिवर्गस्य ते रात्रौ गूढनिजाङ्गपाति शलभाघातेन किं पौरुषम्।  
तत्कर्माचर येन तावकयशो भूयात्प्रभाते पुनर्न स्नेहो न च सा दशा नहि परं ज्योतिः परं स्थास्यति॥ 67 ॥  
%तुला%॥ गुरुषु मिलितेषु शिरसा प्रणमसि लघुषून्नता समेषु समा।  
उचितज्ञासि तुले किं तुलयसि गुञ्जाफलैः कनकम्॥ 68 ॥  
प्राप्य प्रमाणपदवीं को नामास्ते तुलेऽवलेपस्ते।  
नयसि गरिष्ठमधस्तात्तदितरमुच्चैस्तरां कुरुषे॥ 69 ॥  
%कुम्भः%॥ दृढतरगलकनिबन्धः कूपनिपातोऽपि कलश ते धन्यः।  
यज्जीवनदानैस्त्वं तर्षामर्षं नृणां हरसि॥ 70 ॥  
श्लाघ्यं नीरसकाष्ठताडनशतं श्लाघ्यः प्रचण्डातपः क्लेशः श्लाघ्यतरः सुपङ्कनिचयैः श्लाघ्योऽतिदाहानलः।  
यत्कान्ताकुचपार्श्वबाहुलतिकाहिन्दोललीलासुखं लब्धं कुम्भवर त्वया नहि सुखं दुःखैर्विना लभ्यते॥ 71 ॥  
%कलशः%॥ भ्रातः (1)काञ्चनलेपगोपितबहिस्ताम्राकृते सर्वतो मा भैषीः कलश स्थिरो भव चिरं देवालयस्योपरि।  
ताम्रत्वं गतमेव काञ्चनमयी कीर्तिः स्थिरा तेऽधुना नान्तस्तत्त्वविचारणप्रणयिनो लोका बहिर्बुद्धयः॥ 72 ॥  
  
(1. काञ्चनलेपेन गोपिता बाह्या ताम्राकृतिर्यस्य.)  
%दुग्धम्॥% को हि तुलामधिरोहति शुचिना दुग्धेन सहजमधुरेण।  
तप्तं विकृतं मथितं तथापि यत्स्नेहमुद्गिरति॥ 73 ॥  
%बडिशदण्डाः%॥ यत्सद्गुणोऽपि सरलोऽपि तटस्थितोऽपि वंशोद्भवोऽपि विदधासि नृशंसकर्म।  
वक्रात्मनो बडिशदण्ड तदेव तस्य जानामि सङ्गतिफलं तव कण्टकस्य॥ 74 ॥  
%शरः%॥ कोटिद्वयस्य लाभेऽपि नतं सद्वंशजं धनुः।  
असद्वंश्यः शरः स्तब्धो लक्षलाभाभिकाङ्क्षया॥ 75 ॥  
%लम्पाकः%॥ प्रागल्भ्यं प्रथयन्यशो विशदयन्धाटीं मुखे योजयन्भूपानां कलयन्कथां विरचयन् हस्ताङ्गुलीः स्फोटयन्।  
दानं पल्लवयन्गुणं द्विगुणयन्नेत्राञ्चलं घूर्णयल्ल(2)म्पाकः सविधं समेत्य सुदृशां किं नाम नो भाषते॥ 76 ॥  
  
(2. लम्पटो धूर्तो वा.)  
%खलः%॥ किमहं वदामि खल दिव्यमतं गुणपक्षपातमभितो भवतः।  
गुणशालिनो निखिलसाधुजनान्यदहर्निशं न खलु विस्मरसि॥ 77 ॥  
%कण्टकः%॥ सुमुखोऽपि सुवृत्तोऽपि सन्मार्गपतितोऽपि सन्।  
सतां वै पादलग्नोऽपि व्यथयत्येव कण्टकः॥ 78 ॥  
%कालकूटम्%॥ नन्वाश्र(3)यस्थितिरियं तव कालकूट केनोत्तरोत्तरविशिष्ट(4)पदो(5)पदिष्टा।  
प्रागर्णवस्य (6)हृदये (7)वृषलक्ष्मणोऽथ कण्ठेऽधुना वससि वाचि पुनः खलानाम्॥ 79 ॥  
  
(3. आश्रयो निवासस्तत्र स्थितिः.)  
(4. उत्कृष्टम्.)  
(5. स्थानम्.)  
(6. अभ्यन्तरे.)  
(7. सदाशिवस्य.)  
%जिह्वा%॥ द्वात्रिं(1)शद्दशनद्वेषिमध्ये भ्रमसि नित्यशः।  
तदिदं शिक्षितं केन जिह्वे सञ्चारकौशलम्॥ 80 ॥  
  
(1. दन्ताः.)  
%नन्दनवनम्%॥ स्वर्लोकस्य शिखामणिः सुरतरुग्रामस्य धामाद्भुतं पौलोमीपुरुहूतयोः परिणतिः पुण्यावलीनामसि।  
सत्यं नन्दन किन्त्विदं सहृदयैर्नित्यं विधिः प्रार्थ्यते त्वत्तः खाण्डवरङ्गताण्डवनटो दूरेऽस्तु वैश्वानरः॥ 81 ॥  
%वसन्तः%॥ धूमायिता दशदिशो दलितारविन्दा देहं दहन्ति दहना इव गन्धवाहाः।  
त्वामन्तरेण मृदुताम्रदलाम्रमञ्जुगुञ्जन्मधुव्रत मधो किल कोकिलस्य॥ 82 ॥  
%मुसलः%॥ जगति विदितमेतत्काष्ठमेवासि नूनं तदपि च किल सत्यं कानने वर्धितोऽसि।  
नवकुलयनेत्रापाणिसङ्गोत्सवेऽस्मिन्मुसल किसलयं ते तत्क्षणाद्यन्न जातम्॥ 83 ॥  
%सङ्कीर्णाः%॥ गतास्ते दिवसा यत्र (2)ह्यवज्ञा (3)कल्पशाखिनाम्।  
औदुम्बरफलेभ्योऽपि स्पृहयामोऽद्य जीवितुम्॥ 84 ॥  
  
(2. अवमानः.)  
(3. कल्पवृक्षाणाम्.)  
नौकां वै भजते तावद्यावत्पारं न गच्छति।  
उत्तीर्णे तु नदीपारे नौकायाः किं प्रयोजनम्॥ 85 ॥  
एका भूरुभयोरैक्यमुभयोर्दलकाण्डयोः।  
शालिश्यामाकयोर्भेदः फलेन परिचीयते॥ 86 ॥  
कौस्तुभमुरसि मुरारेः शिरसि शशी द्योतते पुरञ्जयिनः।  
ननु जन्मना नु जलधेर्जग्मतुरियतीं गतिं पश्य॥ 87 ॥  
साधो कुण्डलघटनापरिश्रमादलमविद्धकर्णा पूः।  
वसति दिगम्बरनगरे रजकश्चतुरोऽपि किं कुरुते॥ 88 ॥  
शतपदी सति पादशते क्षमा यदि न गोष्पदमप्यतिवर्तितुम्।  
किमियता द्विपदस्य हनूमतो जलनिधेः क्रमणे विवदामहे॥ 89 ॥  
हे मल्लि हे मालति हे लवङ्गि न तादृशी क्वापि भवादृशीनाम्।  
क्षणं समाधाय मधुव्रतं या विस्मारयेदम्बुजिनीवियोगम्॥ 90 ॥  
यः कुन्तपाणिरिह भूप इति प्रसिद्धो भूखण्डमात्रविभवः परसेवकश्च।  
तस्यात्मजः सततमिच्छति राजशब्दं व्रीडे जगज्जननि हन्त निराश्रयासि॥ 91 ॥  
इन्द्रो यमोऽसि वरुणोऽसि हुताशनोऽसि ब्रह्मा हरो हरिरसीत्यसकृद्यदुक्तिः।  
भूपालमौलिमणिरञ्जितपादपीठ तस्यानृतस्य फलमिन्धनमुद्वहामि॥ 92 ॥  
आः सर्वतः स्फुरतु कैरवमा पिबन्तु ज्योत्स्नाकरम्भमुदरं भरयश्चकोराः।  
यातो यदेष चरमाचलमूलचुम्बी पङ्केरुहप्रकरजागरणप्रदीपः॥ 93 ॥  
खरनखरविमुक्ता रक्तरक्ताश्च मुक्ताः परिणतबदराणां विभ्रमेणोपगृह्य।  
सपदि सरसि धौताः प्रत्यभिज्ञाय मुक्ता इति किरति किराती हन्त कान्तार एव॥ 94 ॥  
अब्धेरम्भः स्थगितभुवनाभोगपातालकुक्षेः पोतोपाया इव हि बहवो लङ्घनेऽपि क्षमन्ते। आहो रिक्तः कथमपि भवेदेष दैवात्तदानीं को नाम स्यादवटकुहरालोकनेऽप्यस्य कल्पः॥ 95 ॥  
इयत्येतस्मिन्वा निरवधिचमत्कृत्यतिशये वराहो वा राहुः प्रभवति चमत्कारविषयः।  
महीमेको मग्नां यदयमवहद्दन्तमुसलैः शिरःशेषः शत्रुं निगिलति परं सन्त्यजति च॥ 96 ॥  
श्रुत्वा कुम्भसमुद्भवेन मुनिना किञ्चित्तदात्याहितं सिन्धा(1)वन्धुकुटुम्बदर्दुरकुलं हर्षादिदं ध्यायति।  
गाम्भीर्याद्यदि ते न बिभ्यति न वा त्रस्यन्ति भेकीशिशोरत्रागत्य सुखं वसन्तु तिमयो जातानुकम्पा वयम्॥ 97 ॥  
  
(1. कूपनिवासिभेकसमूहः.)  
वक्रां नैष तनूविवर्तनगतिं गृह्णाति साचिस्मितस्मेरैर्दृग्वलनैरमुष्य न मनाक्चेतः परावर्तते।  
हस्ते त्वं मुनिदारकस्य पतिता कल्याणि तन्नीयतां वेदीमार्जनबर्हिरर्पणवषट्कर्तव्यपाकैर्वयः॥ 98 ॥  
सन्त्यन्येऽपि बृहस्पतिप्रभृतयः सम्भाविताः पञ्चषास्तान् प्रत्येष विशेषविक्रमरुची राहुर्न वैरायते।  
द्वावेव ग्रसते दिनेश्वरनिशाप्राणेश्वरौ भासुरौ भ्रातः पर्वणि पश्य दानवपतिः शीर्षावशेषीकृतः॥ 99 ॥  
वीणाप्येकगुणेन राजरमणीनीरन्ध्रपीनस्तनद्वन्द्वे खेलति शुष्कदारुनिचया निःसारतुम्बीफला।  
चञ्चत्पार्विकशर्वरीपरिवृढप्रौढप्रथाभासुरं मुक्ताजातमपीह निर्गुणतया योग्यं न सम्भाव्यते॥ 100 ॥  
तृष्णालोलविलोचने कलयति प्राचीं चकोरीगणे मौनं मुञ्चति किं च कैरवकुले कामे धनुर्धुन्वति।  
माने मानवतीजनस्य सपदि प्रस्थातुकामेऽधुना धातः किं नु विधौ विधातुमुचितो धाराधराडम्बरः॥ 101 ॥  
कस्मै हन्त फलाय सज्जनगुणग्रामार्जने सज्जसि स्वात्मोपस्करणाय चेन्मय वचः पथ्यं समाकर्णय।  
ये भावा हृदयं हरन्ति नितरां शोभाभरैः सम्भृतास्तैरेवास्य कलेः कलेवरपुषो दैनंदिनं वर्धनम्॥ 102 ॥  
मर्यादानिलयो महोदधिरयं रत्नाकरो निश्चितः सर्वाशापरिपूरकोऽनुगमितः सम्पत्तिहेतोर्मया।  
शम्बूकोऽपि न लभ्यते किमपरं रत्नं महार्घं परं दोषोऽयं न महोदधेः फलमिदं जन्मान्तरीयं मम॥ 103 ॥  
एकः कर्णमहीपतिः प्रतिदिनं लक्षाधिका याचकाः कस्मै किं वितरिष्यतीति मनसा चिन्तां वृथा मा कृथाः।  
आस्ते किं प्रतियाचकं सुरतरुः प्रत्यम्बुजं किं रविश्चन्द्रः किं प्रतिकैरवं प्रतिलतागुल्मं किमम्भोधरः॥ 104 ॥  
सङ्कीर्णान्योक्तयः।>  
इति श्री सुभाषितरत्नभाण्डागारे पञ्चमं प्रकरणं समाप्तम्।  
॥श्री कृष्णार्पणमस्तु॥  
