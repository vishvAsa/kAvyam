+++
title = "०२ कूर्मः"

+++
निरवधि च निराश्रयं च यस्य स्थितमनिवर्तित[^11]कौतुकप्रपञ्चम्।  
प्रथम इह भवान्स कूर्ममूर्तिर्जयति चतुर्दशलोकवल्लिकन्दः॥ 16 ॥  


[^11]: अवस्थानम्.
 
भ्राम्यन्महागिरिनिघर्षणलब्धपृष्ठकण्डूयनक्षणसुखायितगाढनिद्रः।  
सुष्वाप दीर्घतरघर्घरघोरघोषः श्वासाभिभूतजलधिः कमठः स वोऽव्यात्॥ 17 ॥  
नमस्कुर्मः कूर्मं नमदमरको[^12]टीरनिकरप्रसर्पन्माणिक्यच्छविमिलित[^13]माञ्जिष्ठवपुषम्।  
[^14]जरीजृम्भड्डिम्भ[^15]द्युम[^16]णिरमणीयांशुलहरिपरीरम्भस्फूर्जद्बलभि[^17]दुपलाद्रिप्रतिभटम्॥ 18 ॥  


[^12]: मुकुटः.


[^13]: लोहितम्.


[^14]: अतिशयेन विकसन्.


[^15]: तरुणः.


[^16]: सूर्यः.


[^17]: इन्द्रनीलपर्वतसदृशम्.
 
निष्प्रत्यूहमनल्ककल्पचरितस्त्रैलोक्यरक्षागुरुः क्रीडाकूर्मकलेवरः स भगवान्दिश्यादमन्दां मुदम्।  
कल्पान्तोदधिमध्यमज्जनवशाद्व्यासर्पतः संलुठत्पृष्ठे यस्य बभूव सैकतकणच्छायं धरित्रीतलम्॥ 19 ॥  
पृष्ठभ्राम्यदमन्दमन्दरगिरिग्रावाग्रकण्डूयनैर्निद्रालोः कमठाकृतेर्भगवतः श्वासानिलाः पान्तु वः।  
[^1]यत्संस्कारकलानुवर्तनवशाद्वेलाछलेनाम्भसां यातायातमतन्द्रितं जलनिधेर्नाद्यापि विश्राम्यति॥ 20 ॥  


[^1]: आकुञ्चनप्रसारणादि.
 
दृग्भ्यां यस्य विलोकनाय जगतो द्रागीषदुत्तोलितग्रीवाग्रोपरि विस्फुरद्ग्रहगणे छत्रायितायां भुवि।  
हा धिग्भूः किमभूदभूत्तदितरत्किं चेति पर्याकुलो हन्यादेष हठादघानि कमठाधीशः कठोराणि वः॥ 21 ॥  
यो धत्ते[^2] शेषनागं [^3]तदनु वसुमतीं स्वर्गपातालयुक्तां युक्तां सर्वैः समुद्रैर्हिमगिरिकनकप्रस्थमुख्यैर्नगेन्द्रैः।  
एतद्ब्रह्माण्डमस्यामृतघटसदृशं भाति [^4]वंशे मुरारेः पायाद्वः कूर्मदेहः प्रकटितमहिमा माधवः कामरूपी॥ 22 ॥  


[^2]: पृष्ठ इति शेषः.


[^3]: तदुपरि.


[^4]: पृष्ठवंशे.

