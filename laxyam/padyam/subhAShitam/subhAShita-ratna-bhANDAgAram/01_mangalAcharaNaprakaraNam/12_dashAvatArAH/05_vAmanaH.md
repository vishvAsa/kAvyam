+++
title = "०५ वामनः"

+++
अव्याद्वो वामनो यस्य कौस्तुभप्रतिबिम्बिता।  
कौतुकालोकिनी जाता जाठरीव जगत्त्रयी॥ 60 ॥  
अङ्घ्रिदण्डो हरेरूध्वामुत्क्षिप्तो बलिनिग्रहे।[^8]  
विधिविष्ट[^9]रपद्मस्य नालदण्डो मुदेऽस्तु नः॥ 61 ॥  


[^8]: बन्धने.


[^9]: आसनम्.
 
खर्वग्रन्थिविमुक्तसंधि विलसद्वक्षःस्फुरत्कौस्तुभं निर्यन्नाभिसरोजकुङ्भलपुटीगम्भीर[^10]सामध्वनि।  
पात्रावाप्तिसमुत्सुकेन बलिना सानन्दमालोकितं पायाद्वः क्रमवर्धमानमहिमाश्चर्यं मुरारेर्वपुः॥ 62 ॥  


[^10]: ब्रह्मणः सामवेदध्वनिः.
 
हस्ते शस्त्रकिणाङ्कितोऽरुणविभाकि[^11]र्मीरितोरःस्थलो नाभिप्रेङ्ख[^1]दलिर्विलोचनयुगप्रोद्भूतशीतातपः।  
बाहूर्मि[^2]श्रितवह्निरेष तदिति व्याक्षिप्य वाक्यं [^3]कवेस्तारैरध्ययनैर्हरन्बलिमनः पायाज्जगद्वामनः॥ 63 ॥  


[^11]: यतो हरेर्भगवतो हृदये कौस्तुभमणिर्लोहितच्छविरस्ति, अतस्तत्प्रभाभिः कर्बुरितत्वं वक्षःस्थलस्यापीति भावः.


[^1]: यतो हरेर्नाभौ कमलं वर्तते, अतस्तत्र तत्सुरभिगन्धलोलुपतया भ्रमरागमनं घटत एवेति भावः.


[^2]: लहरी.


[^3]: शुक्रस्य.
 
स्वस्ति स्वागतमर्थ्यहं वद विभो किं दीयतां मेदिनी का मात्रा मम विक्रमत्रयपदं दत्तं जलं दीयताम्।  
मा देहीत्युशनाब्रवीद्धरिरयं पात्रं किमस्मात्परं चेत्येवं बलिनार्चितो मुखमुखे पायात्स वो वामनः॥ 64 ॥  
स्वामी सन्भुवनत्रयस्य विकृतिं नीतोऽसि किं याञ्चया यद्वा विश्वसृजा त्वयैव न कृतं तद्दीयतां ते कुतः।  
दानं श्रेष्ठतमाय तुभ्यमतुलं बन्धाय नो मुक्तये विज्ञप्तो बलिना निरुत्तरतया ह्रीतो हरिः पातु वः॥ 65 ॥  
ब्रह्माण्डछत्रदण्डः [^4]शतधृतिभवनाम्भोरुहो नालदण्डः क्षोणीनौकूपदण्डः[^5] क्षरदमरसरित्पट्टिकाकेतुदण्डः।  
ज्योतिश्चक्रा[^6]क्षदण्डस्त्रिभुवनविजयस्तम्भदण्डोऽङ्घ्रिदण्डः श्रेयस्त्रैविक्र[^7]मस्ते वितरतु विबुधद्वेषिणां कालदण्डः॥ 66 ॥  


[^4]: ब्रह्मा.


[^5]: गुणवृक्षः.


[^6]: नाभिक्षेप्यदारुदण्डः.


[^7]: त्रिषु लोकेषु पादन्यासो यस्य तस्य.
 
यस्मादाक्रामतो द्यां [^8]गरुडमणिशिलाकेतुदण्डायमानादाश्च्यो[^9]तन्त्याबभासे सुरसरिदमला वैजयन्तीव[^10] कान्ता।  
भूमिष्ठो यस्तथान्यो भुवनगृहमहास्तम्भशोभां दधानः पातामेतौ [^11]पयोजोदरललिततलौ पङ्कजाक्षस्य पादौ॥ 67 ॥  


[^8]: मरकतमणिनिर्मितध्वजदण्डायमानात्.


[^9]: क्षरन्ती.


[^10]: पताका.


[^11]: आरक्ततलाविति भावः.
 
कस्त्वं ब्रह्मन्नपूर्वः क्व च तव वसतिर्याखिला ब्रह्मसृष्टिः कस्ते नाथो ह्यनाथः क्व च तव जनको नैव तातं स्मरामि।  
किं तेऽभीष्टं ददामि त्रिपदपरिमिता भूमिरल्पं किमेतत्त्रैलोक्यं भावगर्भं बलिमिदमवदद्वामनो वः स पायात्॥ 68 ॥  
