+++
title = "११ (कृष्णः)"

+++
इन्दीवरदलश्याममिन्दिरानन्दकन्दलम्।  
वन्दारुजनमन्दारं वन्देऽहं यदुनन्दनम्॥ 99 ॥  
देवः पायादपायान्नः स्मेरेन्दीवरलोचनः।  
संसारध्वान्तविध्वंसहंसकंसनिषूदनः॥ 100 ॥  
पान्तु वो जलदश्यामाः शार्ङ्गज्याघातकर्कशाः।  
त्रैलोक्यमण्डपस्तम्भाश्चत्वारो हरिबाहवः॥ 101 ॥  
दर्पणार्पितमालोक्य मायास्त्रीरूपमात्मनः।  
आत्मन्येवानुरक्तो वः शिवं दिशतु केशवः॥ 102 ॥  
हृदयं कौस्तुभोद्भासि हरेः पुष्णातु वः श्रियम्।  
राधाप्रवेशरोधाय दत्तमुद्रमिव श्रिया॥ 103 ॥  
देहि मत्कन्दुकं राधे परिधाननिगूहितम्।  
इति विस्रंसयन्नीवीं तस्याः कृष्णो मुदेऽस्तु नः॥ 104 ॥  
चण्डचाण्डूरदोर्दण्डमण्डलीखण्डमण्डितम्।  
अव्याद्वो बालवेषस्य विष्णोर्गोपतनोर्वपुः॥ 105 ॥  
मीमांसार्पवसोमं लसदर्कं तर्कपद्मस्य।  
वेदान्तविपिनसिंहं वन्दे गोविन्दसाभिधं ब्रह्म॥ 106 ॥  
अवलोकितमनुमोदितमालिङ्गितमङ्गनाभिरनुरागैः।  
अधिवृन्दावनकुञ्जं मरकतपुञ्जं नमस्यामः॥ 107 ॥  
मकरीविरचनभङ्ग्या राधाकुचकलशपीडनव्यसनी।  
ऋजुमपि रेखां लुम्पन्बल्लववेषो हरिर्जयति॥ 108 ॥  
कठिनतरदामवेष्टनलेखासंदेहदायिनो यस्य।  
राजन्ति वलिविभङ्गाः स पातु दामोदरो भवतः॥ 109 ॥  
खिन्नोऽसि मुञ्च शैलं बिभृमो[^1] वयमिति वदत्सु शिथिलभुजः।  
भरभुग्नविनतबाहुषु गोपेषु हसन्हरिर्जयति॥ 110 ॥  


[^1]: धारयामः.
 
नीतं नवनवनीतं कियदिति पृष्टो यशोदया कृष्णः।  
इयदिति गुरुजनसंसदि करधृतराधापयोधरः पातु॥ 111 ॥  
राधामधुसूदनयोरनुदिनमुपचीयमानस्य।  
प्रणयतरोरिव कुसुमं मिथोऽवलोकस्मितं पायात्॥ 112 ॥  
श्रुतिमपरे स्मृतिमपरे भारतमपरे भजन्तु भवभीताः।  
अहमिह नन्दं वन्दे यस्यालिन्दे परं ब्रह्म॥ 113 ॥  
तप्तं कैर्न तपोभिः फलितं तद्गोपबालानाम्।  
लोचनयुगले यासामञ्जनमासीन्निरञ्जनं ब्रह्म॥ 114 ॥  
मदमयमदमयदुरगं यमुनामवतीर्य वीर्यशाली यः।  
मम रतिममरतिरस्कृतिशमनपरः स क्रियात्कृष्णः॥ 115 ॥  
स्तनंधयन्तं जननीमुखाब्जं विलोक्य मन्दस्मितमुज्ज्वलाङ्गम्।  
स्पृशन्तमन्यं स्तनमङ्गुलीभिर्वन्दे यशोदाङ्कगतं मुकुन्दम्॥ 116 ॥  
भुजप्रभादण्ड इवोर्ध्वगामी स पातु वः कंसरिपोः कृपाणः।  
यः पाञ्चजन्यप्रतिबिम्बिभङ्ग्या धाराम्भसः फेनमिव व्यनक्ति॥ 117 ॥  
विहाय पीयूषरसं मुनीश्वरा ममाङ्घ्रिराजीवरसं पिबन्ति किम्।  
इति स्वपादाम्बुजपानकौतुकी स गोपबालः श्रियमातनोतु वः॥ 118 ॥  
विलिख्य सत्याकुचकुम्भसीम्नि पत्रावलिन्यासमिषेण राधाम्।  
लीलारविन्देन तया सरोषं पायाद्विटः कोऽप्यभिहन्यमानः॥ 119 ॥  
स पातु वो यस्य हतावशेषास्तत्तुल्यवर्णाञ्जनरञ्जितेषु।  
लावण्ययुक्तेष्वपि वित्रसन्ति दैत्याः स्वकान्तानयनोत्पलेषु॥ 120 ॥  
कुञ्चिताधरपुटेन पूरयन्वंशिकां प्रचलदङ्गुलिक्रमः।  
मोहयन्निखिलवामलोचनाः पातु कोऽपि नवनीरदच्छविः॥ 121 ॥  
अतसीकुसुमोपमेयकान्तिर्यमुनातीरकदम्बमध्यवर्ती।  
नवगोपवधूविनोदशाली वनमाली वितनोतु मङ्गलं वः॥ 122 ॥  
गायन्तीनां गोपसीमन्तिनीनां स्फीताकाङ्क्षामक्षिरोलम्बमालाम्।  
निश्चाञ्चल्यामात्मवक्त्रारविन्दे कुर्वन्नव्याद्देवकीनन्दनो वः॥ 123 ॥  
पुञ्जीभूतं प्रेम गोपाङ्गनानां मूर्तीभूतं भागधेयं यदूनाम्।  
एकीभूतं गुप्तवित्तं श्रुतीनां श्यामीभूतं ब्रह्म मे संनिधत्ताम्॥ 124 ॥  
आनन्दमादधतमायतलोचनानामानीलमावलितकंधरमात्तवंशम्।  
आपादमामुकुटमाकलितामृतौघमाकारमाकलयताममुमान्तरं नः॥ 125 ॥  
त्वां पातु नीलनलिनीदलदामकान्तेः कृष्णस्य पाणिसरसीरुहकोशबन्धः।  
राधाकपोलमकरीलिखनेषु योऽयं कर्णावतंसकमलं विपुलीचकार॥ 126 ॥  
उत्फुल्लमानसरसीरुहचारुमध्यनिर्यन्मधुव्रतभरद्युतिहारिणीभिः।  
राधाविलोचनकटाक्षपरम्पराभिर्दृष्टो हरिस्तव सुखानि तनोतु कामम्॥ 127 ॥  
गोवर्धनोद्धरणहृष्टसमस्तगोपनानास्तुतिश्रवणलज्जितमानसस्य।  
स्मृत्वा वराहवपुरिन्दुकलाप्रकाशदंष्ट्रोद्धृतक्षिति हरेरवतु स्मितं वः॥ 128 ॥  
अभिनवनवनीतप्रीतमाताम्रवेत्रं विकचनलिनलक्ष्मीस्पर्धि सानन्दवक्त्रम्।  
हृदयभवनमध्ये योगिभिर्ध्यानगम्यं नवगगनतमालश्यामलं कंचिदीडे॥ 129 ॥  
अभिनवनवनीतस्निग्धमापीतदुग्धं दधिकणपरिदिग्धं मुग्धमङ्गं मुरारेः।  
दिशतु भुवनकृच्छ्रच्छेदितापिच्छगुच्छच्छवि नवशिखिपिच्छालाञ्छितं वाञ्छितं वः॥ 130 ॥  
कनककलशस्वच्छे राधापयोधरमण्डले नवजलधरश्यामामात्मद्युतिं प्रतिबिम्बिताम्।  
असितसिच[^1]यप्रान्तभ्रान्त्या मुहुर्मुहुरुत्क्षिपञ्जयति जनितव्रीडाहासप्रियाहसितो हरिः॥ 131 ॥  


[^1]: दुकूलम्.
 
[^2]ललितगमना [^3]नार्यो [^4]राजन्मनोजनितान्तभाः [^5]सुरतिसदृशस्ताः [^6]सन्मुख्यो भवानपि तद्ब्रुवे।  
वनभुवमितो गेहादेको न गच्छतु मां विनेत्यसकृदुदितः पुत्रः पित्रा जयत्यनघो हरिः॥ 132 ॥  


[^2]: गोपीपक्षे ललितं गमनं यासां ताः कृष्णपक्षे ललिते गे गाने मनो यस्य सः.


[^3]: स्त्रियः; [पक्षे] नास्त्यार्यः श्रेष्ठो यस्मात्सः.


[^4]: राजता मनोजेन मदनेन नितान्तात्यन्ता भाः कान्तिर्यासां ताः; [पक्षे] राजन्मनोजनिः शोभमानमदनस्तान्तो म्लानो यस्यास्तादृशी भा यस्य सः.


[^5]: शोभायमानया रत्या कामपत्न्या सदृशः; [पक्षे] सुष्ठु रतौ रमणे योग्यः.


[^6]: सन्ति शोभनानि मुखान्याननानि यासां ताः; [पक्षे] सत्सु प्रशस्तेषु केलिचतुरेषु मुख्यः.
 
देवः पायात्पयसि विमले[^1] यामुने [^2]मज्जतीनां याचन्तीनामनुनयपदैर्वञ्चितान्यंशुकानि।  
लज्जालोलैरलसवलितैरुन्मिषत्पञ्चबाणैर्गोपस्त्रीणां नयनकुसुमैरञ्चितः केशवो नः॥ 133 ॥  


[^1]: स्वच्छे.


[^2]: स्नानं कुर्वतीनाम्.
 
वृन्दारण्ये तपनतनयातीरवानीरकुञ्जे गुञ्जन्मञ्जुभ्रमरपटलीकाकलीकेलिभाजि।  
आभीराणां मधुरमुरलीनादसंमोहितानां मध्ये क्रीडन्नवतु नियतं नन्दगोपालबालः॥ 134 ॥  
शिरश्छायां कृष्णः क्षणमकृत राधाचरणयोर्भुजावल्लिच्छायामियमपि तदीयप्रतिकृतौ।  
इति क्रीडाकोपे निभृतमुभयोरप्यनुनयप्रसादौ जीयास्तामपि गुरुसमक्षं स्थितवतोः॥ 135 ॥  
[^3]अवेमव्यापाराकलनम[^4]तुरीस्पर्शमचिरादनुन्मीलत्तन्तुप्रकरघटनायासमसकृत्।  
विषीदत्पाञ्चालीविपदपनयैकप्रणयिनः पटानां निर्माणं [^5]पतगपतिकेतोरवतु नः॥ 136 ॥  


[^3]: वेमा वस्त्रव्यूतिदण्डस्तद्व्यापाररहितम्.


[^4]: तुरी च तन्तुवायानां यन्त्रविशेषः, तत्स्पर्शं विना.


[^5]: पतगाः पक्षिणस्तेषां पतिर्गरुडः स केतुर्यस्य तस्य. कृष्णस्येत्यर्थः.
 
कपोले पत्रालीं पुलकिनि विधातुं व्यवसितः स्वयं श्रीराधायाः करकलितवर्तिर्मधुरिपुः।  
अभूद्वक्त्रेन्दौ यन्निहतनयनः कम्पितभुजस्तदेतत्सामर्थ्यं तदभिनवरूपस्य जयति॥ 137 ॥  
जयश्रीविन्यस्तै[^6]र्महित[^7] इव मन्दारकुसुमैः स्वयं सिन्दूरेण द्विपरणमुदा [^8]मुद्रित इव।  
भुजापीडक्रीडाहतकुवलयापीडकरिणः प्रकीर्णासृ[^9]ग्बिन्दुर्जयति भुजदण्डो मुरजितः॥ 138 ॥  


[^6]: विक्षिप्तैः.


[^7]: पूजितः.


[^8]: चित्रितः.


[^9]: रक्तबिन्दुः.
 
सुपर्णः स्वर्णाद्रौ रचितमणिशृङ्गे जलधिजामुखाम्भोजे भृङ्गो निगमविलसत्पञ्जरशुकः।  
त्रिलोकीकस्तूरीतिलककमनीयो व्रजवधूविहारी श्रीकृष्णो दिशतु भवतां शर्म सततम्॥ 139 ॥  
क्व यासि खलु चौरिके प्रमुषितं स्फुटं दृश्यते द्वितीयमिह मामकं वहसि कन्दुकं कञ्चुके।  
त्यजेति नवगोपिकाकुचयुगं प्रमथ्नन्बलाल्लसत्पुलकपञ्जरो जयति गोकुले केशवः॥ 140 ॥  
मेघैर्मेदु[^10]रमम्बरं वनभुवः श्यामास्तमालद्रुमैर्नक्तं[^11] भीरुरयं त्वमेव तदिमं राधे गृहं प्रापय।  
इत्थं नन्दनिदेशतश्चलितयोः प्रत्यध्वकुञ्जद्रुमं राधामाधवयोर्जयन्ति यमुनाकूले [^12]रहःकेलयः॥ 141 ॥  


[^10]: व्याप्तमित्यर्थः.


[^11]: रात्रौ.


[^12]: एकान्तक्रीडाः.
 
कौन्तेयस्य[^13] सहायतां करुणया गत्वा विनीतात्मनो येनोल्लङ्घितसत्पथः कुरुपतिश्चक्रे कृतान्ता[^14]तिथिः।  
त्रैलोक्यस्थितिसूत्रधारतिलको देवः सदा संपदे साधूनामसुराधिनाथमथनः स्ताद्देवकीनन्दनः॥ 142 ॥  


[^13]: युधिष्ठिरस्य.


[^14]: मारितः.
 
आताम्रे नयने स्फुरन्कुचभरः श्वासो न विश्राम्यति स्वेदाम्भःकणदन्तुरं तव मुखं हेतुस्तु नो लक्ष्यते।  
 धिक्को वेद मनः स्त्रिया इति गिरा रुष्टां प्रियां भीषयंस्तस्यास्तत्क्षणकातरेक्षणपरिस्पृष्टो हरिः पातु वः॥ 143 ॥  
संसक्तानिव पातुमौपनिषदव्याहारमाध्वीरसानुन्मार्ष्टुं व्रजसुन्दरीकुचतटीपाटीररेणूनिव।  
उन्मीलन्मुरलीनिनादबहुलामोदोपसीदद्गवीजिह्वालीढमलीकबल्लवशिशोः पादाम्बुजं पातु वः॥ 144 ॥  
कृष्णो गोरसचौर्यमम्ब कुरुते किं कृष्ण मातः सुरापानं न प्रकरोमि राम किमिदं नाहं परस्त्रीरतः।  
किं गोविन्द वदत्यसौ हलधरो मिथ्येति तां व्याहरन्गोपीगोपकदम्बकं विहसयन्मुग्धो मुकुन्दोऽवतु॥ 145 ॥  
मातस्त[^1]र्णकरक्षणाय यमुनाकच्छं न गच्छाम्यहं कस्माद्वत्स पिनष्टि पीवरकुचद्वन्द्वेन गोपीजनः।  
भ्रूसंज्ञाविनिवारितोऽपि बहुशो जल्पन्यशोदाग्रतो गोपीपाणिसरोजमुद्रितमुखो गोपीपतिः पातु वः॥ 146 ॥  


[^1]: वृषबालः.
 
कासि त्वं वद चौर्यकारिणि कुतः कस्त्वं [^2]पुरो यामिकः किं ब्रूषे मुषितौ सुवर्णकलशौ भूपस्य केन त्वया।  
कुत्र स्तः प्रकटौ तवाञ्चलतटे कुत्रेति तत्पश्यतामित्युक्ते धृतबल्लवीकुचयुगस्त्वां पातु पीताम्बरः॥ 147 ॥  


[^2]: नगररक्षकः.
 
कृष्ण त्वं पठ किं पठामि ननु रे शास्त्रं किमु ज्ञायते तत्त्वं कस्य विभोः स कस्त्रिभुवनाधीशश्च तेनापि किम्।  
ज्ञानं भक्तिरथो विरक्तिरनया किं मुक्तिरेवास्तु ते दध्यादीनि भजामि मातुरुदितं वाक्यं हरेः पातु वः॥ 148 ॥  
कृष्ण त्वं नवयौवनोऽसि चपलाः प्रायेण गोपाङ्गनाः कंसो भूपतिरब्जनालमृदुलग्रीवा वयं गोदुहः।  
तद्याचेऽञ्जलिना भवन्तमधुना वृन्दावनं मद्विना मा यासीरिति नन्दगोपवचसा नम्रो हरिः पातु वः॥ 149 ॥  
कस्त्वं कृष्णमवेहि मां किमिह ते मन्मन्दिराशङ्कया युक्तं तन्नवनीतभाजनपुटे न्यस्तः किमर्थं करः।  
कर्तुं तत्र पिपीलिकापनयनं सुप्ताः किमुद्बोधिता बाला वत्सगतिं विवेक्तुमिति संजल्पन्हरिः पातु वः॥ 150 ॥  
स्वामी मुग्धतरो वनं घनमिदं बालाहमेकाकिनी क्षोणीमावृणुते तमालमलिनच्छाया तमःसंहतिः।  
तन्मे सुन्दर कृष्ण मुञ्च सहसा वर्त्मेति गोप्या गिरः श्रुत्वा तां परिरभ्य मन्मथकलासक्तो हरिः पातु वः॥ 151 ॥  
मातः किं यदुनाथ देहि [^3]चषकं किं तेन पातुं पयस्तन्नास्त्यद्य कदास्ति तन्निशि निशा का वान्धकारोदये।  
आमील्याक्षियुगं निशाप्युपगता देहीति मातुः पुनर्वक्षोजाम्बरकर्षणोद्यतकरः कृष्णः स पुष्णातु नः॥ 152 ॥  


[^3]: पानपात्रम्.
 
अर्धोन्मीलितलोचनस्य पिबतः पर्याप्तमेकंस्तनं सद्यः प्रस्नुतदुग्धदिग्धमपरं हस्तेन संमार्जतः।  
मात्रा चाङ्गुलिलालितस्य चिबुके स्मेरायमाणे मुखे विष्णोः क्षीरकणाम्बुधामधवला दन्तद्युतिः पातु वः॥ 153 ॥  
गच्छाम्यच्युत दर्शनेन भवतः किं तृप्तिरुत्पद्यते किं त्वेवं विज[^1]नस्थयोर्हतजनः संभावयत्यन्यथा।  
इत्यामन्त्रणभङ्गिसू[^2]चितवृथाप्रस्थानखेदालसामाश्लिष्यन्पुलकाङ्कुराञ्चितवपुर्गोपीं हरिः पातु वः॥ 154 ॥  


[^1]: एकान्तगतयोः.


[^2]: रचना.
 
रामो[^3] नाम बभूव हुं तदबला सीतेति हुं तौ पितुर्वाचा पञ्चवटीवने निवसतस्तामाहरद्रावणः।  
कृष्णेनेति पुरातनीं निजकथामाकर्ण्य मात्रेरितां सौमित्रे क्व धनुर्धनुर्धनुरिति प्रोक्ता गिरः पान्तु वः॥ 155 ॥  


[^3]: यथा माता स्वपुत्रप्रस्वापनाय प्राचीनाः कथाः कथयति, तथा यशोदापि राम इति कश्चिद्राजासीदिति वदति स्म. तच्छ्रुत्वा कृष्णोऽपि हुंकारं दत्तवान्.
 
कोऽयं द्वारि हरिः[^4] प्रयाह्युपवनं शाखामृगस्यात्र किं [^5]कृष्णोऽहं दयिते बिभेमि सुतरां कृष्णादहं वानरात्।  
राधेऽहं [^6]मधुसूदनो व्रज लतां तामेव पुष्पान्वितामित्थं निर्वचनीकृतो दयितया ह्रीणो हरिः पातु वः॥ 156 ॥  


[^4]: वानरः; [पक्षे] कृष्णः.


[^5]: कृष्णवर्णः; [पक्षे] कृष्णनामा.


[^6]: भ्रमरः; [पक्षे] मधुसूदननामा.
 
पीठे पीठनिषण्णबालकगले तिष्ठन्सगोपालको [^7]यन्त्रान्तःस्थितदुग्धभाण्डमवभिद्याच्छाद्य घण्टारवम्।  
वक्त्रोपान्तकृताञ्जलिः कृतशिरःकम्पं पिबन्यः पयः पायादागतगोपिकानयनयोर्गण्डूषफूत्कारकृत्॥ 157 ॥  


[^7]: आलम्बमानो रज्जुपञ्जरः. शिक्य इति प्रसिद्धः.
 
[^8]पद्मे त्वन्नयने स्मरामि सततं भावो भवत्कुन्तले नीले मुह्यति किं करोमि महितैः[^9] क्रीतोऽस्मि ते विभ्रमैः।  
इत्युत्स्वप्नवचो निशम्य सरुषा निर्भर्त्सितो राधया कृष्णस्तत्परमेव तद्व्यपदिशन्क्रीडाविटः पातु वः॥ 158 ॥  


[^8]: हे रमे; [पक्षे] पद्मरूपे.


[^9]: पूज्यैः.
 
दृष्ट्या केशव गोपराग[^10]हृतया किंचिन्न[^11] दृष्टं मया तेनात्र स्खलितास्मि नाथ [^12]पतितां किं नाम नालम्बसे।  
एकस्त्वं [^13]विषमेषु खिन्नमनसां सर्वाबलानां[^14] गतिर्गोप्यैवं गदितः [^15]सलेशमवताद्गोष्ठे[^16] हरिर्वश्चिरम्॥ 159 ॥  


[^10]: गोपे त्वयि यो राग आसक्तिस्तद्धृतयापहृतया; [पक्षे] गवां परागैर्धूलिभिर्व्याप्तया.


[^11]: युक्तायुक्तम्; [पक्षे] समविषमम्.


[^12]: पतित्वम्; [पक्षे] पतनं प्राप्ताम्.


[^13]: विषमेषुः पञ्चशरस्तेन खिन्नमनसाम्; [पक्षे] विषमेषु संकटेषु खिन्नमनसाम्.


[^14]: स्त्रीणाम्; [पक्षे] बलरहितानाम्.


[^15]: ससूचनम्.


[^16]: गोस्थानम्.
 
केयं भाग्यवती तवोरसि मणी ब्रूषेऽग्रवर्णं[^17] विना कृत्वास्याः प्रथमं विना क्व सहजो वर्णो मणेस्तादृशः।  
स्त्रीरूपं कथमस्य लिङ्गनियमात्पृच्छामि वध्वाकृतिं मुग्धे त्वत्प्रतिबिम्बमित्यपलपन्राधां हरिः पातु वः॥ 160 ॥  


[^17]: रमणीत्यर्थः.
 
यां दृष्ट्वा यमुनापिपासुरनिशं व्यूहो गवां गाहते विद्युत्वानिति नीलकण्ठनिवहो यां द्रष्टुमुत्कण्ठते।  
उत्तंसाय तमालपल्लवमिति च्छिन्दन्ति यां गोपिकाः कान्तिः कालियशासनस्य वपुषः सा पावनी पातु वः॥ 161 ॥  
श्रीमद्गोपवधूस्वयंग्रहपरिष्वङ्गेषु तुङ्गस्तनव्यामर्दाद्गलितेऽपि चन्दनरजस्यङ्गे वहन्सौरभम्।  
कश्चिज्जागरजातरागनयनद्वन्द्वः प्रभाते श्रियं बिभ्रत्कामपि वेणुनादरसिको जाराग्रणीः पातु वः॥ 162 ॥  
कण्ठालिङ्गनमङ्गलं घनकुचाभोगोपभोगोत्सवं श्रोणीसङ्गमसौभगं च सततं मत्प्रेयसीनां पुरः।  
प्राप्तुं कोऽयमितीर्ष्ययेव यमुनाकूले बलाद्यः स्वयं गोपीनामहरद्दुकूलनिचयं कृष्णः स पुष्णातु नः॥ 163 ॥  
कृष्णेनाम्ब गतेन रन्तुमसकृन्मृद्भक्षिता स्वेच्छया सत्यं कृष्ण क एवमाह [^1]मुसली मिथ्याम्ब पश्याननम्।  
[^2]व्यादेहीति विकासिते च वदने दृष्ट्वा समस्तं जगन्माता यस्य जगाम विस्मयपदं पायात्स वः श्रीपतिः॥ 164 ॥  


[^1]: बलभद्रः.


[^2]: विकासय.
 
अम्ब श्राम्यसि तिष्ठ गोरसमहं मथ्नामि मन्थानकं प्रालम्ब्य स्थितमीश्वरं सरभसं दीनाननो वासुकिः[^3]।  
सासूयं [^4]कमलालया [^5]सुरगणः सानन्दमुद्यद्भदं [^6]राहुः प्रैक्षत यं स वोऽस्तु शिवदो गोपालबालो हरिः॥ 165 ॥  


[^3]: समुद्रमथने रज्जूकृतस्य मम पुनरपि स एव भयंकरः प्रसङ्ग आगत इति त्रासेन.


[^4]: मम सपत्नी काचिदुद्भविष्यतीत्यसूयया.


[^5]: अमृतप्राप्तिर्भविष्यतीति धिया.


[^6]: शिरश्छेदो भविष्यतीति बुद्ध्या.
 
कालिन्द्याः पुलिनेषु केलिकुपितामुत्सृज्य रासे [^7]रसं गच्छन्तीमनुगच्छतोऽश्रुकलुषां कंसद्विषो राधिकाम्।  
तत्पादप्रतिमानिवेशितपदस्योद्भूतरोमोद्गतेर[^8]क्षुण्णोऽनुनयः प्रसन्नदयिता दृष्टस्य पुष्णातु वः॥ 166 ॥  


[^7]: रागम्.


[^8]: सफलः.
 
कंसं ध्वंसयते मुरं तिरयते हंसं तथा हिंसते बाणं क्षीणयते बकं लघयते पौण्ड्रं तथा लुम्पते।  
भौमं क्षामयते बलाद्बलभिदो दर्पं पराकुर्वते क्लिष्टं शिष्टगणं प्रणम्रमवते कृष्णाय तुभ्यं नमः॥ 167 ॥  
रासोल्लासभरेण विभ्रमभृतामाभी[^9]रवामभ्रुवामभ्यर्णे[^10] परिरभ्य निर्भरमुरः प्रेमान्धया राधया।  
साधु त्वद्वदनं सुधामयमिति व्याहृत्य गीतस्तुतिव्याजादुद्भ[^11]टचुम्बितः स्मितमनोहारी हरिः पातु वः॥ 168 ॥  


[^9]: गोपिकानाम्.


[^10]: समीपम्.


[^11]: प्रकटम्.
 
साकूतस्मितमाकुलाकुलगलद्धम्मिल्लमुल्ला[^12]सितभ्रूवल्लीकमलीकदर्शि[^13]तभुजामूलार्धदृष्टस्तनम्।  
गोपीनां निभृतं[^14] निरीक्ष्य ललितं काञ्चिच्चिरं चिन्तयन्नन्तर्मुग्धमनोहरो हरतु वः क्लेशं नवः[^1] केशवः॥ 169 ॥  


[^12]: उच्चैःकृता.


[^13]: जृम्भणादिच्छलेनेत्यर्थः.


[^14]: गोप्यभावम्.


[^1]: तरुणः.
 
तिर्यक्कण्ठविलोलमौलितरलोत्तंसस्य वंशोच्चरद्गीतस्थानकृतावधानललनालक्षैर्न संलक्षिताः।  
[^2]सम्मुग्धं मधुसूदनस्य मधुरे राधामुखेन्दौ मृ[^3]दुस्पन्दं पल्लविताश्चिरं ददतु वः क्षेमं कटाक्षोर्मयः॥ 170 ॥  


[^2]: अव्यक्तम्.


[^3]: किंचिच्चलनं यथा स्यात्तथा.
 
वृष्टिव्याकुलगोकुला[^4]वनरसा[^5]दुद्धृत्य गोवर्धनं बिभ्रद्बल्लववल्लभाभिरधिकानन्दाच्चिरं चुम्बितः।  
कन्दर्पेण न दर्पिताधरतटीसिन्दूरमुद्राङ्कितो बाहुर्गोपतनोस्तनोतु भवतां श्रेयांसि कंसिद्विषः॥ 171 ॥  


[^4]: रक्षणम्.


[^5]: अनुरागः.
 
राधामुग्धमुखारविन्दम[^6]धुपस्त्रैलोक्यमौलिस्थलीने[^7]पथ्योचितनीलरत्नमवनीभारावतारक्षमः।  
स्वच्छन्दव्रजसुन्दरीजनमनस्तोष[^8]प्रदोषश्चिरं कंसध्वंसनधूमकेतुरवतु त्वां देवकीनन्दनः॥ 172 ॥  


[^6]: नीलत्वादधरपानकर्तृत्वाच्च.


[^7]: अलंकारः.


[^8]: रात्रिमुखे हि नार्यस्तुष्यन्तीति भावः.
 
किं विभ्राम्यसि [^9]कृष्ण भोगिभवने [^10]भाण्डीरभूमीरुहि भ्रातर्यासि न दृष्टिगोचरमितः सानन्दनन्दास्पदम्।  
राधाया वचनं तदध्वगमुखान्नन्दान्तिके [^11]गोपतो गोविन्दस्य जयन्ति सायमतिथिप्राशस्त्यगर्भा गिरः॥ 173 ॥  


[^9]: कृष्णश्चासौ भोगी सर्पश्च तस्य भवने; [पक्षे] कृष्णस्य भोगिनः शृङ्गारिणो विलासगृहे.


[^10]: भाण्डीरनाम्नि वटवृक्षे.


[^11]: संगोपनं कुर्वतः.
 
सान्द्रानन्दपुरन्दरादिदिविषद्वृन्दैरमन्दादरादानम्रैर्मुकुटेन्द्रनीलमणिभिः [^12]संदर्शितेन्दीवरम्।  
स्वच्छन्दं मकरन्दसुन्दरगलन्मन्दाकिनीमेदुरं श्रीगोविन्दपदारविन्दमशुभस्क[^13]न्दाय वन्दामहे॥ 174 ॥  


[^12]: संदर्शित इन्दीवरभ्रमो यत्र.


[^13]: नाशाय.
 
प्रातर्नीलनिचो[^14]लमच्युतमुरः[^15]सम्वीतपीताम्शुकं राधायाश्चकितं विलोक्य हसति स्वैरं सखीमण्डले।  
व्रीडाचञ्चलम[^16]ञ्चलं नयनयोराधाय राधानने स्वादुस्मेरमुखोऽयमस्तु जगदानन्दाय नन्दात्मजः॥ 175 ॥  


[^14]: वस्त्रम्.


[^15]: परिधानीकृतं.


[^16]: काटाक्षः.
 
प्रीतिं वस्तनुतां हरिः कुवलयापीडेन सार्धं रणे राधापीनपयोधरस्मरणकृत्कुम्भेन संभेदवान्।  
[^17]पत्रे बिभ्यति [^18]मीलति क्षणमपि क्षिप्रं तदालोकनाद्व्यामोहेन जितं जितं जितमभूद्व्या[^19]लोलकोलाहलः॥ 176 ॥  


[^17]: वाहने.


[^18]: मृते सति.


[^19]: चञ्चलः.
 
त्वामप्राप्य मयि स्वयंवरपरां क्षीरोदतीरोदरे शङ्के सुन्दरि कालकूटमपिबन्मूढो मृडानीपतिः। इत्थं पूर्वकथाभिरन्यमनसो विक्षिप्य वासोञ्चलं राधायाः स्तनकोरकोपरिलसन्नेत्रो हरिः पातु वः॥ 177 ॥  
वामांसस्थलचुम्बिकुण्डलरुचा जातोत्तरीयच्छविं वंशीगीतिभवत्त्रिभङ्गवपुषं भ्रूलास्यलीलापरम्।  
किंचित्स्रस्तशिखण्डशेखरमतिस्निग्धालिनीलालकं राधादिप्रमदाशतावृतमहं वन्दे किशोराकृतिम्॥ 178 ॥  
अन्तर्मोहनमौलिघू[^1]र्णन[^2]वलन्मन्दारविस्रंसनः [^3]स्तब्धाकर्षणदृष्टिहर्षणमहामन्त्रः कुरङ्गीदृशाम्।  
दृप्यद्दानवदूयमानदिविषद्दुर्बारदुःखापदां भ्रम्शः कंसरिपोर्व्यपोहयतु वोऽश्रेयांसि वंशीरवः॥ 179 ॥  


[^1]: साधु साध्विति शिरःकम्पनम्.


[^2]: गुम्फितम्.


[^3]: अनिच्छोरित्यर्थः.
 
मौलौ केकिशिखण्डिनी मधुरिमाधाराधरे वंशिनी पीनांसे वनमालिनी हृदि लसत्कारुण्यकल्लोलिनी।  
श्रोण्यां पीतदुकूलिनी चरणयोर्व्यत्यस्तविन्यासिनी लीला काचन मोहनी विजयते वृन्दावनावासिनी॥ 180 ॥  
मालाबर्हमनोज्ञकुन्तलभरं वन्यप्रसूनोक्षितां शैलेयागुरुसक्तचित्रतिलकां शश्वन्मनोहारिणीम्।  
लीलावेणुरवामृतैकरसिकां लावण्यलक्ष्मीमयीं बालां बालतमालनीलवपुषं वन्दे परां देवताम्॥ 181 ॥  
अंसालम्बितवामकुण्डलधरं मन्दोन्नतभ्रूलतं किंञ्चित्कुञ्चितकोमलाधरपुटं साचिप्रसारीक्षणम्।  
आलोलाङ्गुलिपल्लवैर्मुरलिकामापूरयन्तं मुदा मूले कल्पतरोस्त्रिभङ्गललितं ध्याये जगन्मोहनम्॥ 182 ॥  
कस्तूरीतिलकं ललाटफलके वक्षःस्थले कौस्तुभं नासाग्रे नवमौक्तिकं करतले वेणुं करे कङ्कणम्।  
सर्वाङ्गे हरिचन्दनं सुविमलं कण्ठे च मुक्तावलीं बिभ्रत्स्त्रीपरिवेष्टितो विजयते गोपालचूडामणिः॥ 183 ॥  
कालिन्दीपुलिनोदरेषु मुसली यावद्गतः क्रीडितुं तावत्कर्बुरिकापयः पिब हरे वर्धिष्यते ते शिखा।  
इत्थं बालतया प्रतारणपराः श्रुत्वा यशोदागिरः पायाद्वः स्वशिखां स्पृशन्प्रमुदितः श्रीरेऽर्धपीते हरिः॥ 184 ॥  
आनन्देन यशोदया समदनं गोपाङ्गनाभिश्चिरं साशङ्खं बलविद्विषा सकुसुमं सिद्धैः पृथिव्याकुलम्। सेर्ष्यं गोपकुमारकैः सकरुणं पौरैः सुरैः सस्मितं यो दृष्टः स पुनातु वो मधुरिपुः प्रोत्क्षिप्तगोवर्धनः॥ 185 ॥  
राधामोहनमन्दिरं जिगमिषोश्चन्द्रावलीमन्दिराद्राधे क्षेममिति प्रियस्य वचनं श्रुत्वाह चन्द्रावली।  
क्षेमं कंस ततः प्रियः प्रमुदितः कंसः क्व दृष्टस्त्वया राधा क्वेति तयोः प्रसन्नममसोर्हासोद्गमः पातु वः॥ 186 ॥  
दृष्टः क्वापि स केशवो व्रजवधूमादाय कांचिद्गतः सर्वा एव हि वञ्चिताः खलु वयं सोऽन्वेषणीयो यदि।  
द्वे द्वे गच्छत इत्युदीर्य सहसा राधां गृहीत्वा करे गोपीवेषधरो निकुञ्जभवनं प्राप्तो हरिः पातु वः॥ 187 ॥  
किं युक्तं बत मामनन्यमनसं वक्षःस्थलस्थायिनीं भक्तामप्यवधूय कर्तुमधुना कान्तासहस्रं तव।  
इत्युक्त्वा फणभृत्फणामणिगतां स्वामेव मत्वा तनु निद्राच्छेदकरं हरेरवतु वो लक्ष्म्या विलक्षस्मितम्॥ 188 ॥  
स्वप्नासादितदर्शनामनुनयन्प्राणेश्वरीमादरादंसेऽस्मिन्पतितैरपाङ्गवलितैर्यद्बोधितोऽप्यश्रुभिः।  
प्रत्याय्यस्त्वमतो मया ननु हरे कोऽयं क्रमव्यत्ययः पातु त्वां व्रजयोषितेत्यभिहितं लज्जाकरं शार्ङ्गिणः॥ 189 ॥  
अस्मिन्कुञ्जे विनापि प्रचलति पवनाद्वर्तते कोऽपि नूनं पश्यामः किं न गत्वेत्यनुसरति गणे भीतभीतेऽर्भकाणाम्।  
तस्मिन्राधासखो वः सुखयतु विलसल्लीलया कैटभारिर्व्यातन्वानो मृगारिप्रबलघुरघुरारावरौद्रान्निनादान्॥ 190 ॥  
अङ्गुल्या कः [^1]कपाटं प्रहरति कुटिले माधवः[^2] किं वसन्तो नो चक्री[^3] किं कुलालो नहि [^4]धरणिधरः किं द्विजिह्वः फणीन्द्रः।  
नाहं घोराहिमर्दी[^5] किमुत [^6]खगपतिर्नो हरिः[^7] किं कपीन्द्र इत्येवं सत्यभामाप्रतिवचनजितः पातु वश्चक्रपाणिः॥ 191 ॥  


[^1]: द्वारम्.


[^2]: लक्ष्मीपतिः; [पक्षे] वसन्तः.


[^3]: चक्रधारी; [पक्षे] कुलालः.


[^4]: विष्णुः; [पक्षे] शेषः.


[^5]: कृष्णपक्षेऽहिः कालियः; गरुडपक्षेऽहिः सर्पः.


[^6]: गरुडः.


[^7]: विष्णुः; [पक्षे] वानरः.
 
वृन्दारण्ये चरन्ती विभुरपि सततं भूर्भुवः स्वः सृजन्ती नन्दोद्भूताप्यनादिः शिशुरपि निगमैर्लक्षिता वीक्षितापि।  
विद्युल्लेखावनद्धोन्नमदमलमहाम्भोदसच्छायकाया माया पायादपायादविहितमहिमा कापि पैताम्बरी वः॥ 192 ॥  
नामोदस्ताखिलामो दमनियमयुजां यः प्रकामोदवाहश्यामो दर्पाढ्यधामोदयमिलितयशोधारया मोदते यः।  
वामोदन्यासदामोदरतरलदृशां दत्तकामोदयो यः सामोदः श्रीललामो दलयतु दुरितं सोऽत्र दामोदरो वः॥ 193 ॥  
मल्लैः शैलेन्द्रकल्पः शिशुरखिलजनैः पुष्पचापोऽङ्गनाभिर्गोपैस्तु प्राकृतात्मा दिवि कुलिशभृता विश्वकायोऽप्रमेयः।  
क्रुद्धः कंसेन कालो भयचकितदृशा योगिभिर्ध्येयमूर्तिर्दृष्टो रङ्गावतारे हरिरमरजनानन्दकृत्पातु युष्मान्॥ 194 ॥  
