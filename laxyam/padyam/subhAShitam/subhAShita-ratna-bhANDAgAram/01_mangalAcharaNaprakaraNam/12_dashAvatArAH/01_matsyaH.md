+++
title = "०१ मत्स्यः"

+++
मग्ने मेरौ पतति तपने तोयबिन्दाविवेन्दावन्तर्लीने जलधिसलिले व्याकुले देवलोके।  
मात्स्यं रूपं मुखपुटतटाकृष्टनिर्मुक्तवार्धि श्रीकान्तस्य स्थलजलगतं वेत्यलक्ष्यं पुनातु॥ 5 ॥  
वियत्पुच्छा[^5]तुच्छोच्छलितजलगर्भं निधिरपामपांनाथः [^6]पाथः[^7]पृथुललवदुः[^8]स्थो वियदभूत्।  
निधिर्भा[^9]सामौर्वो[^10] दिनपति[^11]रभूदौर्वदहनश्चलत्काये यस्मिन्स जयति हरिर्मीनवपुषा॥ 6 ॥  


[^5]: बहु.


[^6]: उदकम्.


[^7]: विपुलः.


[^8]: दरिद्रः.


[^9]: सूर्यः.


[^10]: वडवानलः. यदा पानीयं मीनाकृत्या भगवता स्वपुच्छेनोच्छलितम्, तदा सर्वमपि सामुद्रं जलं वियति गतम्, तत्र च रविर्वर्तत एव. स वडवानलाकृत्यादृश्यत इत्यर्थः.


[^11]: समुद्रे पानीयाभावात्समुद्रस्याकाशकल्पना. तत्र च वाडवाग्नेः सूर्योपमेति भावः.
 
जीयासुः [^12]शकुलाकृतेर्भगवतः पुच्छच्छटाच्छोट[^13]नादुद्यन्तः[^14] शतचन्द्रिताम्बरतलं ते बिन्दवः सैन्धवाः।  
यैर्व्यावृत्य पतद्भिरौर्वशिखिनस्तेजोजटालं[^15] वपुः पाना[^16]ध्मानवशा[^17]रोचकरुजां चक्रे चिरायास्पदम्[^18]॥ 7 ॥  


[^12]: मत्स्याकृतेः.


[^13]: इतस्तत आलोडनम्.


[^14]: ऊर्ध्वं गच्छतः.


[^15]: तेजोव्याप्तम्.


[^16]: अग्निसंयोगाभावः.


[^17]: अरुचिरोगाणाम्.


[^18]: यो निदाघज्वरादिरुगाक्रान्तो बहुपानीयं पिबति, तस्य पश्चात्पानीयस्यारुचिर्जायते. तथैतस्य वाडवाग्नेरपीति भावः.
 
दिश्याद्वः सखुलाकृतिः स भगवान्नैःश्रेयसीं संपदं यस्य स्फूर्जदतुच्छपुच्छशिखरप्रेङ्खोलनक्रीडनैः[^19]।  
विष्वग्वार्धिसमुच्छलज्जलभरैर्मन्दाकिनीसंगतैर्गङ्गासागरसंगमप्रणयिनी जाता विहायः[^20]स्थली॥ 8 ॥  


[^19]: दोला.


[^20]: आकाशस्थली. यतः सागरजलं मत्स्यपुच्छेनोच्छालितं सुरनद्याः सङ्गमवाप ततो गङ्गासागरसंगमतीर्थं नभस्यपि जज्ञे इति भावः.
 
मायामीनतनोस्तनोतु भवतां पुण्यानि पङ्कस्थितिः पुच्छाच्छोट[^21]समुच्छलज्जलगुरुप्राग्भाररिक्तोदधेः।  
पाताला[^22]वटमध्यसंकटतया[^23] पर्याप्तकष्टस्थितेर्वेदोद्धारपरायणस्य सततं नारायणस्य प्रभोः॥ 9 ॥  


[^21]: उल्लोलनम्.


[^22]: भूरन्ध्रम्.


[^23]: संकीर्णतया.
 
जृम्भाविस्तृतवक्त्रपङ्कजविधेर्हृत्वा श्रुतीः[^1] सागरे लीनं त्रस्तसमस्तनक्रनिकरं शङ्खं जघानाजिरे[^2]।  
पुच्छोत्क्षिप्तजलोत्करैः प्रतिदिशं [^3]संतर्प्य यो वै धरां पायाद्वः स मृणालकोमलतनुर्मीनाभिधानो हरिः॥ 10 ॥  


[^1]: वेदान्.


[^2]: रणाङ्गणे.


[^3]: भूत्वा.
 
हंहो मीनतनो हरे किमुदधे किं वेपसे शैत्यतः स्विन्नः किं वडवानलात्पुलकितः कस्मात्स्वभावादहम्।  
इत्थं सागरकन्यकामुखशशिव्यालोकनेनाधिकप्रोद्यत्कामजचिह्ननिह्नुतिपरः[^4] शौरिः शिवायास्तु वः॥ 11 ॥  


[^4]: अपलपनम्.
 
पुच्छं चेदहमुन्नयाम्यनवधिस्तुच्छो भवेदम्बुधिः क्रीडां चेत्कलये मनागपि जले पीडा परं यादसाम्।  
निस्पन्दो भृशमामृशन्निति भरब्रह्माण्डभाण्डक्षयक्षोभाकुञ्चितवेष एष भगवान्प्रीणातु मीनाकृतिः॥ 12 ॥  
चन्द्रादित्यो[^5]रुनेत्रः [^6]कमलभवभवस्फारपृष्ठप्रतिष्ठो भास्वत्कालाग्निजिह्वः पृथुलगलगुहादृष्टनिःशेषविश्वः।  
अद्भिः पुच्छोत्थिताभिश्चकितसुरवधूनेत्रसंसूचिताभिर्मत्स्य[^7]श्छिन्नाब्धिवेलं गगनतलमलं क्षालयन्वः पुनातु॥ 13 ॥  


[^5]: गरिष्ठ.


[^6]: ब्रह्मणो जातम्. ब्रह्माण्डमित्यर्थः.


[^7]: सविस्मयं दुष्टाभिः.
 
यं दृष्ट्वा मीनरूपं स्फुरदनलशिखायुक्तसंरक्तनेत्रं लोलद्विस्तीर्णकर्णक्षुभितजलनिधिं नीलजीमूतवर्णम्।  
स्वासोच्छ्वासानिलौघैः प्रचलितगगनं पीतवारिं मुरारिं दि[^8]ङ्मूढोऽभूत्स शङ्खः स भवतु भवतां भूतये मीनरूपः॥ 14 ॥  


[^8]: व्याकुलः.
 
दिङ्मूढं तं सुरारिं किल शितदशनैः[^9] पीड्यमानं रटन्तं हृत्वा तीरे पयोधेः करतलकलितं पूरयामास[^10] शङ्खम्।  
नादेनाक्षोभ्य विश्वं प्रमुदितविबुधं त्रस्तदैत्यं स देवैर्दत्तार्घः पद्मयोनेः प्रहसितवदनः पातु वो दत्तवेदः॥ 15 ॥  


[^9]: तीक्ष्णदन्तैः.


[^10]: वादयामास.

