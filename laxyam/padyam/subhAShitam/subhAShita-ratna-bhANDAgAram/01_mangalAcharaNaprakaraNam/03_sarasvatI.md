+++
title = "03 सरस्वती"

+++
धातुश्चतुर्मुखीकण्ठशृङ्गाटकविहारिणीम्(20)।  
 नित्यं प्रगल्भवाचालामुपतिष्ठे सरस्वतीम्॥ 1 ॥  


[^20]: चतुष्पथम्.
 
सूक्ष्माय शुचये तस्मै नमो वाक्तत्त्वतन्तवे।  
विचित्रो यस्य विन्यासो विदधाति जगत्पटम्॥ 2 ॥  
तद्दिव्यमव्ययं धाम सारस्वतमुपास्महे।  
यत्प्रसादात्प्रलीयन्ते मोहान्धतमसश्छटाः(1)॥ 3 ॥  


[^1]: समूहः.
 
पातु वो निकषग्रावा(2) मतिहेम्नः सरस्वती।  
प्राज्ञेतरपरिच्छेदं(3) वचसैव करोति या॥ 4 ॥  


[^2]: स्वर्णादिपरीक्षणशिला.


[^3]: पण्डितमूर्खयोर्भेदम्.
 
शारदा शारदाम्भोजवदना वदनाम्बुजे।  
सर्वदा(4) सर्वदास्माकं सन्निधिं सन्निधिं(5) क्रियात्॥ 5 ॥  


[^4]: सर्वदात्री.


[^5]: उत्तमनिधिम्.
 
करबदरसदृशमखिलं भुवनतलं यत्प्रसादतः कवयः।  
पश्यन्ति सूक्ष्मतयः(6) सा जयति सरस्वती देवी॥ 6 ॥  


[^6]: कुशाग्रबुद्धयः.
 
शरणं करवाणि शर्मदं ते चरणं वाणि चराचरोपजीव्यम्।  
करुणामसृणैः(7) कटाक्षपातैः कुरु मामम्ब कृतार्थसार्थवाहम्॥ 7 ॥  


[^7]: स्निग्धैः.
 
आशासु राशीभवदङ्गवल्लीभासैव दासीकृतदुग्धसिन्धुम्।  
मन्दस्मितैर्निन्दितशारदेन्दुं वन्देऽरविन्दासनसुन्दरि त्वाम्॥ 8 ॥  
वचांसि वाचस्पतिमत्सरेण साराणि लब्धुं ग्रहमण्डलीव।  
मुक्ताक्षसूत्रत्वमुपैति यस्याः सा सप्रसादास्तु सरस्वती वः॥ 9 ॥  
ज्योतिस्तमोहरमलोचनगोचरं तज्जिह्वादुरासदरसं मधुनः प्रवाहम्।  
दूरे त्वचः पुलकबन्धि परं प्रपद्ये सारस्वतं किमपि कामदुघं रहस्यम्॥ 10 ॥  
तव करकमलस्थां (8)स्फाटिकीम(9)क्षमालां नखकिरणविभिर्न्नां(10) दाडिमीबीजबुद्ध्या।  
(11)प्रतिकलमनुकर्षन्येन (12)कीरो निषिद्धः स भवतु मम भूत्यै(13) वाणि ते मन्दहासः॥ 11 ॥  


[^8]: स्फटिकमयीम्.


[^9]: जपमालाम्.


[^10]: मिश्राम्.


[^11]: प्रतिक्षणम्.


[^12]: शुकः.


[^13]: समृद्ध्यै.
 
(14)तमोगणविनाशिनी सकलकालमुद्द्योतिनी धरातलविहारिणी (15)जडसमाजविद्वेषिणी।  
(16)कलानिधिसहायिनी लसदलोलसौदामिनी मदन्तरवलम्बिनी भवतु कापि (17)कादम्बिनी॥ 12 ॥  


[^14]: अज्ञानम्; [पक्षे] अन्धकारः.


[^15]: मन्दबुद्धिः; (पक्षे डलयोः सावर्ण्यात्
जलम्.)  

[^16]: विद्वज्जनः, [पक्षे] चन्द्रः.


[^17]: सरस्वती; [पक्षे] मेघमाला.
 
या कुन्देन्दुतुषारहारधवला या शुभ्रवस्त्रावृता या वीणावरदण्डमण्डितकरा या श्वेतपद्मासना।  
या ब्रह्माच्युतशङ्करप्रभृतिभिर्देवैः सदा वन्दिता सा मां पातु सरस्वती भगवती निःशेषजाड्यापहा॥ 13 ॥  
  