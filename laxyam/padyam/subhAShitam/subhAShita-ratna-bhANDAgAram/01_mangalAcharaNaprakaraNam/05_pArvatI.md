+++
title = "05 पार्वती"

+++
हरकण्ठग्रहानन्दमीलिताक्षीं नमाम्युमाम्।  
कालकूटविषस्पर्शजातमूर्छागमामिव॥ 1 ॥  
(3)पार्वतीमोषधीमेका(4)मपर्णां मृगयामहे।  
(5)शूली हालाहलं पीत्वा यया (6)मृत्युंजयोऽभवत्॥ 2 ॥  


[^3]: पर्वतसंबन्धिनीम्; [पक्षे] पर्वतपुत्रीम्.


[^4]: पर्णरहिताम्; [पक्षे] एतन्नाम्नीं पार्वतीम्.


[^5]: शूलरोगवान्; [पक्षे] त्रिशूलधारी.


[^6]: मृत्युनाशकः ; [पक्षे] एतन्नाम्ना प्रसिद्धः शिवः.
 
अपर्णैव लता सेव्या विद्वद्भिरिति मे मतिः।  
यया वृतः पुराणोऽपि स्थाणुः सूतेऽमृतं फलम्॥ 3 ॥  
मृणालव्यालवलया वेणीबन्धकपर्दिनी।  
हरानुकारिणी पातु लीलया पार्वती जगत्॥ 4 ॥  
जन्मान्तरीणरमणस्याङ्गसङ्गसमुत्सुका।  
सलज्जा चान्तिके सख्याः पातु नः पार्वती सदा॥ 5 ॥  
तपस्वी कां गतोऽवस्थामिति स्मेराननाविव।  
गिरिजायाः स्तनौ वन्दे भवभूतिसिताननौ॥ 6 ॥  
चिरमाविष्कृतप्रीतिभीतयः पान्तु वो द्विषाम्।  
वलयज्यारवोन्मिश्राश्चण्ड्याः कोदण्डकृष्टयः॥ 7 ॥  
चण्डीजङ्घाकाण्डः शिरसा चरणस्पृशि प्रिये जयति।  
शंकरपर्यन्तजितो(7) वीरस्तम्भः स्मरस्येव॥ 8 ॥  


[^7]: स्वतः सुखविशेषजनकतया तुच्छविषयपराङ्मुखस्याप्येतादृश्यवस्थासंपादनादिति भावः.
 
उन्नालनाभिपङ्केरुह इव येनावभाति शंभुरपि।  
जयति पुरुषायितायास्तदाननं शैलकन्यायाः॥ 9 ॥  
अङ्कनिलीनगजानन(8)शङ्का(9)कुल(10)बाहुलेयहृ(11)तवसनौ।  
सस्मितहरकरकलितौ हिमगिरितनयास्तनौ जयतः॥ 10 ॥  


[^8]: स्तनयोः कुम्भिकुम्भसाम्यादिति भावः.


[^9]: कथं मां विहायैनमेव संगोप्य बहुकालं स्तन्यं प्रयच्छतीति धियेति भावः.


[^10]: कार्तिकेयः.


[^11]: गजानननिर्णयार्थमिति भावः.
 
(12)कण्ठोचितोऽपि (13)हुकृतिमात्रनिरस्तः पदान्तिके(14) पतितः।  
यस्याश्चन्द्रशिखः स्मरभल्लनिभो जयति सा चण्डी॥ 11 ॥  


[^12]: आलिङ्गनार्होऽपि; [पक्षे] अर्धचन्द्राकारतया कण्ठलक्ष्ययोग्योऽपि.


[^13]: न तु करतर्जनादिना; [पक्षे] बाणादिना.


[^14]: प्रणामार्थमिति भावः; [पक्षे] वेगवशादिति भावः.
 
विरञ्चिनारायणवन्दनीयो मानं विनेतुं गिरिशोऽपि यस्याः।  
कृपाकटाक्षेण निरीक्षणानि व्यपेक्षते सावतु वो भवानी॥ 12 ॥  
शिरसि धृतसुरापगे स्मरारावरुणमुखेन्दुरुचिर्गिरीन्द्रपुत्री।  
अथ चरणयुगानते स्वकान्ते स्मितसरसा भवतोऽस्तु भूतिहेतुः॥ 13 ॥  
तद्वः प्रमार्ष्टु विपदः प्रणतार्तिहन्त्र्या न्यस्तं पदं महिषमूर्धनि चण्डिकायाः।  
वैरी यदीयनखरांशुपरीतशृङ्गः शक्रायुधाङ्कितनवाम्बुधरप्रभोऽभूत्॥ 14 ॥  
श्रुत्वा षडाननजनुर्मुदितान्तरेण पञ्चाननेन सहसा चतुराननाय।  
शार्दूलचर्म भुजगाभरणं सभस्म दत्तं निशम्य गिरिजाहसितं पुनातु॥ 15 ॥  
पञ्चास्यपञ्चदशनेत्रपिधानदक्षा दाक्षायणीमृदुकराः कृतिनः पुनन्तु।  
द्वौ वल्लकीं कथमकेति च वादयन्तावष्टादशोऽपि घटयन्त्सुतिमौनमुद्राम्॥ 16 ॥  
आनन्दमन्थरपुरंदरमुक्तमाल्यं मौलौ हठेन निहितं महिषासुरस्य।  
पादाम्बुजं भवतु वो विजयाय मञ्जु मञ्जीरशिञ्जितमनोहरमम्बिकायाः॥ 17 ॥  
ब्रह्मादयोऽपि यदपाङ्गतरङ्गभङ्ग्या सृष्टिस्थितिप्रलयकारणतां व्रजन्ति।  
लावण्यवारिनिधिवीचिपरिप्लुतायै तस्यै नमोऽस्तु सततं हरवल्लभायै॥ 18 ॥  
ज्याकृष्टिबद्ध(1)खटकामुखपाणिपृष्ठप्रेङ्खन्नखांशुचयसंवलितोऽम्बिकायाः।  
त्वां पातु मञ्जरितपल्लवकर्णपूरलोभभ्रमद्भ्रमरविभ्रमभृत्कटाक्षः॥ 19 ॥  


[^1]: हस्तविन्यासविशेषः.
 
पौलस्त्यपीनभुजसंपदुदस्यमानकैलाससंभ्रमविलोलदृशः प्रियायाः।  
श्रेयांसि वो दिशतु निह्नुतकोपचिह्नमालिङ्गनोत्पुलकमासितमिन्दु(2)मौलेः॥ 20 ॥  


[^2]: इन्दुमौलेः प्रियायाः पार्वत्याः.
 
दिश्यान्महासुरशिरःसरसीप्सितानि प्रेङ्खन्नखावलिमयूखमृणालनालम्।  
चण्ड्याश्चलच्चटुलनूपुरचञ्चरीकझांकारहारि चरणाम्बुरुहद्वयं वः॥ 21 ॥  
रचयति सहसा यच्चित्रमेतत्प्रपञ्चं प्रशमयति च तद्वत्केनचित्कौतुकेन।  
अविदितमपरैस्तच्चण्डमुण्डादिनानादनुजलदलनदक्षं (3)शर्वसर्वस्वमव्यात्॥ 22 ॥  


[^3]: शर्वस्य शिवस्य सर्वस्वं पार्वतीरूपम्.
 
प्रचण्डचण्डमुण्डयोर्महाबलैकखण्डिनी ह्यनेकरुण्डमुण्डयुग्रणे बलैकदायिनी।  
क्वचित्त्वशक्तिकारिणी रमाविलासदायिनी मुदेऽस्तु कालिका सदा समस्तपापहारिणी॥ 23 ॥  
पुरारितनुहारिणी दुरितसङ्घसंहारिणी भजन्मतिविवर्धिनी प्रबलदानबोन्मर्दिनी।  
तुषारगिरिनन्दिनी मुनिहृदन्तरालम्बिनी कुमारमुखचुम्बिनी हरनितम्बिनी पातु वः॥ 24 ॥  
सत्त्वादिस्थैरगणितगुणैर्हन्त विश्वं प्रसूय व्यक्तं धत्ते प्रहसनकरीं या कुमारीति संज्ञाम्।  
मोहध्वान्तप्रसरविरतिर्विश्वमूर्तिः समन्तादाद्या शक्तिः स्फुरतु मम सा दीपवद्देहगेहे॥ 25 ॥  
औत्सुक्येन कृतत्वरा सहभुवा व्यावर्तमाना ह्रिया तैस्तैर्बन्धुवधूजनस्य वचनैर्नीताभिमुख्यं पुनः।  
दृष्ट्वाग्रे वरमात्तसाध्वसरसा गौरी नवे संगमे संरोहत्पुलका हरेण हसता श्लिष्टा शिवायास्तु वः॥ 26 ॥  
आदौ प्रेमकषायिता हरमुखव्यापारलोला शनैर्व्रीडाभारविघूर्णिता मुकुलिता धूमोद्गमव्याजतः। पत्युः संमिलिता दृशा सरभसव्यावर्तनव्याकुला पार्वत्याः परिणीतिमङ्गलविधौ दृष्टिः शिवायास्तु वः॥ 27 ॥  
(1)प्रत्यासन्नविवाहमङ्गलविधौ देवार्चनव्यग्रया दृष्ट्वाग्रे (2)परिणेतुरेव लिखितां गङ्घाधरस्याकृतिम्।  
उन्माद(3)स्मितरोषलज्जितधिया गौर्या कथंचिच्चिराद्वृद्धस्त्रीवचनात्प्रिये विनिहितः पुष्पाञ्जलिः पातु वाः॥ 28 ॥  


[^1]: समीपवर्ती.


[^2]: भर्तुः.


[^3]: चित्तविभ्रमः.
 
(4)रामाद्याचय मेदिनीं (5)धनपतेर्बीजं (6)बलाल्लाङ्गलं प्रेते(7)शान्महिषं तवास्ति वृषभः (8)फालं त्रिशूलं तव।  
शक्ताहं तव चान्नदानकरणे स्कन्दोऽस्ति गोरक्षणे खिन्नाहं हर भिक्षया कुरु कृषिं गौरीवचः पातुः वः॥ 29 ॥  


[^4]: परशुरामात्.


[^5]: कुबेरात्.


[^6]: बलभद्रात्.


[^7]: यमात्.


[^8]: कृषकः.
 
हे हेरम्ब किम्ब रोदिषि कथं कर्णौ लुठत्यग्निभूः(9) किं ते स्कन्द विचेष्टितं मम पुरा संख्या कृता चक्षुषाम्।  
नैतत्तेऽप्युचितं गजास्य चरितं नासां मिमीतेऽम्ब मे तावेवं सहसा विलोक्य हसितव्यग्रा शिवा पातु वः॥ 30 ॥  


[^9]: स्कन्दः.
 
मातस्तातजटासु किं सुरसरित्किं शेखरे चन्द्रमाः किं भाले हुतभुग्लुठत्युरसि किं नागाधिपः किं कटौ।  
कृत्तिः किं जघनद्वयान्तरगतं यद्दीर्घमालम्बते श्रुत्वा पुत्रवचोऽम्बिका स्मितमुखी लज्जावती पातु वः॥ 31 ॥  
धूमव्याकुलदृष्टिरिन्दुकिरणैराह्लादिताक्षी पुनः पश्यन्तीव समुत्सुका नतमुखी भूयो ह्रिया ब्रह्मणः।  
सेर्ष्या पादनखेन्दुदर्पणगते गङ्गां दधाने हरे स्पर्शादुत्पुलका करग्रहविधौ गौरी शिवायास्तु वः॥ 32 ॥  
(10)गोनासाय नियोजितागदरजाः सर्पाय बद्धौषधिः कण्ठस्थाय विषाय वीर्यमहतः पाणौ मणीन्बिभ्रती।  
भर्तुर्भूतगणाय गोत्रजरतीनिर्दिष्टमन्त्राक्षरा(11) रक्षत्वद्रिसुता विवाहसमये प्रीता(12) च भीता(13) च वः॥ 33 ॥  


[^10]: गोनासादिसर्पभयनिवृत्तय इत्यर्थः. गोनासः सर्पजातिविशेषः.


[^11]: वृद्धा.


[^12]: यावज्जीवं कृततपसः फलोन्मुखत्वं समीक्ष्येत्यर्थः.


[^13]: भूतगणादिसाहित्यमालोक्येत्यर्थः.
 
स्वेदस्यन्दितसान्द्रचन्दनचयं दोर्वल्लिबन्धश्रमादूर्ध्वश्वासपरिस्खलत्स्मरकथं (14)संदष्टदन्तच्छदम्।  
सीत्कारा(15)ञ्चितलोचनं सपुलकं भ्रान्तभ्रु नृत्यकरं पार्वत्यां सुरतं मुदे रसवतामास्तां मृडानीपतेः॥ 34 ॥  


[^14]: चुम्बितावित्यर्थः.


[^15]: निमीलित.
 
स्वेदस्ते कथमीदृशः प्रियतमे त्वन्नेत्रवह्नेर्विभो कस्माद्वेपितमेतदिन्दुवदने भोगीन्द्रभीतेस्तव।  
रोमाञ्चः(16) कथमेष देवि भगवन्गङ्गाम्भसां सीकरैरित्थं भर्तरि (17)भावगोपनपरा गौरी चिरं पातु वः॥ 35 ॥  


[^16]: रोमहर्षणम्.


[^17]: स्वाभिप्राय.
 
शम्याकस्य रजः प्रमृज्य चरणे दत्तो मया यावको(1) निर्मृज्य स्तनकुङ्भले च (2)भसितं पत्राङ्कुरो निर्मितः।  
स्वच्छन्दं विहरेति जल्पितगिरं साकूतमालीजनं दृष्ट्या केवलमाघ्नती कुटिलया दाक्षायणी पातु वः॥ 36 ॥  


[^1]: लाक्षारसः.


[^2]: भस्म.
 
वक्त्रं शीतकरोऽधरो घनरसः(3) कामप्रदो विग्रहः(4) श्वासो गन्धवहः (5)सरोरुहसुहृत्पाणिः स्मिताभा शुचिः।(6)  
वक्षः पीनपयो(7)धरा(8)धिकरणं पृथ्वी नितम्बस्थलीत्यष्टौ धूर्जटिमूर्तयः स्मरभयाद्दुर्गाश्रिताः पान्तु वः॥ 37 ॥  


[^3]: उदकम् ; [पक्षे] अधिकरसः


[^4]: शरीरम्. यजमानरूपम्.


[^5]: कमलानां मित्रम्. सूर्य इत्यर्थः; (पाणिपक्षे
सरोरुहानां सदृशा कान्तिर्यस्य.)  

[^6]: अग्निः.


[^7]: स्तनौ; [पक्षे] मेघाः.


[^8]: स्थानम्. आकाशं मेघानां स्थानमिति प्रसिद्धम्.
 
पादाग्रस्थिता मुहुः स्तनभरेणानीतया नम्रतां शंभोः सस्पृहलोचनत्रयपथं यान्त्या तदाराधने।  
ह्रीमत्या शिरसी(9)हितः सपुलकस्वेदोद्गमोत्कम्पया विश्लिष्यन्कुसुमाञ्जलिर्गिरिजया क्षिप्तोऽन्तरे पातु वः॥ 38 ॥  


[^9]: इष्टः.
 
कैलासालयभाललोचनरुचा निर्वर्तितालक्तकव्यक्तिः पादनखद्युतिर्गिरिभुवः सा वः सदा त्रायताम्।  
स्पर्धाबन्धसमृद्धयेव सुदृढं रूढा यया नेत्रयोः कान्तिः को(10)कनदानुकारसरसा सद्यः समुत्सार्यते॥ 39 ॥  


[^10]: रक्तोत्पलम्.
 
लग्नः केलिकचग्रहश्लथजटालम्बेन निद्रान्तरे मुद्राङ्कः शितिकन्धरेन्दुशकलेनान्तःकपोलस्थलम्।  
पार्वत्या नखलक्ष्मशङ्कितसखीनर्मस्मितव्रीडया प्रोन्मृष्टः करपल्लवेन कुटिलाताम्रच्छविः पातु वः॥ 40 ॥  
सव्रीडा दयितानने सकरुणा मातङ्गचर्माम्बरे सत्रासा भुजगे सविस्मयरसा चन्द्रेऽमृतस्यन्दिनि।  
सेर्ष्या जह्नुसुतावलोकनविधौ दीना कपालोदरे पार्वत्या नवसंगमप्रणयिनी दृष्टिः शिवायास्तु वः॥ 41 ॥  
भिक्षुः क्वास्ति बलेर्मखे पशुपतिः किं नास्त्यसौ गोकुले मुग्धे पन्नगभूषणः सखि सदा शेते च तस्योपरि।  
आर्ये मुञ्च (11)विषादमाशु कमले नाहं प्रकृत्या (12)चला चेत्थं वै गिरिजासमुद्रसुतयोः संभाषणं पातु वः॥ 42 ॥  


[^11]: खेदम्; [पक्षे] विषमत्तीति विषादस्तं शिवम्.


[^12]: चञ्चला; [पक्षे] लक्ष्मीः.
 
हे गङ्गाधरपत्नि चक्रिवधु किं कुत्रास्त्यसौ नर्तको वृन्दारण्यभुवि क्व सर्पकुतुकी स्यात्कालियस्य ह्रदे।  
भिक्षुः कुत्र गतोऽस्ति यज्ञसदने क्वासौ विषादी बकीक्रोडे स्यादिति पद्मजागिरिजयोर्वाग्भङ्गयः पान्तु वः॥ 43 ॥  
वेणीबन्धकपर्दिनी सिततनुः श्रीखण्डपांसूत्करैः केतक्येकदलेन्दुभृद्बिसलता व्यालोपवीतिन्यपि।  
प्राक्पाणिग्रहणाद्विनोदरभसा सख्याः पुरो लीलया कुर्वाणानुकृतिं हरस्य दिशतु श्रेयांसि वः पार्वती॥ 44 ॥  
यस्याङ्घ्रिद्वितयं नमन्ति विबुधाः स त्वेककः सर्ववित्तं मृत्युंजयमामनन्ति मुनयः सोऽद्यापि यातिव्रताः।  
इत्याकर्ण्य कथां रहस्यपि यया पत्युर्विवाहात्पुरा भङ्क्त्वाङ्गानि विजृम्भितं गिरिभुवोमोट्टायितं पातु वः॥ 45 ॥  
संध्यारागवती स्वभावकृटिला गङ्गा द्विजिह्वः फणी वक्राङ्गैर्मलिनः शखी कपिमुखो नन्दी च मूर्खो वृषः।  
इत्थं दुर्जनसंकटे पतिगृहे वस्तव्यमेतत्कथं गौरीत्थं नृकपालपाणिकमला चिन्तान्विता पातु वः॥ 46 ॥  
भिक्षार्थी स क्व यातः सुतनु बलिमखे ताण्डवं क्वाद्य भद्रे मन्ये वृन्दावनान्ते क्व नु स मृगशिशुर्नैव जाने वराहम्।  
बाले कच्चिन्न दृष्टो (1)जरठवृषपतिर्गोप एवास्य वेत्ता लीलासंलाप इत्थं जलनिधिहिमवत्कन्ययोस्त्रायतां वः॥ 47 ॥  


[^1]: जीर्ण.
 
दीप्तक्षुद्वेगयोगाद्वदनलहलहल्लम्बजिह्वाग्रलीढब्रह्माण्डक्षौद्रबिन्दुप्रबलतरभवज्जाठराग्निस्फुलिङ्गाम्।  
कालीं कङ्कालशेषामतुलगलचलन्मुण्डमालाकरालीगुञ्जासंवादिनेत्रामजिननिवसनां नौमि पाशासिहस्ताम्॥ 48 ॥  
उद्वाहारोपितार्द्राक्षतनिजपदयोः संगतामिन्दुमौलावानम्रे यां सुधांशोर्व्यधित किल कलां तूर्णमेवान्नपूर्णाम्।  
सक्तानामक्षतानाममृतदृगनलोपाधितः पक्वभावान्नानार्थैरन्नपूर्णा प्रणतजनततेः पूर्णतामातनोतु॥ 49 ॥  
जङ्घाकाण्डोरुनालो नखकिरणलसत्केसरालीकरालः प्रत्यग्रालक्तकाभाप्रसरकिसलयो मञ्जुमञ्जीरभृङ्गः।  
भर्तुर्नृत्तानुकारे जयति निजतनुस्वच्छलावण्यवापीसंभूताम्भोजशोभां विदधदभिनमो दण्डपादो भवान्याः॥ 50 ॥  
विद्राणे(2) रुद्रवृन्दे सवितरि तरले वज्रिणि ध्वस्तवज्रे जाताशङ्के शशाङ्के विरमति मरुति त्यक्तवैरे कुबेरे।  
वैकुण्ठे कुण्ठितास्त्रे महिषमतिरुषं पौरुषोपघ्ननिघ्नं(3) निर्विघ्नं निघ्नती वः शमयतु दुरितं भूरिभावा(4) भवानी॥ 51 ॥  


[^2]: पलायिते.


[^3]: पौरुषोपघ्नानां पराक्रमिणां निघ्न आयत्तस्तम्.


[^4]: प्रभूतप्रभावा.
 
वक्षःपीठे निरीक्ष्य स्फटिकमणिशिलामण्डलस्वच्छभासि स्वां छायां(5)साभ्यसूया(6) त्वमियमिति मुहुः सत्यमाश्वासितापि।  
वामे मे दक्षिणेऽस्याः (7) श्रवसि कुवलयं नाहमित्यालपन्ती दत्ताश्लेषा सहासं मदनविजयिना पार्वती वः पुनातु॥ 52 ॥  


[^5]: प्रतिबिम्बम्.


[^6]: सेर्ष्या.


[^7]: कर्णे.
 
रामार्चिताङ्घ्रिरभिरामाकृतिः कृतविरामा (8)सुपर्वविपदां कामार्तिहृत्सफलकामा निदेशरतकामादिनिर्जरवधूः।  
(9)भामा हरस्य नुतभामा(10) जपा(11)सदृशभामाननीयचरिता सा मामवत्वखिलसामादृतस्तुतिरसामान्यमुक्तिसुखदा॥ 53 ॥  


[^8]: दैत्यकृतदेवविपत्तीनाम्.


[^9]: स्त्री.


[^10]: क्रोधः असुरवधकालोत्पन्न इत्यर्थः.


[^11]: अरुणेत्यर्थः.
 
(12)बालीयुतश्रवणपालीयुगा ललितचू(1)लीविराजिबकुला केलीगतानुगमरालीकुला मधुरमा(2)लीभिरादृतकथा।  
(3)नालीकदृक्कु(4)सुमनालीकपाणिरिह काली(5)यशासिसहजा तालीदलाभतनुमाली सदा भवतु काली शुभाय मम सा॥ 54 ॥  


[^12]: कर्णभूषणविशेषः.


[^1]: केशपाशः.


[^2]: सखीभिः.


[^3]: कमलनयना.


[^4]: पुष्पशरहस्ता.


[^5]: कालीयः सर्पस्तं शास्तीति स कृष्णस्तत्सहजा भगिनी. यशोदोदरे दुर्गाप्रादुर्भावस्य भागवते प्रसिद्धत्वात्.
 
