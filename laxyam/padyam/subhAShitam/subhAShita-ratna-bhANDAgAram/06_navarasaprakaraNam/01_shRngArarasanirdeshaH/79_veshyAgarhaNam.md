+++
title = "७९ वेश्यागर्हणम्"
rasas = ["शृङ्गारः"]
topics = ["वेश्या"]

+++
  
[^13]वैश्यासौ मदनज्वाला [^14]रूपेन्धनसमेधिता।  
कामिभिर्यत्र हूयन्ते यौवनानि धनानि च॥ 1 ॥  
  
[^13]: वाराङ्गना.

[^14]: रूपमेवेन्धनं काष्ठं तेन सम्यक्प्रदीप्ता.

अयं च सुरतज्वाला कामाग्निः प्रणयेन्धनः।  
नराणां यत्र हूयन्ते यौवनानि धनानि च॥ 2 ॥  
इह सर्वस्वफलिनः कुलपुत्रमहाद्रुमाः।  
निष्फलत्वमलं यान्ति वेश्याविहगभक्षिताः॥ 3 ॥  
धनाशा कैत[^15]वस्नेहो वितथैश्चित्त[^16]तोषणम्।  
एकमप्यस्ति नात्मासु कथं वेश्यासमा वयम्॥ 4 ॥  
  
[^15]: कपटस्नेहः.

[^16]: असत्यगोष्ठीभिः.

कष्टं जीवति गणिका गणकोऽपि च राजसेवको वैद्यः।  
दिवसे दिवसे मरणं परस्य यच्चित्तरञ्जनं वृत्तिः॥ 5 ॥  
न पर्वताग्रे नलिनी प्ररोहति न गर्दभा वाजिधुरं वहन्ति।  
यवाः प्रकीर्णा न भवन्ति शालयो न वेशजाताः शुचयस्तथाङ्गनाः॥ 6 ॥  
हारहीरकहिरण्यभूषणैस्तोषमेति गणिका [^1]धनैषिणी।  
प्रेमकोमलकटाक्षवीक्षितैरेव जीवति कुलाङ्गनाजनः॥ 7 ॥  
  
[^1]: धनेच्छावती.

एता हसन्ति च रुदन्ति च वित्तहेतोर्विश्वासयन्ति पुरुषं न च विश्वसन्ति।  
तस्मान्नरेण कुलशीलसमन्वितेन वेश्याः [^2]श्मशानघटिका इव वर्जनीयाः॥ 8 ॥  
  
[^2]: श्मशानस्थिता घटिकाः. घटयो घटा इति यावत्. एता यथा अस्पृश्यास्तथैव ता वर्जनीया इति भावः.

[^3]जात्यन्धाय च दुर्मुखाय च गलत्कुष्ठाभिभूताय च।  
[^5]यच्छन्तीषु मनोहरं निजवपुर्लक्ष्मी[^6]लवश्रद्धया [^7]पण्यस्त्रीषु विवेककल्पलतिकाशस्त्रीषु रज्येत कः॥ 9 ॥  
  
[^3]: जन्मनान्धाय.

[^4]: ग्राम्याय.

[^5]: अर्पयन्तीषु.

[^6]: लक्ष्मीलेशाशया.

[^7]: गणिकासु.

केशः कुन्दमिषादिवोपहसति द्रव्यैर्विहीनाञ्जनान्यूनां ग्रन्थिधनं विलोकितुमिवोद्ग्रीवस्तनस्तिष्ठति।  
प्रेमच्छेदकृपाणवल्लिसुषुमां रोमालिरालम्बते यस्याः सा कथमस्तु चेतसि चमत्काराय वाराङ्गना॥ 10 ॥  
वाप्यां स्नाति विचक्षणो द्विजवरो मूर्खोऽपि वर्णाधमः फुल्लां नाम्यति वायसोऽपि हि लतां या नामिता बर्हिणा।  
ब्रह्मक्षत्रविशस्तरन्ति च यया नावा तयैवेतरे त्वं वापीव लतेव नौरिव जनं वेश्यासि सर्वं भज॥ 11 ॥  
