+++
title = "०३ युववर्णनम्"
rasas = ["शृङ्गारः"]

+++
  
अधारि पद्मेषु तदङ्घ्रिणा घृणा क्व तच्छयच्छायलवोऽपि पल्लवे।  
तदास्यदास्येऽपि गतोऽधिकारितां न शारदः पार्विकशर्वरीश्वरः॥ 1 ॥  
किमस्य रोम्णां कपटेन कोटिभिर्विधिर्न लेखाभिरजीगणद्गुणान्।  
न रोमकूपौघमिषाज्जगत्कृता कृताश्च किं दूषणशून्यबिन्दवः॥ 2 ॥  
अमुष्य दोर्भ्यामरिदुर्गलुण्ठने ध्रुवं गृहीतार्गलदीर्घपीनता।  
उरःश्रिया तत्र च गोपुरस्फुरत्कपाटदुर्धर्षतिरःप्रसारिता॥ 3 ॥  
स्वकेलिलेशस्मितनिन्दितेन्दुनो निजांशदृक्तर्जितपद्मसम्पदः।  
अतद्द्वयीजित्वरसुन्दरान्तरे न तन्मुखस्य प्रतिमा चराचरे॥ 4 ॥  
सरोरुहं तस्य दृशैव तर्जितं जिताः स्मितेनैव विधोरपि श्रियः।  
कुतः परं भव्यमहो महीयसी तदाननस्योपमितौ दरिद्रता॥ 5 ॥  
स्वबालभारस्य तदुत्तमाङ्गजैः समं चमर्येव तुलाभिलाषतः।  
अनागसे शंसति बालचापलं पुनः पुनः पुच्छविलोलनच्छलात्॥ 6 ॥  
निमीलनभ्रंशजुषा दृशा भृशं निपीय तं यस्त्रिदशीभिरर्जितः।  
अमूस्तमभ्यासभरं विवृण्वते निमेषनिः[^1]स्वैरधुनापि लोचनैः॥ 7 ॥  


[^1]: निर्निमेषैः.
 
विलोकयन्तीभिरजस्रभावनाबलादमुं तत्र निमीलनेष्वपि।  
अलम्भि मर्त्याभिरमुष्य दर्शने न विघ्नलेशोऽपि निमेषनिर्मितः॥ 8 ॥  
न का निशि स्वप्नगतं ददर्श तं जगाद गोत्रस्खलिते च का न तम्।  
तदात्मताध्यातधवा रते च का चकार वा न स्वमनोभवोद्भवम्॥ 9 ॥  
