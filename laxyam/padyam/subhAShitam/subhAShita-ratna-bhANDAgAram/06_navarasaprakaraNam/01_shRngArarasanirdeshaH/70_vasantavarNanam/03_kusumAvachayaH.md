+++
title = "०३ कुसुमावचयः"
rasas = ["शृङ्गारः"]
topics = ["पुष्पम्", "पुष्प-सङ्ग्रहः"]

+++
निजनयनप्रतिबिम्बैरम्बुनि बहुशः प्रतारिता कापि।  
नीलोत्पलेऽपि विमृशति करमर्पयितुं कुसुमलावी॥ 103 ॥  
असङ्ख्यपुष्पोऽपि मनोभवस्य पञ्चैव बाणार्थमयं ददाति।  
एवं कदर्यत्वमिवावधार्य सर्वस्वमग्राहि मधोर्वधूभिः॥ 104 ॥  
अताडयत्पल्लवपाणिनैकं पुष्पोच्चये राजवधूरशोकम्।  
तच्छेदहेतोरलिपङ्क्तिभङ्ग्या विकृन्तिता बाललता स्मरेण॥ 105 ॥  
अन्यत्र यूयं कुसुमावचायं कुरुध्वमत्रास्मि करोमि सख्यः।  
नाहं हि दूरं भ्रमितुं समर्था प्रसीदतायं रचितोऽञ्जलिर्वः॥ 106 ॥  
उच्चित्य प्रथममवस्थितं मृगाक्षी पुष्पौघं श्रितविटपं ग्रहीतुकामा।  
आरोढुं पदमदधादशोकयष्टावामूलं पुनरपि तेन पुष्पिता सा॥ 107 ॥  
मुखकमलकमुन्नमय्य यूना यदभिनवोढवधूर्बलादचुम्बि।  
तदपि न किल बालपल्लवाग्रग्रहपरया विविदे विदग्धसख्या॥ 108 ॥  
व्रततिविततिभिस्तिरोहितायां प्रतियुवतौ वदनं प्रियः प्रियायाः।  
यदधयदधरावलोपनृत्यत्करवलयस्वनितेन तद्विवव्रे॥ 109 ॥  
विलसितमनुकुर्वती पुरुस्ताद्धरणिरुहाधिरुहो वधूर्लतायाः।  
रमणमृजुतया पुरः सखीनामकलितचापलदोषमालिलिङ्ग॥ 110 ॥  
सललितमवलम्ब्य पाणिनांसे सहचरमुच्छ्रितगुच्छवाञ्छयान्या।  
सकलकलभकुम्भविभ्रमाभ्यामुरसि रसादवतस्तरे स्तनाभ्याम्॥ 111 ॥  
मृदुचरणतलाग्रदुःस्थितत्वादसहतरा कुचकुम्भयोर्भरस्य।  
उपरि निरवलम्बनं प्रियस्य न्यपतदथोच्चतरोच्चिचीषयान्या॥ 112 ॥  
उपरिजतरुजानि याचमानां कुशलतया परिरम्भलोलुपोऽन्यः।  
प्रथितपृथुपयोधरां गृहाण स्वयमिति मुग्धवधूमुदास दोर्भ्याम्॥ 113 ॥  
इदमिदमिति भूरुहां प्रसूनैर्मुहुरतिलोभयता पुरः पुरोऽन्या।  
अनुरहसमनायि नायकेन त्वरयति रन्तुमहो जनं मनोभूः॥ 114 ॥  
विजनमिति बलादमुं गृहीत्वा क्षणमथ वीक्ष्य विपक्षमन्तिकेऽन्या।  
अभिपतितुमना लघुत्वभीतेरभवदमुञ्चति वल्लभेऽतिगुर्वी॥ 115 ॥  
पूर्वं द्विरेफपरिभूतिभयाद्भवत्या यत्केशपुष्पभरणं हरिणाक्षि मुक्तम्।  
व्यर्थं तदद्य पुनरप्यलकेषु भृङ्गाः पुञ्जीभवन्निजकुलभ्रमतः पतन्ति॥ 116 ॥  
सन्तु द्रुमाः किसलयोत्तरपुष्पभाराः प्राप्ते वसन्तसमये कथमित्थमेव।  
न्यासैर्नवद्युतिमतोः पदयोस्तवेयं भूः पुष्पिता सुतनु पल्लवितेव भाति॥ 117 ॥  
अनुभवत युवत्यो भाग्यवत्यो नितान्तं कुसुमवलयवेलासङ्गखेलासुखानि।  
मम तु मधुकराणां वाटपाटच्चराणां सपदि पतति धाटी पुष्पवाटीनिवेशे॥ 118 ॥  
पाणौ पद्मधिया मधूककुसुमभ्रान्त्या तथा गण्डयोर्नीलेन्दीवरशङ्कया नयनयोर्बनधूकबुद्ध्याधरे।  
लीयन्ते कबरीभरे निजकुलव्यामोहजातस्पृहा दुर्वारा मधुपाः कियन्ति तरुणि स्थानानि रक्षिष्यसि॥ 119 ॥  