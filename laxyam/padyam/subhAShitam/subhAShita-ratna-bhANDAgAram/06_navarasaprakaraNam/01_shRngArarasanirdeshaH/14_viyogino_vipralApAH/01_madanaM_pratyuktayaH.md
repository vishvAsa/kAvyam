+++
title = "०१ मदनं प्रत्युक्तयः"
rasas = ["शृङ्गारः"]

+++
स्वयमप्राप्तदुःखो यः स दुनोति न विस्मयः।  
त्वं स्मर प्राप्तदाहोऽपि दहसीति किमुच्यते॥ 123 ॥  
भवनेत्रभवो वह्निरद्यापि त्वयि मन्मथ।  
ज्वलतीवान्यथा किं ते विशिखास्तत्कणा इव॥ 124 ॥  
[^6]अद्यापि नूनं हरकोपवह्निस्त्वयि ज्वलत्यौर्व इवाम्बुराशौ।[^7]  
त्वमन्यथा मन्मथ मद्विधानां भस्मावशेषः कथमेवमुष्णः॥ 125 ॥  
  
[^6]: वडवाग्निः.

[^7]: समुद्रे.

वृथैव सङ्कल्पशतैरजस्रमनङ्ग नीतोऽसि मयातिवृद्धिम्।  
आकृष्य चापं श्रवणोपकण्ढे मय्येव युक्तस्तव बाणमोक्षः॥ 126 ॥  
क्व रुजा हृदयप्रमाथिनी क्व च ते विश्वसनीयमायुधम्।  
मृदुतीक्ष्मतरं यदुच्यते तदिदं मन्मथ दृश्यते त्वयि॥ 127 ॥  
अनुममार न मार कथं नु सा रतिरतिप्रथितापि पतिव्रता।  
अयमनाथवधूवधपातकी दयितयापि तयासि किमुज्झितः॥ 128 ॥  
भुवनमोहनजेन किमेनसा तव परेत बभूव पिशाचता।  
यदधुना विरहाधिमलीमसामभिभवन्भ्रमसि स्मर मद्विधाम्॥ 129 ॥  
स्मर नृशंसतमस्त्वमतो विधिः सुमनसः कृतवान्भवदायुधम्।  
यदि दृढं धनुरायसमाशुगं तव सृजेत्त्रिजगत्प्रलयं व्रजेत्॥ 130 ॥  
विधिरनंशमभेद्यमवेक्ष्य ते जनमनः खलु लक्ष्यमकल्पयत्।  
अपि स वज्रमदास्यत चेत्तदा त्वदिषुभिर्व्यदलिष्यदसावपि॥ 131 ॥  
अपि विधिः कुसुमानि तवाशुगान्स्मर विधाय स निर्वृतिमाप्तवान्।  
अदित पञ्च हि ते स नियम्य तांस्तदपि तैर्बत जर्जरितं जगत्॥ 132 ॥  
सह तया स्मर भस्म झटित्यभूः पशुपतिं प्रति यामिषुमग्रहीः।  
ध्रुवमभूदधुना वितनोः शरस्तव कटुस्वर एव स पञ्चमः॥ 133 ॥  
त्वमुचितं नयनार्चिषि शंभुना भुवनशान्तिकहोमहविः कृतः।  
[^1]तव वयस्यमपास्य मधुं मधुं हतवता हरिमा बत किं कृतम्॥ 134 ॥  
  
[^1]: दैत्यविशेषम्.

बाणाग्निमस्तकरुणो विकिरन्ममाङ्गे प्रायो न वेत्सि विषमास्त्रवर स्वपीडाम्।  
सन्ताप एष भवता किमु नान्वभावि चण्डीपतेरलिकलोचनगोचरेण॥ 135 ॥  
तव कुसुमशरत्वं शीतरश्मित्वमिन्दोर्द्वयमिद[^2]मयथार्थं दृश्यते मद्विधेषु।  
विसृजति हिमगर्भैरग्निमिन्दुर्मयूखैस्त्वमपि कुसुमबाणान्व[^3]ज्रसारीकरोषि॥ 136 ॥  
  
[^2]: असत्यम्.

[^3]: वज्रवत्कठिनान्करोषि.

हृदि बिसलताहारो नायं [^4]भुजङ्गमनायकः कुवलयदलश्रेणी कण्ठे न सा गरलद्युतिः।  
मलयजरजो नेदं भस्म प्रियारहिते मयि प्रहर न हरभ्रान्त्यानङ्ग क्रुधा किमु धावसि॥ 137 ॥  
  
[^4]: वासुकिः.

पाणौ मा कुरु चूतसायकममुं मा चापमारोपय क्रीडानिर्जितविश्व मूर्च्छितजनाघातेन किं पौरुषम्।  
तस्या एव मृगीदृशो मनसिजप्रेङ्खत्कटाक्षानलश्रेणीजर्जरितं मनागपि मनो नाद्यापि सन्धुक्षते॥ 138 ॥  
रे रे निर्दय[^5] दुर्निवार मदन प्रोत्फु[^6]ल्लपङ्केरुहं बाणं संवृणु[^7]संवृणु त्यज धनुः किं पौरुषं मां प्रति।  
कान्तासङ्गवियोगदुःखदहनज्वालावलीढं वपुः शूराणां मृतमारणे न हि परो धर्मः प्रयुक्तो बुधैः॥ 139 ॥  
  
[^5]: निष्करुण.

[^6]: विकसितम्.

[^7]: उपसंहर.

आपुङ्खाग्रममी शरा मनसि मे मग्नाः समं पञ्च ते निर्दग्धं विरहाग्निना वपुरिदं तैरेव सार्धं मम।  
तत्कन्दर्प निरायुधोऽसि भवता जेतुं न शक्तः परो दुःखी स्यामहमेक एव सकलो लोकः सुखं जीवतु॥ 140 ॥  
बाणाः पञ्च मनोभवस्य नियतास्तेषामसंख्यो जनः प्रायोऽस्मद्विध एव लक्ष्य इति यल्लोके प्रसिद्धिं गतम्।  
दृष्टं तत्त्वयि विप्रतीपमधुना यस्मादसङ्ख्यैरयं विद्धः कामिजनः शरैरशरणो नीतस्त्वया पञ्चताम्॥ 141 ॥  
तद्विच्छेदकृशस्य कण्ठलुठितप्राणस्य मे निर्दयं क्रूरः पञ्चशरः शरैरतिशितैर्भिन्दन्मनो निर्भरम्।  
शंभोर्भूतकृपाविधेयमनसः प्रोद्दामनेत्रानलज्वालाजालकरालितः पुनरसावास्तां समस्तात्मना॥ 142 ॥  
बाणान्संहर मुञ्च कार्मुकलतां लक्ष्यं तव त्र्यम्बकः के नामात्र वयं शिरीषकलिकाकल्पं यदीयं मनः।  
तत्कारुण्यपरिग्रहात्कुरु दयामस्मिन्विधेये जने स्वामिन्मन्मथ तादृशं पुनरपि स्वप्नाद्भुतं दर्शय॥ 143 ॥  