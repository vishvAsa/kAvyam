+++
title = "०१ पान्थसङ्केतः"
rasas = ["शृङ्गारः"]
topics = ["व्यभिचारिणी", "पान्थसङ्केतः"]

+++
ग्रामेऽस्मिन्प्र[^1]स्तरप्राये न किञ्चित्पान्थ[^2] विद्यते।  
[^3]पयोधरोन्नतिं दृष्ट्वा वस्तुमिच्छसि चेद्वस॥ 67 ॥  
  
[^1]: पाषाणबहुले; [पक्षे] पाषाणतुल्ये.

[^2]: आस्तरणादिकम्; [पक्षे] समागमप्रातबन्धकम्.

[^3]: मेघानामुन्नतिः; [पक्षे] स्तनयोरुन्नतिः.

पान्थ मन्दमते किंवा सन्तापमनुविन्दसि।  
[^4]पयोधरं [^5]समाशास्व येन शान्तिमवाप्नुयात्॥ 68 ॥  
  
[^4]: मेघम्; [पक्षे] स्तनम्.

[^5]: सम्यक्प्रार्थनां कुरु.

वीक्षितुं न क्षमा श्वश्रूः स्वामी दूरतरं गतः।  
अहमेकाकिनी बाला तवेह वसतिः कुतः॥ 69 ॥  
त्वमिव पथिक [^6]प्रियो मे विट[^7]पिस्तोमेषु गमयति क्लेशान्।  
किमितोऽन्यत्कुशलं मे सम्प्रति यत्पान्थ जीवामि॥ 70 ॥  
  
[^6]: कान्तः.

[^7]: वृक्षसमूहेषु.

किमिति कृशासि कृशोदरि किं तव परकीयवृत्तान्तैः।  
कथय तथापि [^1]मुदे मम कथयिष्यति पान्थ तव जाया॥ 71 ॥  
  
[^1]: हर्षाय.

यदि गन्तासि दिगन्तं पथिक पतिस्तत्र सम्बोध्यः।  
नयनश्रवणाविहीना कथमुपचर्या मयैकया जननी॥ 72 ॥  
निबिडतमतमालमल्लिवल्लीविचकिलराजिविराजितोपकण्ठे।  
पथिक समुचितस्तवाद्य तीव्रे सवितरि तत्र सरित्तटे निवासः॥ 73 ॥  
[^2]भो पान्थ पुस्तकधर क्षणमत्र तिष्ठ वैद्योऽसि किं गणितशास्त्रविशारदोऽसि।  
केनौषधेन मम पश्यति भर्तुरम्बा किं वागमिष्यति पतिः सुचिरप्रवासी॥ 74 ॥  
  
[^2]: कक्षे पुस्तकधारिणं पान्थं प्रति कस्याश्चित्कामिन्याः स्वाभिप्रायसूचिकोक्तिः. औषधप्रश्नेन श्वश्र्वा अन्धत्वं सूचितम्. प्रोषितस्य पत्युः कदागमनं भविष्यतीति प्रश्नेन सोऽपि गृहे नास्तीति सूचितम्.

एकाकिनी यदबला तरुणी तथाहमस्मिन्गृहे गृहपतिश्च गतो विदेशे।  
कं याचसे तदिह वासमियं वराकी श्वश्रूर्ममान्धवधिरा ननु मूढ पान्थ॥ 75 ॥  
रथ्यारजोरुणितधूसरिताङ्गयष्टेः कच्चित् पितुः स्मरसि पुत्रक निर्घृणस्य।  
उक्त्वैवमङ्कगतयायतमायताक्ष्या पान्थस्त्रिया प्ररुदितं करुणं दिनान्ते॥ 76 ॥  
भवनमिव मदीयं निर्जनः पान्थ पन्थाः कुसुमशर इवास्मिंस्तस्करा दुर्निवाराः।  
[^3]गृहप इव [^4]पतङ्गोऽप्येष यातो दिगन्तान्मदनसुभग भूयो नैव गन्तुं समीहे॥ 77 ॥  
  
[^3]: गृहस्वामीव.

[^4]: सूर्यः.

अहमिव दिनलक्ष्मीः प्रोषितप्राणनाथा त्वमिव पथिक पन्था मुक्तपान्थानुबन्धः।  
अयमपि परदेशः सोऽपि यत्रासि गन्ता मदनमधुरमूर्ते किं वृथा सत्वरोऽसि॥ 78 ॥  
[^5]यामिन्येषा बहलजलदैर्बद्ध[^6]भीमान्धकारा निद्रां यातो मम पतिरसौ क्लेशितः [^7]कर्मदुःखैः।  
बाला चाहं [^8]मनसिजभयात्प्राप्तगाढप्रकम्पा ग्रामश्चोरैरयमुपहतः पान्थ निद्रां जहीहि॥ 79 ॥  
  
[^5]: रात्रिः.

[^6]: भयङ्करगाढान्धकारा.

[^7]: कर्मजन्यैर्दुःखैः श्रान्त इत्यर्थः.

[^8]: उक्तैर्हेतुभिर्मनसि जातं यद्भयं तस्मात्; [पक्षे] कामभयात्.

कुत्रायासीः किमिवमकरोः साहसं पान्थ बन्धो यद्येतस्मिन्निवससि पुरे सावधानस्तदा स्याः।  
अत्रोत्तालाः कतिचिदबलाः सन्ति यासां विलासैरुत्पद्यन्ते सपदि मदनव्याधयो दुर्निवाराः॥ 80 ॥  
इयं [^9]सुरतरङ्गिणी न पुनरत्र नौसंगमो भवेत्तरणिमज्जनं पथिक नैव पान्थागमः।  
निधाय हृदये सदा विपुलचारुकुम्भद्वयं सखे घनघनागमे [^10]घनरसस्य पारं व्रज॥ 81 ॥  
  
[^9]: सुराणां तरङ्गिणी. नदी इत्यर्थः.

[^10]: उदकस्य.

[^11]वाणिज्येन गतः स मे [^12]गृहपतिर्वार्तापि न श्रूयते प्रातस्तज्जननी प्रसूततनया जामातृगेहं गता।  
बालाहं नवयौवना निशि कथं स्थातव्यमस्मिन्गृहे सायं सम्प्रति वर्तते पथिक हे स्थानान्तरं गम्यताम्॥ 82 ॥  
  
[^11]: वाणिज्यार्थं परदेशं गतः.

[^12]: भर्ता.

रे रे पान्थ कुतो भवान्नगरतो वार्ता न चापि श्रुता बाढं[^1] ब्रूहि युवा [^2]पयोदसमये हित्वा प्रियां जीवति।  
सत्यं जीवति जीवतीति कथिता वार्ता मयापि श्रुता विस्तीर्णा पृथिवी जनोऽपि विविधः किं किं न सम्भाव्यते॥ 83 ॥  
  
[^1]: सत्यम्.

[^2]: वर्षाकाले.

शून्यं वेश्म [^3]चिरायितो गृहपतिर्जाताधुना शर्वरी स्थातुं नोचितमत्र गच्छ निभृतं लोकैर[^4]नालक्षितः।  
इत्थं लोलदृशा ह्यसावभिहितो दासीमुखेनाध्वगः स्थित्वा किञ्चिदिव क्व यामि रजनी प्राप्तेत्युदीर्य[^5] स्थितः॥ 84 ॥  
  
[^3]: चिरकालं दूरं गतः.

[^4]: अदृष्टः.

[^5]: उक्त्वा.

स्मर्तव्या वयमिन्दुसुन्दरमुखि [^6]प्रस्तावतोऽपि त्वया स्यादेवं यदि नाथ दास्यति विधिर्जातिस्मरत्वं मम।  
एकस्मिन्नपि जन्मनि प्रियतमे जातिस्मरत्वं कुतः प्राणाः पान्थ समं त्वयैव चलिताः क्वाद्यापि जन्मैकता॥ 85 ॥  
  
[^6]: गोष्ठीप्रसङ्गेन.

भ्रातः पान्थ पथि त्वया न पथिकः कश्चित्समासादितो बाले नैकशतानि कीदृश इति प्रख्यायतां वल्लभः।  
यं दृष्ट्वा प्रमदाजनस्य भवतः स्फारे मुदा लोचने स ज्ञेयो दयितो ममेति पथिकायावेद्य मोहं गता॥ 86 ॥  
भो पान्थ त्वरितोऽसि तिष्ठ निमिषं किञ्चिद्वदामो वयं मार्गोऽयं पुरतो द्विधा खलु भवेद्वामेन[^7] नो गम्यताम्।  
तत्रास्ते सहकारकोमलतरोर्मूले प्रपापालिका तस्या लोच[^8]नवागुरानिपतितो न त्वं पनर्यास्यसि॥ 87 ॥  
  
[^7]: वामभागेन.

[^8]: लोचनमेव वागुरा मृगबन्धिनी. जालमित्यर्थः.

नाथो मे विपणिं[^9] गतो न गणयत्येषा सपत्नी च मां त्यक्त्वा मामिह [^10]पुष्पिणीति गुरवः प्राप्ता गृहाभ्यन्तरम्।  
शय्यामात्रसहायिनीं परिजनः श्रान्तो न मां सेवते स्वामिन्ना[^11]गमलालनीय [^12]रजनीं लक्ष्मीपते रक्ष माम्॥ 88 ॥  
  
[^9]: पण्यवीथिका.

[^10]: रजस्वला.

[^11]: आगमेन वेदेन लालनीयः स्तुत्यः. [पक्षे] आगमनेन लालनीयः.

[^12]: रजनीं व्याप्येत्यर्थः.
