+++
title = "१० अधरः"
rasas = ["शृङ्गारः"]

+++
तवैष विद्रुमच्छायो[^3] मरुमार्ग[^4] इवाधरः।  
करोति कस्य नो मुग्धे पिपासाकुलितं मनः॥ 137 ॥  


[^3]: प्रवालकान्तिः; [पक्षे] विगता द्रुमच्छाया यस्मात्.


[^4]: मरुदेशस्थमार्गः.
 
अल्पेनापि सुरक्तेन साधनेन प्रयोजनम्।  
ओष्ठद्वयसहायेन कान्तास्येन जगज्जितम्॥ 138 ॥  
सर्वस्यैव हि रत्नस्य [^5]व्रणेऽर्घः[^6] परिहीयते।  
दयिताधररत्नं तु [^7]व्रणितं यात्यनर्घ[^8]ताम्॥ 139 ॥  
  
[^5]: छिद्रे. जाते सतीत्यध्याहार्यम्.

[^6]: मूल्यम्.

[^7]: सञ्जातव्रणम्.

[^8]: अमूल्यताम्.

अधरोऽयमधीराक्ष्या [^9]बन्धुजीवप्रभाहरः।  
अन्यजीवप्रभां हन्त हरतीति किमद्भुतम्॥ 140 ॥  
  
[^9]: बन्धूकपुष्पम्; [पक्षे] बन्धुभूता जीवाः.

मुखारविन्ददत्तश्रीः सुतनोररुणोऽधरः।  
कुरुते हारमाणिक्यप्रदीपान्पाण्डुरत्विषः॥ 141 ॥  
सन्ततोदयसन्ध्येव वदनेन्दोरनिन्दिता।  
तदोष्ठमुद्रा लावण्यसमुद्रस्येव विद्रुमः॥ 142 ॥  
अधरोऽसौ कुरङ्गाक्ष्याः शोभते नासिकातले।  
सुवर्णनलिकामध्यान्माणिक्यमिव विच्युतम्॥ 143 ॥  
अधरं खलु बिम्बनामकं फमाभ्यामिति भव्यमन्वयम्।  
लभतेऽधरबिम्ब इत्यदः पदमस्या रदनच्छदे वदत्॥ 144 ॥  
उत्थितो निशि कलानिधिर्भवेदेतदीयमुखतुल्यताप्तये।  
प्रापितो मलिनभावमेतया लज्जया नभसि यात्यदृश्यताम्॥ 145 ॥  
अपि मृगाक्षि तवाधरपल्लवे दयितदन्तपदं न भवत्यदः।  
भुवनमोहनमन्त्रपदाङ्कितं किमुत यन्त्रमिदं स्मरयन्त्रिणः॥ 146 ॥  
अभिलषन्ति तवाधरमाधुरीं तदिह किं हरिणाक्षि मुधा बुधाः।  
सुरसुधामधरीकुरुते यतस्त्वदधरोऽधरतामगमत्ततः॥ 147 ॥  
पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम्।  
ततोऽनुकुर्याद्विशदस्य तस्यास्ताम्रौष्ठपर्यस्तरुचः स्मितस्य॥ 148 ॥  
बन्धूकबन्धूभवदेतदस्या मुखेन्दुनानेन सहोज्जिहानम्।  
रागश्रिया शैशवयौवनीयां स्वमाह सन्ध्यामधरोष्ठलेखा॥ 149 ॥  
अस्या मुखेन्दावधरः सुधाभूर्बिम्बस्य युक्तः प्रतिबिम्ब एषः।  
तस्याथवा श्रीर्द्रुमभाजि देशे सम्भाव्यमानास्य तु विद्रुमेऽसौ॥ 150 ॥  
जानेऽतिरा[^1]गादिदमेव बिम्बं बिम्बस्य च व्यक्तमितोऽ[^2]धरत्वम्।  
द्वयोर्विशेषा[^3]वगमाक्षमाणां नाम्नि भ्रमोऽभूदनयोर्जनानाम्॥ 151 ॥  
  
[^1]: लौहित्यात्.

[^2]: निकृष्टत्वम्.

[^3]: तारतम्यम्.

प्रियामुखीभूय सुखी सुधांशुर्वसत्यसौ राहुभयव्ययेन।  
इमां दधाराधरबिम्बलीलां तस्यैव बालं करचक्रवालम्॥ 152 ॥  
अधरममृतं कः सन्देहो मधून्यपि नान्यथा मधुरमधिकं द्राक्षायाश्च प्रसन्नरसं फलम्।  
सकृदपि पुनर्मध्यस्थः सन्रसान्तरविज्जनो वदतु यदिहान्यत्स्वादु स्यात्प्रियादशनच्छदात्॥ 153 ॥  
त्वं पीयूष दिवोऽपि भूषणमसि द्राक्षे परीक्षेत को माधुर्यं तव विश्वतोऽपि विदितं माध्वीक माध्वीकता।  
एतत्किं तु मनागरुं[^4]तुदमिव ब्रूमो न चेत्कुप्यसि यः कान्ताधरपल्लवे मधुरिमा नान्यत्र कुत्रापि सः॥ 154 ॥  
  
[^4]: मर्मस्पृक्.
