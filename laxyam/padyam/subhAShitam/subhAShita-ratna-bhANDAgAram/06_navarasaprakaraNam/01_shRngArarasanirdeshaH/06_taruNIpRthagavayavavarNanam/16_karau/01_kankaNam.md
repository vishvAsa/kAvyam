+++
title = "०१ कङ्कणम्"
rasas = ["शृङ्गारः"]

+++
गौराङ्ग्या भुजलावण्यमीलितं हेमकङ्कणम्।  
कण्ठाश्लेषे वयस्याभिः काठिन्यादन्वमीयत॥ 236 ॥  
प्रकोष्ठबन्धे बिम्बोष्ठ्यास्तस्याः काञ्चनकङ्कणम्।  
नालं वलयितं हस्ते हेमाब्जस्येव राजते॥ 237 ॥  
सौवर्णकङ्कणश्रेण्या भाति तद्बाहुकन्दली।  
तूणचम्पकमौर्व्येव पुष्पचापेन वेष्टिता॥ 238 ॥  
सहेमकटकं धत्ते सा करं पद्मतस्करम्।  
पद्मिनीवल्लभस्येव मूले वेष्टितमंशुना॥ 239 ॥  
हस्ते चकास्ति बालायास्तस्याः कङ्कणमालिका।  
मनःकुरङ्गबन्धाय पाशालीव मनोभुवः॥ 240 ॥  
कृशाङ्ग्याः कुचभारेण दूरमुत्सारितौ भुजौ।  
वहतः कलहायेव वाचालां वलयावलिम्॥ 241 ॥  
न्यस्तानि दन्तवलयानि करे कदाचित्तानीन्दुखण्डघटितानि ममैष तर्कः।  
अस्या निसर्गमृदुपाणिसरोजमेषामामोचने झटिति यन्मुकुलीबभूव॥ 242 ॥  