+++
title = "१५ बाहू"
rasas = ["शृङ्गारः"]

+++
दयिताबाहुपाशस्य कुतोऽयमपरो विधिः।  
जीवयत्यर्पितः कण्ठे मारयत्यपवर्जितः[^1]॥ 224 ॥  
  
[^1]: त्यक्तः.

शब्दवद्भिरलङ्कारैरुपेतमतिकोमलम्।  
सुवृत्तं काव्यवद्रेजे तद्बाहुलतिकाद्वयम्॥ 225 ॥  
सरले एव दोर्लेखे यदि चञ्चलचक्षुषः।  
अमुग्धाभ्यो मृणालीभ्यः कथमाजह्रतुः श्रियम्॥ 226 ॥  
बाहू तस्याः कुचाभोगनिरुद्धान्योन्यदर्शनौ।  
मन्त्रितं कथमेताभ्यां मृणालीकीर्तिलुण्ठनम्॥ 227 ॥  
बाहू प्रियाया जयतां मृणालं द्वन्द्वे जयो नाम न विस्मयोऽस्मिन्।  
उच्चैस्तु तच्चित्रममुष्य भग्नस्यालोक्यते निर्व्यथनं यदन्तः॥ 228 ॥  
अजीयतावर्तशुभं युनाभ्यां दोर्भ्यां मृणालं किमु कोमलाभ्याम्।  
निःसूत्रमास्ते घनपङ्कमृत्सु मूर्तासु नाकीर्तिषु तन्निमग्नम्॥ 229 ॥  