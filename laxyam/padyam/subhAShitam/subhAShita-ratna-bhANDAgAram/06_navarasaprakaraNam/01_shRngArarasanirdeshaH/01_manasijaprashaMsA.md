+++
title = "०१ मनसिजप्रशंसा"
rasas = ["शृङ्गारः"]

+++
अनङ्गेनाबलासङ्गाज्जिता येन जगत्त्रयी।  
स चित्रचरितः कामः सर्वकामप्रदोऽस्तु वः॥ 1 ॥  
एकं वस्तु द्विधा कर्तुं बहवः सन्ति धन्विनः।  
धन्वी स मार एकैको द्वयोरैक्यं करोति यः॥ 2 ॥  
न कठोरं न वा तीक्ष्णमायुधं पुष्पधन्वनः।  
तथापि जितमेवासीदमुना भुवनत्रयम्॥ 3 ॥  
स एकस्त्रीणि जयति जगन्ति कुसुमायुधः।  
हरतापि तनुं यस्य शंभुना न हृतं बलम्॥ 4 ॥  
कर्पूर इव दग्धोऽपि शक्तिमान्यो जने जने।  
नमोऽस्त्वार्यवीर्याय तस्मै मकरकेतवे॥ 5 ॥  
बाणेष्वारोप्य गुणान् विधाय चापं वियोगिनीनयने।  
स्वयमतनुर्जगदेतज्जयति सुमास्त्रो विचित्रधानुष्कः॥ 6 ॥  
सम्पदमतरललभ्यामनन्यसामान्यबहलदर्पनिधेः।  
पुष्णातु चित्तयोनेरघटितघटनापटीयसी विभुता॥ 7 ॥  
याभिरनङ्गः साङ्गीकृतः स्त्रियोऽस्त्रीकृताश्च ता येन।  
वामाचरणप्रवणौ प्रणमत तौ कामिनीकामौ॥ 8 ॥  
जयति मनसिजः सुखैकहेतुर्मिथुनकुलस्य वियोगिनां कठोरः।  
वपुषि यदिषुपातवारणार्थं वहति वधूं शशिखण्डमण्डनोऽपि॥ 9 ॥  
चेतोभुवश्चापवति प्रसङ्गे का वा कथा मानुषलोकभाजाम्।  
हर्तुः पुरामप्यलिकेक्षणस्य तथाविधं पौरुषमर्धमासीत्॥ 10 ॥  
शिव शिव हि शिवेन पुष्पधन्वा [^2]प्रलयनटेन किमित्यकारि[^3] भस्म।  
स हि पुनरुदित[^4]श्छ[^5]लाय लोके स तु मणिमन्त्रमहौषधै[^6]रसाध्यः॥ 11 ॥  


[^2]: प्रलयकालिको नर्तकः. शिव इति यावत्.


[^3]: कृतः.


[^4]: उत्पन्नः.


[^5]: छलं कर्तुम्.


[^6]: अचिकित्स्यः.
 
शंभुस्वयंभुहरयो [^7]हरिणेक्षणानां येनाक्रियन्त सततं [^8]गृहकर्मदासाः।  
वाचामगोचरचरित्रविचित्रिताय तस्मै नमो भगवते [^9]कुसुमायुधाय॥ 12 ॥  


[^7]: स्त्रीणाम्.


[^8]: गृहकर्मकरा दासाः.


[^9]: मदनाय.
 
वक्षःस्थलीवदनवामशरीरभागैः पुष्यन्ति यस्य विभुतां पुरुषास्त्रयोऽपि।  
सोऽयं जगत्त्रितयजित्वरचापधारी मारः परान्प्रहरतीति न विस्मयाय॥ 13 ॥  
[^10]स्तोकास्त्रसाधनवता भवता [^11]मनोज [^12]स्वैरं जगज्जितमनङ्गतयापि सर्वम्।  
स्याच्चेद्भवान्बहुशरः प्रतिलब्धगात्रः कुर्यास्ततो यदपि कर्म कियन्न जाने॥ 14 ॥  


[^10]: अल्पानि.


[^11]: मदन.


[^12]: स्वेच्छया.
 
हारो जलार्द्रवसनं नलिनीदलानि प्रालेयसीकरमुचस्तुहिनांशुभासः।  
यस्येन्धनानि सरसानि च चन्दनानि निर्वाणमेष्यति कथं स मनोभवाग्निः॥ 15 ॥  
कुलगुरुबलानां केलिदीक्षाप्रदाने परमसुहृदनङ्गो रोहिणीवल्लभस्य।  
अपि [^1]कुसुमपृषत्कैर्देवदेवस्य जेता जयति सुरतलीलानाटिकासूत्रधारः॥ 16 ॥  


[^1]: पुष्पबाणैः.
 
[^2]हृदयतृणकुटीरे दीप्यमाने स्मराग्नावुचितमनुचितं वा वेत्ति कः पण्डितोऽपि।  
किमु कुवलयनेत्राः सन्ति नो नाकनार्यस्त्रि[^3]दशपतिरहल्यां तापसीं यत्सिषेवे॥ 17 ॥  


[^2]: हृदयमेव तृणगृहम्.


[^3]: इन्द्रः.
 
न गम्यो मन्त्राणां न च भवति भैषज्यविषयो[^4] न चापि [^5]प्रध्वंसं व्रजति विविधैः शान्तिकशतैः।  
भ्रमावेशादङ्गे किमपि विदधद्भङ्गमसमं [^6]स्मरापस्मारोऽयं भ्रमयति दृशं घूर्णयति च॥ 18 ॥  


[^4]: औषधोपायसाध्यः.


[^5]: नाशम्.


[^6]: रोगविशेषः.
 
कान्तेत्युत्पललोचनेति विपुलश्रोणीभरेत्युल्लसत्पीनोत्तुङ्गपयोधरेति सुमुखाम्भोजेति सुभ्रूरिति।  
दृष्ट्वा माद्यति मोदतेऽभिरमते प्रस्तौति विद्वानपि प्रत्यक्षाशुचिपुत्रिकां स्त्रियमहो कामस्य दुश्चेष्टितम्॥ 19 ॥  
चन्द्रे शीतलयत्यलीकनयनं शंभोः सुधाशीकरैर्विष्वग्व्याकुलयत्सु संयमधनान्कान्तादृगन्तेषु च।  
लीलायै परमैक्षवं धनुरिषून्बिभ्रत्प्रसूनात्मनः स्वच्छन्दं रतिवल्लभो विजयते त्रैलोक्यवीरः स्मरः॥ 20 ॥  
इक्षुर्दन्व शराः प्रसूनविततिर्भृङ्गावली सिञ्जनी यस्याज्ञावशवर्तिनः प्रमनसो निर्विष्टराष्ट्रादयः।  
यद्बाणाभिहता विरञ्चिमुरजिन्मृत्युंजयेन्द्रादयो व्याप्ताशेषमखा इव त्रिभुवनं पायादजेयः स्मरः॥ 21 ॥  
प्रासादीयति वैणवादिगहनं दीपीयति द्राक्तमः पर्यङ्कीयति भूतलं दृषदपि श्लक्ष्णोपधानीयति।  
कस्तूरीयति कर्दमः किमपरं यूनो रसाविष्टयोर्येनालोकितयोः स वन्द्यमहिमा देवो नमस्यः स्मरः॥ 22 ॥  
