+++
title = "३० तमोवर्णनम्"
topics = ["तमः"]
rasas = ["शृङ्गारः"]

+++
  
लिम्पतीव तमोऽङ्गानि वर्षतीवाञ्जनं नभः।  
असत्पुरुषसेवेव दृष्टिर्निष्फलतां गता॥ 1 ॥  
अविज्ञातविशेषस्य सर्वतेजोपहारिणः।  
स्वामिनो निर्विवेकस्य तमसश्च किमन्तरम्॥ 2 ॥  
आपूरितमिदं श्यामतमसंतमसैरलम्।  
ब्रह्माण्डमण्डलं भाति सकज्जलकरण्डवत्॥ 3 ॥  
तनुलग्ना इव ककुभः क्ष्मावलयं चरणचारपात्रमिव।  
वियदपि चालिकदघ्नं मुष्टिग्राह्यं तमः कुरुते॥ 4 ॥  
अम्बरविपिनमिदानीं तिमिरवराहोऽवगाहते जलधेः।  
रोमसु यदस्य लग्नास्तारकजलबिन्दवो भान्ति॥ 5 ॥  
घटितमिवाञ्जनपुञ्जैः पूरितमिव मृगमदक्षोदैः।  
ततमिव तमालतरुभिर्वृतमिव नीलांशुकैर्भुवनम्॥ 6 ॥  
औषसातपभयादपलीनं वासरच्छविविरामपटीयः।  
सन्निपत्य शनकैरिव निम्नादन्धकारमुदवाप समानि॥ 7 ॥  
एकतामिव गतस्य विवेकः कस्यचिन्न महतोऽप्युपलेभे।  
भास्वता निदधिरे भुवनानामात्मनीव पतितेन विशेषाः॥ 8 ॥  
रञ्जिता नु विविधास्तरुशैला नामितं नु गगनं स्थगितं नु।  
पूरिता नु विषमेषु धरित्री संहृता नु ककुभस्तिमिरेण॥ 9 ॥  
रात्रिरागमलिनानि विकासं पङ्कजानि रहयन्ति विहाय।  
स्पष्टतारकमियाय नभःश्रीर्वस्तुमिच्छति निरापदि सर्वः॥ 10 ॥  
नोर्ध्वमीक्षणगतिर्न चाप्यधो नाभितो न पुरतो न पृष्ठतः।  
लोक एष तिमिरौघवेष्टितो गर्भवास इव वर्तते निशि॥ 11 ॥  
शुद्धमाविलमवस्थितं चलं वक्रमार्जवगुणान्वितं च यत्।  
सर्वमेव तमसा समीकृतं धिङ्महत्त्वमसतां हतान्तरम्॥ 12 ॥  
पिदधति[^1] ति[^2]मिरे समस्तलोकं प्रलयमहाब्धिनिभे भृतोच्चनीचे।  
व्यरुचदुडुगणो [^3]वलक्षरोचिर्बहुविधफेनसमूहतुल्यरूपः॥ 13 ॥  
  
[^1]: तिरोदधति सति.

[^2]: अन्धकारे.

[^3]: धवलकान्तिः.

पतिते पतङ्गमृगराजि निजप्रतिबिम्बरोषित इवाम्बुनिधौ।  
अथ नागयूथमलिनानि जगत्परितस्तमांसि परितस्तरिरे॥ 14 ॥  
व्यसरन्नु भूधरगुहान्तरतः पटलं बहिर्बहलपङ्करुचि।  
दिवसावसानपटुनस्तमसो बहिरेत्य चाधिकमभक्त गुहाः॥ 15 ॥  
किमलम्बताम्बरविलग्नमधः किमवर्धतोर्ध्वमवनीतलतः।  
विससार तिर्यगथ दिग्भ्य इति प्रचुरीभवन्न निरधारि तमः॥ 16 ॥  
स्थगिताम्बरक्षितितले परितस्तिमिरे जनस्य दृशमन्धयति।  
दधिरे रसाञ्जनमपूर्वमतः प्रियवेश्मवर्त्म सुदृशो ददृशुः॥ 17 ॥  
अवधार्य कार्यगुरुतामभवन्न भयाय सान्द्रतमसन्तमसम्।  
सुतनोः स्तनौ च दयितोपगमे तनुरोमराजिपथवेपथवे॥ 18 ॥  
ददृशेऽपि भास्कररुचाह्नि न यः स तमीं तमोभिरभिगम्य तताम्।  
द्युतिमग्रहीद्ग्रहगणो लघवः प्रकटीभवन्ति मलिनाश्रयतः॥ 19 ॥  
अनुलेपनानि कुसुमान्यबलाः कृतमन्यवः पतिषु दीपशिखाः।  
समयेन तेन चिरसुप्तमनोभवबोधनं सममबोधिषत॥ 20 ॥  
विवस्वतानायिषतेव मिश्राः स्वगो[^4]सहस्रेण समं जनानाम्।  
गावोऽपि नेत्रापरनामधेयास्तेनेदमान्ध्यं खलु नान्धकारैः॥ 21 ॥  
  
[^4]: किरणाः.

चरमगिरिनिकुञ्जमुष्णभानौ भगवति गच्छति विप्रयोगखिन्ना।  
मुकुलितनयनाम्बुजा धरित्री वपुषि बभार तमांसि शैवलानि॥ 22 ॥  
काश्मीरगौरवपुषामभिसारिकाणामाबद्धरेखमभितो मणिमञ्जरीभिः।  
एतत्तमालदलनीलतमं तमिस्रं तत्प्रेमहेमनिकषोपलतां तनोति॥ 23 ॥  
उद्दामदिग्द्विरदचञ्चलकर्णपूरगण्डस्थलोच्चलदलिस्तबकाकृतीनि।  
मीलन्नभांसि मृगनाभिसमानभांसि दिक्कन्दरेषु विलसन्तितमां तमांसि॥ 24 ॥  
सिन्धोः सुधांशुशकलं परिगृह्य सन्ध्याक्षेमंकरी निपतिताम्बरभूरुहाग्रे।  
चञ्चूपुटेन चपलेन तया विकीर्णास्तारामिषेण पतिता इव पक्षखण्डाः॥ 25 ॥  
व्यसनिन इव विद्या क्षीयते पङ्कजश्रीर्गुणिन इव विदेशे दैन्यमायान्ति भृङ्गाः।  
कुनृपतिरिव लोकं पीडयत्यन्धकारो धनमिव कृपणस्य व्यर्थतामेति चक्षुः॥ 26 ॥  
इदं नभसि भीषणभ्रमदुलूककोलाहलैर्निशाचरविलासिनीनिवहदत्तनेत्रोत्सवम्।  
परिस्फुरति निर्भरप्रचुरपङ्कमग्नोल्लसद्वराहकुलमांसलप्रबलबन्धमन्धं तमः॥ 27 ॥  
पुरः पूर्वामेव स्थगयति ततोऽन्यामपि दिशं क्रमात्क्रामन्नद्रिद्रुमपुरविभागांस्तिरयति।  
उपेतः पीनत्वं तदनु भवनस्येक्षणपथं तमःसङ्घातोऽयं हरति हरकण्ठद्युतिहरः॥ 28 ॥  
अमुष्मिन्नुद्यानद्रुमकुहरनीरन्ध्रभरिते तमःखण्डे पिण्डीकृतबहलकालायसघने।  
[^1]यतामद्यास्माकं कथमपि पुरोन्यस्तचरणं निमेषेऽप्युन्मेषे नहि नहि विशेषो नयनयोः॥ 29 ॥  
  
[^1]: गच्छताम्.

[^2]काकोलं कलकण्ठिका कुवलयं [^3]कादम्बिनी कर्दमः कंसारिः [^4]कबरी कृपाणलतिका[^5] कस्तूरिका कज्जलम्।  
कालिन्दी कषपट्टिका [^6]करिघटा कामारिकण्ठस्थली यस्यैते [^7]करदा भवन्ति सखि तद्वन्दे विनिद्रं तमः॥ 30 ॥  
  
[^2]: विषभेदः.

[^3]: मेघपङ्क्तिः.

[^4]: केशपाशः.

[^5]: खङ्गलतिका.

[^6]: गजसमूहः.

[^7]: करप्रदाः.

किं भूमौ परितः स्फुरन्ति करिणः कस्तूरिकाया रसैः सिक्ताः किं निखिला दिशः किमखिलं व्याप्तं मषीभिर्नभः।  
किं व्याप्तं भुवनं समस्तमपि च श्रीकण्ठकण्ठत्विषा कालिन्दीजलकान्तिभाजि निबिडे जातेऽन्धकारेऽधुना॥ 31 ॥  
सद्यः सान्द्रमषीविलुप्तककुभः स्निग्धेन्द्रनीलद्रवव्यामीलन्नभसो निरन्तरमिलन्नीलीरसश्च्योतिनः।  
एते कोकिलकायकालिमहृतो लुम्पन्ति वृत्तिं दृशोरुन्निद्राञ्जनपुञ्जमेचकरुचो भीमास्तमप्रक्रमाः॥ 32 ॥  
चिन्वच्चोरचि[^8]कीर्षितानि घटयद्वेतालगोष्ठीसुखं तन्वानं [^9]शवसाधनोद्धतरसं निर्व्याजवीरात्मनाम्।  
कुर्वत्कामकृशानुतप्तमनसां गुप्ताङ्गनासङ्गमं दृप्यत्कोकिलकालकण्ठमलिनं ध्वान्तं समुज्जृम्भते॥ 33 ॥  
  
[^8]: कर्तव्यकर्माणि.

[^9]: प्रेतसाधनविधिः.

नाकाशं न दिशो न भूधरकुलं नाम्भोधयो न क्षितिर्न द्यौर्नाम्बुधरा न तीव्रकिरणो नेन्दुर्न तारागणः।  
एतैः षट्पदकायकान्तिपटलीपाण्डित्यवैतण्डिकैः कल्लोलैस्तमसामसाम्प्रतमयं विश्वव्ययः कल्प्यते॥ 34 ॥  
एतद्व्योमवनीवराहवलयं विश्वैकवीरस्मरस्कन्धावारमदान्धसिन्धुरकुलं श्यामावधूकैशिकम्।  
चक्षुष्याञ्जनवस्तु धूकसदसां विश्लिष्टचक्राह्वयस्तोमान्तर्गतधूमकेतनमहाधूम्या तमस्तार्यते॥ 35 ॥  
सर्वे ध्वान्तमिदं वदन्तु बहुधा सिद्धान्त एवं तु नः स्वाधारेषु करेषु पुष्करमणेः स्रस्तेषु नूनं शनैः।  
अस्तालम्बतयाम्बरेण पतता ग्रस्ते समस्ते जगत्युन्मीलत्करकन्दलैरपि विधोस्तत्तावदुत्तार्यते॥ 36 ॥  
विश्वं चाक्षुषमस्तमस्ति हि तमःकैवल्यमौपाधिकप्राच्यादिव्यवहारबीजविरहाद्दिङ्मात्रमेव स्थितम्।  
गृह्यन्ते भयहेतवः पटुभिरप्यक्षान्तरैर्भाति च ध्वान्तेनातिघनेन वस्तु वचसा ज्ञातः स्वरेणामुकः॥ 37 ॥  
व्योम्नि प्राङ्गणसीम्नि साध्यकिरणं विस्तार्य चेलाञ्चलं ध्वान्तैः कार्मणपांसुभिश्च जगतां द्राङ् मोहयित्वा दृशौ।  
ताराशौक्तिकमौक्तिकानि विहगश्रेणीरवच्छद्मना जिंजिंकृत्य च मायिकः स्मरनटो वक्त्राद्बहिर्वर्षति॥ 38 ॥  
उत्खातच्छिन्नसन्ध्यारुणकमलवनो व्योमकासारमध्यं मन्ये मत्तो निशीथाह्वयवनमहिषो मङ्क्ष्वविक्षन्मिमक्षुः।  
तत्कालोद्भिद्यमानः सह तनुपृथुभिस्तारकाबुद्बुदौघैस्तस्मादेवोज्जिहीते कलुषितभुवनं भीषणो ध्वान्तपङ्कः॥ 39 ॥  
चूडारत्नैः स्फुरद्भिर्विषधरविवराण्युज्ज्वलानुज्ज्वलानि प्रेक्ष्यन्ते चक्रवाकीमनसि निविशते सूर्यकान्तात्कृशानुः।  
किं चामी शल्ययन्तस्तिमिरमुभयतो निर्भराहस्तमिस्रासङ्घट्टोत्पिष्टसन्ध्याकणनिकरपरिस्पर्धिनो भान्ति दीपाः॥ 40 ॥  
