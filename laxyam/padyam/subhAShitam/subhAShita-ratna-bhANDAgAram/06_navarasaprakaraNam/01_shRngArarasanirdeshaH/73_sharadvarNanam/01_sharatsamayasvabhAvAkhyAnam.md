+++
title = "०१ शरत्समयस्वभावाख्यानम्"
rasas = ["शृङ्गारः"]
topics = ["शरत्"]

+++
दर्शन्ति शरन्नद्यः पुलिनानि शनैः शनैः।  
नवसङ्गमसव्रीडा जघनानीव योषितः॥ 4 ॥  
एकेन चुलुकेनाब्धिर्निपीतः कुम्भजेन यत्।  
तस्योदयेऽन्तः कालुष्यं त्यजन्त्यापो भयादिव॥ 5 ॥  
पाथोदजालजटिलं मलिनं शरदङ्गना।  
अम्बरं धावयामास चन्द्रिकाचयवारिभिः॥ 6 ॥  
धन्याः शरदि सेवन्ते प्रोल्लसच्चित्रशालिकान्।  
प्रासादान् स्त्रीसखाः पौराः केदारांश्च कृषीवलाः॥ 7 ॥  
नमिताः फलभारेण न मिताः शालमञ्जरीः।  
केदारेषु हि पश्यन्तः के दारेषु विनिस्पृहाः॥ 8 ॥  
हंसश्चन्द्र इवाभाति जलं व्योमतलं यथा।  
तविमलाः कुमुदानीव तारकाः शरदागमे॥ 9 ॥  
राजीवमिव राजीवं जलं जलमिवाजनि।  
चन्द्रश्चन्द्र इवातन्द्रः शरत् समुदयोद्यमे॥ 10 ॥  
काशाः क्षीरनिकाशा दधिशरवर्णानि सप्तपर्णानि।  
नवनीतनिभश्चन्द्रः शरदि च तक्रप्रभा ज्योत्स्ना॥ 11 ॥  
द्वयमिदमत्यन्तसमं नीचप्रभविष्णुता शरच्चेयम्।  
क्षेत्रेभ्यः प्राप्य फलं खलेषु निःक्षिप्यते यस्याम्॥ 12 ॥  
अथ प्रसन्नेन्दुमुखी सिताम्बरा समाययावुत्पलपत्त्रलोचना।  
सपङ्कजा श्रीरिव गां निषेवितुं सहंसबालव्यजना शरद्वधूः॥ 13 ॥  
समुल्लसत्पङ्कजलोचनेन विनोदयन्ती तरुणानशेषान्।  
शुद्धाम्बरा गुप्तपयोधरश्रीः शरन्नवोढेव समाजगाम॥ 14 ॥  
पयोदकेशेषु विकृष्य रोषान्निःकास्य सा कोकनदायताक्षी।  
वर्षावधूं स्वां श्रियमुन्नयन्ती प्रौढा सपत्नीव शरच्चकाशे॥ 15 ॥  
चन्द्रायते शुक्लरुचापि हंसो हंसायते चारुगतेन कान्ता।  
कान्तायते स्पर्शसुखेन वारि वारीयते स्वच्छतया विहायः॥ 16 ॥  
ऐन्द्रं धनुः पाण्डुपयोधरेण शरद्दधानार्द्रनखक्षताभम्।  
प्रमोदयन्ती सकलङ्कमिन्दुं तापं रवेरभ्यधिकं चकार॥ 17 ॥  
उपैति सस्यं परिणामरम्यतां नदीरनौद्धत्यमपङ्कता महीम्।  
नवैर्गुणैः सम्प्रति संस्तवस्थिरं तिरो हितं प्रेम घनागमश्रियः॥ 18 ॥  
पतन्ति नास्मिन्विशदाः पतत्रिणो धृतेन्द्रचापा न पयोदपङ्क्तयः।  
तथापि पुष्णाति नभःश्रियं परां न रम्यमाहार्यमपेक्षते गुणम्॥ 19 ॥  
विपाण्डुभिर्म्लानतया पयोधरैश्च्युताचिराभागुणहेमदामभिः।  
इयं कदम्बानिलभर्तुरत्यये न दिग्वधूनां कृशता न राजते॥ 20 ॥  
विहाय वाञ्छामुदिते महात्ययादरक्तकण्ठस्य रुते शिखण्डिनः।  
श्रुतिः श्रयत्यन्मदहंसनिःस्वनं गुणाः प्रियत्वेऽधिकृता न सम्स्तवः॥ 21 ॥  
अमी पृथुस्तम्बभृतः पिशङ्गतां गता विपाकेन फलस्य शालयः।  
विकासि वप्राम्भसि गन्धसूचितं नमन्ति निघ्रातुमिवासितोत्पलम्॥ 22 ॥  
विहारभूमेरभिघोषमुत्सुकाः शरीरजेभ्यश्च्युतयूथपङ्क्तयः।  
असक्तमूधांसि पयः क्षरन्त्यमूरुपायनानीव नयन्ति धेनवः॥ 23 ॥  
जगत्प्रसूतिर्जगदेकपावनी व्रजोपकण्ठं तनयैरुपेयुषी।  
द्युतिं समग्रां समितिर्गवामसावुपैति मन्त्रैरिव संहिताहुतिः॥ 24 ॥  
कृतावधानं जितबर्हिणध्वनौ सुरक्तगोपीजनगीतनिःस्वने।  
इदं जिघत्सामपहाय भूयसीं न सस्यमभ्येति मृगीकदम्बकम्॥ 25 ॥  
असावनास्थापरयावधीरितः सरोरुहिण्या शिरसा नमन्नपि।  
उपैति शुष्यन्कलभः सहाम्भसा मनोभुवा तप्त इवाभिपाण्डुताम्॥ 26 ॥  
अमी समुद्भूतसरोजरेणुना हृता हृतासारकणेन वायुना।  
उपागमे दुश्चरिता इवापदां गतिं न निश्चेतुमलं शिलीमुखाः॥ 27 ॥  
मुखैरसौ विद्रुमभङ्गलोहितैः शिखाः पिशङ्गीः कमलस्य बिभ्रती।  
शुकावलिर्व्यक्तशिरीषकोमला धनुःश्रियं गोत्रभिदोऽनुगच्छति॥ 28 ॥  
ददतमन्तरिताहिमदीधितिं खगकुलाय कुलायनिलायिताम्।  
जलदकालमबोधकृतं दिशामपरथाप रथावयवायुधः॥ 29 ॥  
स विकचोत्पलचक्षुषमैक्षत क्षितिभृतोऽङ्कगतां दयितामिव।  
शरदमच्छगलद्वसनोपमाक्षमघनामघनाशनकीर्तनः॥ 30 ॥  
जगति नैशमशीतकरः करैर्वियति वारिदवृन्दमयं तमः।  
जलजराजिषु नैद्रमदिद्रवन्न महतामहताः क्व च नारयः॥ 31 ॥  
समय एव करोति बलाबलं प्रणिगदन्त इतीव शरीरिणाम्।  
शरदि हंसरवाः परुषीकृतस्वरमयूरमयू रमणीयताम्॥ 32 ॥  
तनुरुहाणि पुरोविजितध्वनेर्धवलपक्षविहङ्गमकूजितैः।  
जगलुरक्षमयेव शिखण्डिनः परिभवोऽरिभवो हि सुदुःसहः॥ 33 ॥  
अनुवनं वनराजिवधूमुखे बहलरागजवाधरचारुणि।  
विकचबाणदलावलयोऽधिकं रुरुचिरे रुचिरेक्षणविभ्रमाः॥ 34 ॥  
कनकभङ्गपिशङ्गदलैर्दधे सरजसारुणकेसरचारुभिः।  
प्रियविमानितमानवतीरुषां निरसनै रसनैरवृथार्थता॥ 35 ॥  
मुखसरोजरुचं मदपाटलामनुचकार चकोरदृशां यतः।  
धृतनवातमपुत्सुकतामतो न कमलं कमलम्भयदम्भसि॥ 36 ॥  
विगतसस्यजिघत्समघट्टयत्कलमगोपधूर्न मृगव्रजम्।  
श्रुततदीरितकोमलगीतकध्वनिमिषेऽनिमिषेक्षणमग्रतः॥ 37 ॥  
कृतमदं निगदन्त इवाकुलीकृतजगत्त्रयमूर्जमतङ्गजम्।  
ववुरयुक्छदगुच्छसुगन्धयः सततगास्ततगानगिरोऽलिभिः॥ 38 ॥  
तीक्ष्णं रविस्तपति नीच इवाचिराढ्यः शृङ्गं रुरुस्त्यजति मित्त्रमिवाकृतज्ञः।  
तोयं प्रसीदति मुनेरिव चित्तवृत्तिः कामं दरिद्र इव शोषमुपैति पङ्कः॥ 39 ॥  
आसादितप्रकटिनिर्मलचन्द्रहासः प्राप्तः शरत्समय एष विशुद्धकान्तः।  
उत्खाय गाढतमसं घनकालमुग्रं रामो दशास्यमिव सम्भृतबन्धुजीवः॥ 40 ॥  
वृद्धाङ्गनेन विजहौ सरिदुद्धतत्वं वेदान्तिनामिव मनः शुचि नीरमासीत्।  
चन्द्रे प्रभा युवतिवक्त्र इवाद्भुताभूद्विद्वत्कवित्वमिव केकिरुतं न रेजे॥ 41 ॥  
मधुमधुरिमभङ्गीं भेजिरे हंसनादास्तुहिनपटललीलां लेभिरे वारिवाहाः।  
क्षितिरभवदपङ्का किं च रोलम्बबालावलिकलितनलिन्यः शैवलिन्यस्तदासन्॥ 42 ॥  
स्फुटं स्फुटपलाशवत्सुभगभासिचञ्चूपुटे विपाककपिशीकृताः कलममञ्जरीर्बिभ्रती।  
बभौ दिवि शुकावलिः कुवलयच्छविर्जङ्गमा स्वभावहृदयङ्गमा विबुधचापलक्ष्मीरिव॥ 43 ॥  
अपाकृत्याशेषाण्यपि च घनजालानि परितस्तमोधूमस्तोमोद्भवमलिनिमानं च तदनु।  
शरच्चन्द्रः शिल्पी रतिपतिमुदेऽसौ निजकरैः सुधासन्दोहार्द्रैर्भुवनभवनं पाण्डुरयति॥ 44 ॥  
रम्यं हर्म्यतलं नवाः सुनयना गुञ्जद्द्विरेफालताः प्रोन्मीलन्नवमालतीसुरभयो वाताः सचन्द्राः क्षपाः।  
यद्येतानि जयन्ति हन्ति परितः शस्त्राण्यमोघानि मे तद्भोः कीदृगसौ विवेकविभवः कीदृक्प्रबोधोदयः॥ 45 ॥  
अर्धं सुप्तो निशायाः सरभससुरतायाससन्नश्लथाङ्गः प्रोद्भूतासह्यतृष्णो मधुमदविरतौ हर्म्यपृष्ठे प्रबुद्धः।  
सम्भोगक्लान्तकान्ताशिथिलभुजलतावर्जितं कर्करीतो ज्योत्स्नाभिन्नाच्छधारं न पिबति सलिलं शारदं मन्दपुण्यः॥ 46 ॥  
चेतः कर्षन्ति सप्तच्छदकुसुमरसासारसौरभ्यलुभ्यद्भृङ्गीसङ्गीतभङ्गिश्रुतिसुभगदिशो वासराः शारदीनाः।  
किं च व्याकोशपङ्केरुहमधुरमुखीं सञ्चरच्चञ्चरीकश्रेणीवेणीसनाथां रमयति तरुणः पद्मनीमंशुमाली॥ 47 ॥  