+++
title = "०४ अनित्यतानिरूपणम्"

+++
एता याः प्रेक्षसे लक्ष्मीश्छत्रचामरचञ्चलाः।  
स्वप्न एष महाबुद्धे दिनानि त्रीणि पञ्च वा॥ 144 ॥  
एकेऽद्य प्रातरपरे पश्चादन्ये पुनः परे।  
सर्वे निःसीम्नि संसारे यान्ति कः केन शोच्यते॥ 145 ॥  
येषां निमेषोन् मेषाभ्यां जगतां प्रलयोदयौ।  
तादृशाः पुरुषा याता मादृशां गणनैव का॥ 146 ॥  
गलितानीन्द्रलक्षाणि बुद्बुदानीव वारिणि।  
मां जीवितनिबद्धाशं विहसिष्यन्ति साधवः॥ 147 ॥  
संसाररात्रिदुःस्वप्ने शून्ये देहमये भ्रमे।  
आस्थां चेदनुबध्नामि तन्मूर्खो नास्ति मत्परः॥ 148 ॥  
येषु येषु दृढं बद्धा भावना दृष्टवस्तुषु।  
तानि तानि विनष्टानि दृष्टानि किमिहोत्तमम्॥ 149 ॥  
यन्मध्ये यच्च पर्यन्ते यदापाते मनोरमम्।  
सर्वमेवापवित्रं तद्विनाशामेध्यदूषितम्॥ 150 ॥  
नीलोत्पलाभनयनाः परमप्रेमभूषणम्।  
हासायैव विलासिन्यः क्षणभङ्गितया स्थिताः॥ 151 ॥  
गन्धर्वनगराकारः संसारः क्षणभङ्गुरः।  
मनसो वासनैवेयमुभयोर्भेदसाधनम्॥ 152 ॥  
गतेनापि न सम्बन्धो न सुखेन भविष्यता।  
वर्तमानं क्षणातीतं सङ्गतिः कस्य केन वा॥ 153 ॥  
पृथिवी दह्यते यत्र मेरुश्चापि विशीर्यते।  
सुशोषं सागरजलं शरीरे तत्र का कथा॥ 154 ॥  
इदं युगसहस्रस्य भविष्यदभवद्दिनम्।  
तदप्यद्यत्वमापन्नं का कथा मरणावधेः॥ 155 ॥  
लब्धास्त्यक्ताश्च संसारे यावन्तो बान्धवास्त्वया।  
न सन्ति खलु तावन्त्यो गङ्गायामपि वालुकाः॥ 156 ॥  
आसन्नतामेति मृत्युरायुर्याति दिने दिने।  
आघातं नीयमानस्य वध्यस्येव पदे पदे॥ 157 ॥  
अव्यक्तादीनि भूतानि व्यक्तमध्यानि भारत।  
अव्यक्तनिधनान्येव तत्र का परिदेवना॥ 158 ॥  
एकसार्थप्रयातानां सर्वेषां तत्र गामिनाम्।  
यद्येकस्त्वरितं यातस्तत्र का परिदेवना॥ 159 ॥  
सत्यं मनोरमा रामाः सत्यं रम्या विभूतयः।  
किंतु मत्ताङ्गनापाङ्गभङ्गलोलं हि जीवितम्॥ 160 ॥  
मातापितृसहस्राणि पुत्रदारशतानि च।  
तवानन्तानि यातानि कस्य ते कस्य वा भवान्॥ 161 ॥  
सर्वे क्षयान्ता निचयाः पतनान्ताः समुच्छ्रयाः।  
संयोगा विप्रयोगान्ता मरणान्तं हि जीवितम्॥ 162 ॥  
बिडालभक्षिते दुःखं यादृशं गृहकुक्कुटे।  
न तादृङ्ममताशून्ये कलविङ्केऽथ मूषके॥ 163 ॥  
शरदम्बुधरच्छायागत्वर्यो यौवनश्रियः।  
आपातरम्या विषयाः पर्यन्तपरितापिनः॥ 164 ॥  
अन्तकः पर्यवस्थाता जन्मिनः सन्ततापदः।  
इति त्याज्ये भवे भव्यो मुक्तावुत्तिष्ठते जनः॥ 165 ॥  
[^1]न्यस्तं यथा मूर्ध्नि मुदात्ति मेषो यवाक्षताद्यं बलिकल्पितः सन्।  
मृत्युं समीपस्थितमप्यजानन्भुनक्ति मर्त्यो विषयांस्तथैव॥ 166 ॥  
  
[^1]: हर्षेण भक्षयति.

नन्दन्ति मन्दाः श्रियमाप्य नित्यं परं विषीदन्ति विपद्गृहीताः।  
विवेकदृष्ट्या चरतां नराणां श्रियो न किञ्चिद्विपदो न किञ्चित्॥ 167 ॥  
हरिष्यमाणो बहुधा परस्वं करिष्यमाणः सुतसम्पदादी।  
धरिष्यमाणोऽरिशिरःसु पादं न स्वं मरिष्यन्तमवैति कोऽपि॥ 168 ॥  
उत्तुङ्गवातायनगोपुराणि गृहाणि वित्तानि दुरर्जितानि।  
क्षणादधःपातकराणि हन्त चितातिथेरस्य निरर्थकानि॥ 169 ॥  
मरणं प्रकृतिः शरीरिणां विकृतिर्जीवनमुच्यते बुधैः।  
क्षणमप्यवतिष्ठते श्वसन्यदि जन्तुर्ननु लाभवानसौ॥ 170 ॥  
क्षिपसि शुकं वृषदंशकरदने मृगमर्पयसि मृगादनवदने।  
वितरसि तुरगं महिषविषाणे विदधच्चेतो भोगविताने॥ 171 ॥  
नलिनीदलगतजलमतितरलं तद्वज्जीवितमतिशयचपलम्।  
विद्धि व्याधिव्यालग्रस्तं लोकं शोकहतं च समस्तम्॥ 172 ॥  
अष्टकुलाचलसप्तसमुद्रा ब्रह्मपुरन्दरदिनकररुद्राः।  
न त्वं नाहं नायं लोकस्तदपि किमर्थं क्रियते शोकः॥ 173 ॥  
चेतोहरा युवतयः स्वजनोऽनुकूलः सद्बान्धवाः प्रणतिगर्भगिरश्च भृत्याः।  
गर्जन्ति दन्तिनिवहास्तरलास्तुरङ्गाः संमीलने नयनयोर्नहि किञ्चिदस्ति॥ 174 ॥  
मित्त्रं कलत्रमितरः परिवारलोको भोगैकसाधनमिमाः किल सम्पदो नः।  
एकः क्षणः स तु भविष्यति यत्र भूयो नायं न यूयमितरे न वयं न चैते॥ 175 ॥  
अहमिह कृतविद्यो वेदिता सत्कलानां धनपतिरहमेको रूपलावण्ययुक्तः।  
इति कृतगुणगर्वः खिद्यते किं जनोऽयं कतिपयदिनमध्ये सर्वमेतन्न किञ्चित्॥ 176 ॥  
वयं येभ्यो जाताश्चिरतरगता एव खलु ते समं यैः संवृद्धाः स्मरणपदवीं तेऽपि गमिताः।  
इदानीमेते स्मः प्रतिदिवसमासन्नपतना गतास्तुल्यावस्थां सिकतिलनदीतिरतरुभिः॥ 177 ॥  
यदस्माभिर्दृष्टं क्षणिकमभवत्स्वप्नमिव तत्कियन्तो भावाः स्युः स्मरणविषयादप्यवगताः।  
अहो पश्यन् पश्यन् स्वजनमखिलं यान्तमनिशं हतव्रीडं चेतस्तदपि न भवेत्सङ्गरहितम्॥ 178 ॥  
अमीषां जन्तूनां कतिपयनिमेषस्थितिजुषां वियोगे धीराणां क इह परितापस्य विषयः।  
क्षणादुत्पद्यन्ते विलयमपि यान्ति क्षणममी न केऽपि स्थातारः सुरगिरिपयोधिप्रभृतयः॥ 179 ॥  
आयुर्वर्षशतं नृणां परिमितं रात्रौ तदर्धं गतं तस्यार्धस्य परस्य चार्धमपरं बालत्ववृद्धत्वयोः।  
शेषं व्याधिवियोगदुःखसहितं सेवादिभिर्नीयते जीवे वारितरङ्गबुद्बुदसमे सौख्यं कुतः प्राणिनाम्॥ 180 ॥  
रम्यं हर्म्यतलं न किं वसतये श्रव्यं न गेयादिकं किंवा प्राणसमासमागमसुखं नैवाधिकं प्रीतये।  
किं तूद्भ्रान्तपतत्पतङ्गपवनव्यालोलदीपाङ्कुरच्छायाचञ्चलमाकलय्य सकलं सन्तो वनान्तं गताः॥ 181 ॥  
भूत्वा कल्पशतायुषोऽण्डजभुवः सेन्द्राश्च देवासुरा मन्वाद्या मुनयो महीजलधयो नष्टाः पराः कोटयः।  
मोहः कोऽयमहो महानुदयते लोकस्य शोकावहो बन्धोः फेनसमे गते वपुषि यत्पञ्चात्मके पञ्चताम्॥ 182 ॥  
आक्रान्तं मरणेन जन्म जरया यात्यु[^1]ल्बणं यौवनं सन्तोषो धनलिप्सया [^2]शमसुखं प्रौढाङ्गनाविभ्रमैः[^3]।  
लोकैर्मत्सरिभिर्गुणा वनभुवो व्यालैर्नृपा दुर्जनैरस्थैर्येण विपत्तयोऽप्युपहता ग्रस्तं न किं केन वा॥ 183 ॥  
  
[^1]: उच्छ्रितम्.

[^2]: शान्तिसुखम्.

[^3]: विलासैः.

आधिव्याधिशतैर्जनस्य विविधैरारोग्यमुन्मूल्यते लक्ष्मीर्यत्र पतन्ति तत्र विवृतद्वारा इव व्यापदः।[^4]  
जातं जातमवश्यमाशु विवशं[^5] मृत्युः[^6] करोत्या[^7]त्मसात्तत्किं तेन निरङ्कुशेन[^8] विधिना यन्निर्मितं सुस्थिरम्॥ 184 ॥  
  
[^4]: विपत्तयः.

[^5]: पराधीनम्.

[^6]: कालः.

[^7]: आत्माधीनम्.

[^8]: स्वतन्त्रेण.

भोगा[^9]स्तुङ्गतरङ्गभङ्गचपलाः प्राणाः क्षणध्वंसिनः स्तोकान्येव[^10] दिनानि यौवनसुखं स्फूर्तिः क्रियास्वस्थिरा।  
तत्संसारमसारमेव निखिलं बुद्ध्वा बुधा बोधका लोकानुग्रहपेशलेन मनसा यत्नः समाधीयताम्॥ 185 ॥[^11]  
  
[^9]: तुङ्गा उच्चा ये तरङ्गा ऊर्मयस्तेषां भङ्गस्तद्वच्चपलाः.

[^10]: अल्पानि.

[^11]: मृदुलेन.

भोगा मेघवितानमध्यविलसत्सौदामनीचञ्चला आयुर्वायुविघट्टिताभ्रपटलीलीनाम्बुवद्भङ्गुरम्।  
लोला यौवनलालसास्तनुभृतामित्याकलय्य द्रुतं योगे धैर्यसमाधिसिद्धिसुलभे बुद्धिं विदध्वं बुधाः॥ 186 ॥  
साक्षात्प्रेमावतारः कमलदलदृशो दिक्षु लक्ष्मीरनन्ताः सत्पुत्राः सन्ति मित्त्राण्यपि विषमविपत्सम्विभागी कुटुम्बः।  
एतत्सर्वं हि तावत्सुकृतविलसितं दृश्यमानं मनोज्ञं यच्चैतत्क्षिप्रनाशप्रणयि बत मनाङ्म्लायते तेन चेतः॥ 187 ॥  
आयुः कल्लोललोलं कतिपयदिवसस्थायिनी यौवनश्रीरर्थाः [^1]संकल्पकल्पा [^2]घनसमयतडिद्विभ्रमा भोगपूगाः।  
कण्ठाश्लेषोपगूढं तदपि च न चिरं यत्प्रियाभिः[^3] प्रणीतं ब्रह्मण्यासक्तचित्ता भवत भवभयाम्भोधिपारं तरीतुम्॥ 188 ॥  
  
[^1]: सङ्कल्पतुल्याः.

[^2]: वर्षाकालविद्युद्विलासाः. अतिचञ्चला इत्यर्थः.

[^3]: कान्ताभिः.
