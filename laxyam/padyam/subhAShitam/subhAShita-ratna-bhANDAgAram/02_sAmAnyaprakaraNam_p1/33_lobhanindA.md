+++
title = "३३ लोभनिन्दा"

+++
  
शतेषु जायते शूरः सहस्रेषु च पण्डितः।  
वक्ता दशसहस्रेषु दाता भवति वा न वा॥ 1 ॥  
अदाता पुरुषस्त्यागी धनं संत्यज्य गच्छति।  
दातारं कृपणं मन्ये मृतोऽप्यर्थं न मुञ्चति॥ 2 ॥  
रक्षन्ति कृपणाः पाणौ द्रव्यं (1)क्रव्यमिवात्मनः।  
तदेव सन्तः सततमुत्सृजन्ति यथा मलम्॥ 3 ॥  
  
[^1]: मांसम्.

याचितो यः प्रहृष्येत दत्त्वा च प्रीतिमान्भवेत्।  
तं दृष्ट्वाप्यथवा श्रुत्वा नरः स्वर्गमवाप्नुयात्॥ 4 ॥  
आकारमात्रविज्ञानसंपादितमनोरथाः।  
ते धन्या ये न शृण्वन्ति दीनाः प्रणयिनां गिरः॥ 5 ॥  
कर्णलङ्घिगुणोत्कर्षास्त्यागिनो धन्विनस्तथा।  
निष्फलान्न विमुञ्चन्ति (2)मार्गणान्संमुखे स्थितान्॥ 6 ॥  
  
[^2]: बाणान्; [पक्षे] याचकान्.

देहि देहीति जल्पन्ति त्यागिनोऽप्यर्थिनोऽपि च।  
आलोकयन्ति रभसादस्ति नास्तीति न क्वचित्॥ 7 ॥  
युध्यन्ते पक्षिपशवः पठन्ति शुकसारिकाः।  
दातुं शक्नोति यो वित्तं स शूरः स च पण्डितः॥ 8 ॥  
अयं निजः(3) परो वेति गणना लघुचेतसाम्।  
उदारचरितानां तु वसुधैव कुटुम्बकम्॥ 9 ॥  
  
[^3]: स्वकीयः.

लक्ष्मीपयोधरोत्सङ्गकुङ्कुमारुणितो हरेः।  
धन्यो बलिः स येनास्य भिक्षापात्रीकृतः करः॥ 10 ॥  
कर्णस्त्वचं शिबिर्मांसं जीवं जीमूतवाहनः।  
ददौ दधीचिरस्थीनि नास्त्यदेयं महात्मनाम्॥ 11 ॥  
दाता नीचोऽपि सेव्यः स्यान्निष्फलो न महानपि।  
जलार्थी (4)वारिधिं त्यक्त्वा पश्य कूपं निषेवते॥ 12 ॥  
  
[^4]: समुद्रम्.

पुंसामुन्नतचित्तानां सुखावहमिदं द्वयम्।  
सर्वसङ्गनिवृत्तिर्वा विभूतिर्वा सुविस्तरा॥ 13 ॥  
जरामरणदौर्गत्यव्याधयस्तावदासताम्।  
जन्मैव किं न धीरस्य भूयो भूयस्त्रपाकरम्॥ 14 ॥  
अपि नाम स दृश्येत पुरुषातिशयो भुवि।  
गर्वोच्छूनमुखा येन धनिनो नावलोकिताः॥ 15 ॥  
पृथ्वी पृथ्वीगुणा मान्याः सन्ति भूपा विवेकिनः।  
पराभवापदं यान्ति कस्मादुन्नतबुद्धयः॥ 16 ॥  
परिपूर्णगुणाभोगगरिमोद्गार एव सः।  
त्रिजगत्स्पृहणीयेऽस्मिन्न रुचिर्द्रविणेऽपि यत्॥ 17 ॥  
त्यागो गुणो वित्तवतां वित्तं त्यागवतां गुणः।  
परस्परवियुक्तौ तु वित्तत्यागौ विडम्बना॥ 18 ॥  
नृणां धुरि स एवैको यः कश्चित्त्यागपाणिना।  
निर्मार्ष्टि प्रार्थनापांसुधूसरं मुखमर्थिनाम्॥ 19 ॥  
बुद्धिर्या सत्त्वरहिता स्त्रीत्वं तत्केवलं मतम्।  
सत्त्वं चानयसंपन्नं तत्पशुत्वं न पौरुषम्॥ 20 ॥  
अत्यद्भुतमिमं मन्ये स्वभावममनस्विनः।  
यदुपक्रियमाणोऽपि प्रीयते न विलीयते॥ 21 ॥  
सैव परं न विनश्यति तनुरपि(1) या श्रीर्निवेशिता सत्सु।  
अवशिष्यते हिमांशोः सैव कला या स्थिता शंभौ॥ 22 ॥  
  
[^1]: अल्पा.

कियती पञ्चसहस्री कियती लक्षाप्यकोटिरपि कियती।  
औदार्योन्नतमनसां रत्नवसी वसुमती कियती॥ 23 ॥  
प्रत्युपकुर्वत्पूर्वं कृतोपकारमपि लज्जयति चेतः।  
यस्तु विहितोपकारादुपकारः सोऽधिको मृत्योः॥ 24 ॥  
जीवञ्जीवयति हि यो ज्ञातिजनं परिजनं च सुहृदश्च।  
तस्य सफला गृहश्रीर्धिगनुपजीव्यां धनसमृद्धिम्॥ 25 ॥  
यच्छञ्जलमपि जलदो वल्लभतामेति सर्वलोकस्य।  
नित्यं प्रसारितकरः सवितापि भवत्यचक्षुष्यः॥ 26 ॥  
नाप्तं यत्केनचिदपि मनोरथा अपि यतो निवर्तन्ते।  
तद्यदि न लभ्यतेऽन्यन्मनस्विनः किमभिमानफलम्॥ 27 ॥  
घटनं विघटनमथवा कार्याणां भवति विधिनियोगेन।  
उचितेऽनुचिते कर्मणि वृत्तिनिवृत्ती ममादत्ते॥ 28 ॥  
कल्पस्थायि न जीवितमैश्वर्यं नाप्यते च यदभिमतम्।  
लोकस्तथाप्यकार्यं कुरुते कार्यं किमुद्दिश्य॥ 29 ॥  
धनबाहुल्यमहेतुः कोऽपि निसर्गेण मुक्तकरः।  
प्रावृषि कस्याम्बुमुचः संपत्तिः किमधिकाम्बुनिधेः॥ 30 ॥  
द्रविणार्जनजः परिश्रमः फलितोऽप्यस्य जनस्य नीरसः।  
द्रविणार्जनमात्मतुष्टये परमावर्जयितुं गुणार्जनम्॥ 31 ॥  
नाक्षराणि पठता किमपाठि पाठितोऽपि किमु विस्मृत एव।  
इत्थमर्थिजनसंशयदोलाखेलनां खलु चकार नकारः॥ 32 ॥  
यः प्रशंसति नरो नरमन्यं देवतासु वरदासु सतीषु।  
मुग्धधीर्धनलवस्पृहयालुस्तं नृशंसमहमाद्यमवैमि॥ 33 ॥  
यथा शरीरं किल जीवितेन विनाकृतं काष्ठमिवावभाति।  
तथैव तज्जीवितमप्यवैमि लोकोत्तरेण स्फुरितेन शून्यम्॥ 34 ॥  
जातश्च नाम न विनङ्क्ष्यति चेत्ययुक्तमुत्पाद एव नियमेन विनाशहेतुः।  
तुल्ये च नाम मरणव्यसनोपतापे मृत्युर्वरं परहितावहिताशयस्य॥ 35 ॥  
उत्पादिता स्वयमियं यदि तत्तनूजा तातेन वा यदि तदा भगिनी खलु श्रीः।  
यद्यन्यसंगमवती च तदा परस्त्री तत्त्यागबद्धमनसः सुधियो भवन्ति॥ 36 ॥  
त्वयि सति शिवदातर्यस्म(2)दभ्यर्थितानामितरमनुसरन्तो दर्शयन्तोऽर्थिमुद्राम्।  
(3)चरमचरणपातैर्दुर्ग्रहं दोग्धुकामाः (4)करभमनुसरामः कामधेनौ स्थितायाम्॥ 37 ॥  
  
[^2]: याचितानाम्.

[^3]: पाश्चात्यचरणपातैः.

[^4]: उष्ट्रम्.

इयत्यप्येतस्मिन्निरवधिमहत्यध्वनि गुणास्त एवामी द्वित्रा जरठजरठा यान्ति गणनाम्।  
अहो ग्राम्यो लोकः स न परममीभिः कृतधृतिः स्मयस्तब्धो यावत्कलयति समग्रं तृणमिदम्॥ 38 ॥  
स्वचित्तपरिचिन्तयैव परितापमात्मन्यमी न बिभ्रति मनस्विनो यदमुना न तावत्क्षतिः।  
अहर्निशमिहैव ये परमनोनुवृत्त्या पुनर्वहन्ति विजिगीषुतां किमिव तेऽनुकम्पास्पदम्॥ 39 ॥  
भुज्यन्ते स्वगृहस्थिता इव सुखं यस्यार्थिभिः सम्पदः पट्वी यस्य मतिस्तमःप्रहतये द्वावेव तौ प्राणितः।  
यस्त्वात्मंभरिरुन्नतेऽपि विभवे हीनश्च विद्वत्तया तस्यालेख्यमणेरिवाकृतिधृतः सत्ताप्यसत्ता ननु॥ 40 ॥  
आधाराय धरावकाशविधयेऽप्याकाशमालोकने भास्वानात्ममहत्त्वसाधनविधावन्ये गुणाः केचन।  
इत्यस्मिन्नुपकारकारिणि सदा वर्गे परं दुस्त्यजे दैन्यव्रीडकलङ्कमुज्झतु कथं चेतो महाचेतसाम्॥ 41 ॥  
नित्यं या गुरुभृत्यबन्धुसुजनैर्न स्वेच्छया भुज्यते पश्यन्ति स्पृहयालवो न रिपवो यां विक्रमासादिताम्।  
यस्याः साधुपरिक्षयेण सुहृदां नाशेन वा सम्भवो नो संपद्विपदेव सा गुणवतां प्रीतिस्तया कीदृशी॥ 42 ॥  
न्याय्यं मार्गमनुज्झतः सुकृतिनो दैवाद्भवन्त्यापदो यास्ताः सन्तु बलेरिवादिपुरुषायोर्वीं स्वयं यच्छतः।  
शक्रस्येव जुगुप्सितैः सुबहुभिर्निन्द्यैर्भृशं कर्मभिर्देवानामुपरि प्रभुत्वमपि मे मा भूत्त्रपाकारणम्॥ 43 ॥  
रुद्रोऽद्रिं जलधिं हरिर्दिविषदो दूरं विहायःश्रिता भोगीन्द्राः प्रबला अपि प्रथमतः पातालमूले स्थिताः।  
लीना पद्मवने सरोजनिलया मन्येऽर्थिसार्थाद्भिया दीनोद्धारपरायणाः कलियुगे सत्पूरुषाः केवलम्॥ 44 ॥  