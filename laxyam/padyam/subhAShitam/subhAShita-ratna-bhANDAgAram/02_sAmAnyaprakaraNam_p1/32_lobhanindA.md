+++
title = "३२ लोभनिन्दा"
topics = ["लोभः"]
+++
  
लोभः प्रतिष्ठा पापस्य प्रसूतिर्लोभ एव च।  
द्वेषक्रोधादिजनको लोभः पापस्य कारणम्॥ 1 ॥  
लोभात्क्रोधः प्रभवति लोभात्कामः प्रजायते।  
लोभान्मोहश्च नाशश्च लोभः पापस्य कारणम्॥ 2 ॥  
लोभात्क्रोधः प्रभवति क्रोधाद्द्रोहः प्रवर्तते।  
द्रोहेण नरकं याति शास्त्रज्ञोऽपि विचक्षणः॥ 3 ॥  
मातरं पितरं पुत्रं भ्रातरं वा सुहृत्तमम्।  
लोभाविष्टो नरो हन्ति स्वामिनं वा सहोदरम्॥ 4 ॥  
लोभेन बुद्धिश्चलति लोभो जनयते तृषाम्।  
तृषार्तो दुःखमाप्नोति परत्रेह च मानवः॥ 5 ॥  
लोभाविष्टो नरो वित्तं वीक्षते न स चापदम्।  
दुग्धं पश्यति मार्जारो यथा न लगुडाहतिम्॥ 6 ॥  
प्रायेण धनिनामेव धनलोभो निरन्तरम्।  
पश्य कोटिद्वयोपेतं लक्षाय प्रणतं धनुः॥ 7 ॥  
लोभः सदा विचिन्त्यो लुब्धेभ्यः सर्वतो भयं दृष्टम्।  
कार्याकार्यविचारो लोभविमूढस्य नास्त्येव॥ 8 ॥  
सत्यप्रशमतपोभिः सत्यधनैः शास्त्रवेदिभिर्विजितः।  
लोभोऽवटं प्रविष्टः कुटिलं हृदयं किराटीनाम्[^2]॥ 9 ॥  
  
[^2]: किराटो वणिग्जातिविशेषः.

स्नेहोपपन्न इति पूर्णदशाविशेषशाली स्वमात्मनि वसुप्रकरं निधाय।  
लब्धोदये तमथ गृह्णति पद्मबन्धौ दीपा भवन्ति कलुषा बलवान्हि लोभः॥ 10 ॥  
[^3]यद्दुर्गा[^4]टवीमटन्ति विकटं क्रामन्ति देशान्तरं गाहन्ते गहनं समुद्रमथनक्लेशं कृषिं कुर्वते।  
सेवन्ते कृपणं पतिं गदघटासंघट्टदुःसंचरं सर्पन्ति [^5]प्रधनं धनान्धितधियस्तल्लोभविस्फू[^6]र्जितम्॥ 11 ॥  
  
[^3]: गहनाम्.

[^4]: अरण्यम्.

[^5]: युद्धम्.

[^6]: विलासः.
