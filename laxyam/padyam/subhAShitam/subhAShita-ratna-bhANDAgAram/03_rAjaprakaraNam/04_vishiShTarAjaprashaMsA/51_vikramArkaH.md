+++
title = "५१ विक्रमार्कः"
topics = ["राजा", "विक्रमार्कः"]

+++
तत्कृतं यन्न केनापि तद्दत्तं यन्न केनचित्।  
तत्साधितमसाध्यं यद्विक्रमार्केण भूभुजा॥ 178 ॥  
सारसवत्ता विहता नवका विलसन्ति चरति नो कङ्कः।  
सरसीव कीर्तिशेषं गतवति भुवि विक्रमादित्ये॥ 179 ॥  
हस्ती वन्यः स्फटिकघटिते भित्तिभागे स्वबिम्बं दृष्ट्वा दृष्ट्वा प्रतिगज इति त्वद्द्विषां मन्दिरेषु।  
दन्ताघाताद्दलितदशनस्तं पुनर्वीक्ष्य सद्यो मन्दं मन्दं स्पृशति करिणीशङ्कया विक्रमार्क॥ 180 ॥  
कीर्तिस्ते दयिता तदीयजठरे लोकत्रयं वर्तते तस्मात्त्वं जगतः पिता पितृधनं येनार्थिनां त्वद्धनम्।  
वीर श्रीवर विक्रमार्क भवतस्त्यागं न मन्यामहे कस्त्यागः स्वकुटुम्बपोषणविधावर्थव्ययं कुर्वतः॥ 181 ॥  