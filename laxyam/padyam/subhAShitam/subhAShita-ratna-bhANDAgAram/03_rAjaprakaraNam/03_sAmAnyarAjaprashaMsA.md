+++
title = "०३ सामान्यराजप्रशंसा"
topics = ["राजा"]

+++
  
राजंस्त्वद्दर्शनेनैव गलन्ति त्रीणि तत्क्षणात्।  
रिपोः शस्त्रं कवेर्दैन्यं नीवीबन्दो मृगीदृशाम्॥ 1 ॥  
चिराद्यत्कौतुकाविष्टं कल्पवृक्षमुदीक्षितुम्।  
तन्मे सफलमद्यासीन्नेत्रं त्वय्यवलोकिते॥ 2 ॥  
सर्वदा सर्वदोऽसीति मिथ्या संस्तूयसे जनैः।  
[^1]नारयो [^2]लेभिरे पृष्ठं न [^3]वक्षः परयोषितः॥ 3 ॥  


[^1]: वैरिणः.


[^2]: पलायनाभावादित्यर्थः.


[^3]: उरःस्थलम्.
 
त्वया वीर [^4]गुणाकृष्टा ऋजुदृष्ट्या विलोकिताः।  
[^5]लक्षं लब्ध्वैव गच्छन्ति [^6]मार्गणा इव [^7]मार्गणाः॥ 4 ॥  


[^4]: ज्याः.[पक्षे] विनयादिः.


[^5]: शरव्यम्; [पक्षे] लक्षद्रव्यम्.


[^6]: याचकाः.


[^7]: बाणाः.
 
कल्पद्रुमो न जानाति न ददाति बृहस्पतिः।  
अयं तु [^8]जगतीजानिर्जानाति च ददाति च॥ 5 ॥  


[^8]: पृथिवीपतिः.
 
रविः [^9]करसहस्रेण [^10]दशाशापरिपूरकः।  
त्वमेकेन करेणैव सहस्राशाप्रपूरकः॥ 6 ॥  


[^9]: किरणा हस्ताश्च.


[^10]: दिशो मनोरथाश्च.
 
बलिः पातालनिलयोऽधः कृतश्चित्रमत्र किम्।  
अधःकृतो दिविस्थोऽपि चित्रं कल्पद्रुमस्त्वया॥ 7 ॥  
आर्तानामिह जन्तूनामार्तिच्छेदं करोति यः।  
शङ्खचक्रगदाहीनो द्विभुजः परमेश्वरः॥ 8 ॥  
बहुधा राज्यलाभेन यस्तोषस्तव भूपते।  
[^11]बहुधाराज्यलाभेन स तोषो मम भूपते॥ 9 ॥  
[^12]भुजङ्गभोग[^13]सङ्क्रान्ता [^14]कलत्रं तव मेदिनी।  
अहङ्कारः परां कोटिमारोहति कुतस्तव॥ 10 ॥  


[^11]: बहुधारा गलन्ति यस्य तदाज्यं घृतम्.


[^12]: शेषः; [पक्षे] जारः.


[^13]: फणा; [पक्षे] उपभोगः.


[^14]: भार्या.
 
[^15]तुलामारुह्य रविणा [^16]वृश्चिके निहितं पदम्।  
भवता शिरसि न्यस्तमनत्नेनैव भोगिनाम्[^17]॥ 11 ॥  


[^15]: तुलाराशिम्.


[^16]: वृश्चिकराशौ.


[^17]: सर्पाणाम्; [पक्षे] कामिनाम्.
 
किं कृतेन[^18] न यत्र त्वं यत्र त्वं किमसौ कलिः।  
कलौ चेद्भवतो जन्म कलिरस्तु कृतेन किम्॥ 12 ॥  


[^18]: कृतयुगेन.
 
असिधारापथे नाथ शत्रुशोणितपिच्छले।  
आजगाम कथं लक्ष्मीर्निर्जगाम कथं यशः॥ 13 ॥  
कोऽप्यन्यः कल्पवृक्षोऽयमेकोऽस्ति क्षितिमण्डले।  
यत्पाणिपल्लवोऽप्येकः कुरुतेऽधः सुरद्रुमम्॥ 14 ॥  
अपूर्वेयं धनुर्विद्या भवता शिक्षिता कुतः।  
[^1]मार्गणौघः समायाति [^2]गुणो याति दिगन्तरम्॥ 15 ॥  


[^1]: याचकाः; [पक्षे] बाणाः.


[^2]: विनयादिः; [पक्षे] ज्या.
 
युधिष्ठिरोऽसि भीमोऽसि चरितैरर्जुनो भवान्।  
प्रज्ञया सहदेवोऽसि वाच्यता न कुलस्य ते॥ 16 ॥  
बलिकर्णदधीचाद्याः पुरा पञ्चत्वमागताः।  
पञ्चत्वं न गताश्चित्रं त्वयि जीवति पञ्चमे॥ 17 ॥  
एक एव महान्दोषो भवतां विमले कुले।  
लुम्पन्ति पूर्वजां कीर्तिं जाता जाता गुणाधिकाः[^3]॥ 18 ॥  


[^3]: अत्र वंशे पूर्वापेक्षयोत्तरोत्तरः पुरुषो न कोऽपि न्यूनगुणोऽभूत्किं तु विशिष्टगुण एवाभवदिति भावः.
 
भग्नासु रिपुसेनासु नरेन्द्र त्वं महामहाः।  
खड्गान्त्रर्निजमेवैकमद्राक्षीः सम्मुखं मुखम्॥ 19 ॥  
किं वर्ण्यतां कुचद्वन्द्वमस्याः कमलचक्षुषः।  
आसमुद्रकरग्राही भवान्यत्र करप्रदः॥ 20 ॥  
वेधा वेद[^4]नयाश्लिष्टो गोविन्दोऽपि [^5]गदान्वितः।  
शम्भुः [^6]शूली विषादी[^7] च देव केनोपमीयसे॥ 21 ॥  


[^4]: वेदनया दुःखेनाश्लिष्टः; [पक्षे] वेदेन नयेन चाश्लिष्टः.


[^5]: गदेन रुजान्वितः; [पक्षे] गदया सहितः.


[^6]: शूलेन युक्तः; [पक्षे] त्रिशूलेन युक्तः.


[^7]: दुःखी; [पक्षे] विषमत्तीति सः.
 
[^8]तृष्णापहारी विमलो [^9]द्विजावासो जनप्रियः।  
ह्रदः [^10]पद्मकरः किं तु [^11]बुधस्त्वं स [^12]जलाश्रयः॥ 22 ॥  


[^8]: तृषा; [पक्षे] आशा.


[^9]: पक्षिणः; [पक्षे] ब्राह्मणाः.


[^10]: कमलम्; [पक्षे] लक्ष्मीः.


[^11]: पण्डितः.


[^12]: उदकाश्रयः. पक्षे डलयोः सावर्ण्यात् जडाश्रयो मूर्खाश्रयः.
 
सदा हंसालसं बिभ्रन्मानसं प्रचलज्जलम्।  
भूभृन्नाथोऽपि नायाति यस्य साम्यं हिमालयः॥ 23 ॥  
मीमांसको महीपोऽयमन्यथा शक्तिमान्कथम्।  
नैयायिकोऽपि स्यादेव परशक्तेस्तु खण्डनात्॥ 24 ॥  
राजन्दौवारिकादेव प्राप्तवानस्मि [^13]वारणम्।  
[^14]मदवारणमिच्छामि त्वत्तोऽहं जगतीपते॥ 25 ॥  


[^13]: गजम्; पक्षे निवारणम्.


[^14]: मदेन युक्तं वारणम्; पक्षे मत्-अवारणम्.
 
राजन्कनकधाराभिस्त्वयि सर्वत्र वर्षति।  
अभाग्यछत्रसंच्छन्ने मयि नायान्ति बिन्दवः॥ 26 ॥  
सर्वज्ञ इति लोकोऽयं भवन्तं भाषते मृषा।  
परमेकं न जानासि वक्तुं नास्तीति याचके॥ 27 ॥  
आश्वासस्नेहभक्तीनामेकमालम्बनं महत्।  
प्रकृष्टस्येव धर्मस्य प्रसादो मूर्तिसञ्चयः॥ 28 ॥  
[^1]सत्यभामासमाश्लिष्टः [^2]साधुवृन्दावने रतः।  
[^3]यशोदयासमायुक्तस्त्वां पायात्त्वादृशो हरिः॥ 29 ॥  


[^1]: सत्यभामयालिङ्गितः; [पक्षे] सत्यं भा कार्तिर्मा लक्ष्मीरेतैर्युक्तः.


[^2]: साधु यद्वृन्दावनं तस्मिन्रतः; [पक्षे] साधूनां वृन्दं समूहस्तस्यावनं रक्षणं तस्मिन्नासक्तः.


[^3]: यशोदया नन्दपत्न्या युक्तः; [पक्षे] यशः कीर्तिर्दया कारुण्यं ताभ्यां युक्तः.
 
भवान्हि भगवानेव [^4]गतो भेदः परस्परम्।  
[^5]महत्यागदयायुक्तः [^6]सत्यभामासमाश्रितः॥ 30 ॥  


[^4]: गकारेण; [पक्षे] नष्टः.


[^5]: महती या गदा तया युक्तः; [पक्षे] महउत्सवस्त्यागो दानं दया करुणा एतैर्युक्तः.


[^6]: सत्यभामया समन्वितः; [पक्षे] सत्यं सूनृतं भा कान्तिर्मा लक्ष्मीराभिः सम्यग्युक्तः.
 
एकमेव गुणं प्राप्य नम्रतामगमद्धनुः।  
तवाशेषगुणा राज्ञः स्तब्धतेति सुविस्मयः॥ 31 ॥  
भूषणाद्युपभोगेन प्रभुर्न भवति प्रभुः।  
परैरपरिभूताज्ञस्त्वमिव प्रभुरुच्यते॥ 32 ॥  
कस्ते शौर्यमदो योद्धुं त्वय्येकं [^7]सप्तिमास्थिते।  
[^8]सप्तसप्तिसमारूढा भवन्ति [^9]परिपन्थिनः॥ 33 ॥  


[^7]: अश्वम्.


[^8]: सूर्यमण्डलभेदिन इत्यर्थः.


[^9]: शत्रवः.
 
हुतमिष्टं च तप्तं च धर्मश्चायं कुलस्य ते।  
गृहात्प्रतिनिवर्तन्ते पूर्णकामा यदर्थिनः॥ 34 ॥  
फणीन्द्रस्ते गुणान्वक्तुं लिखितुं हैहयाधिपः।[^10]  
द्रष्टुमाखण्डलः शक्तः क्वाहमेष क्व ते गुणाः॥ 35 ॥  


[^10]: सहस्रबाहुरर्जुनः.
 
अमितः [^11]समितः प्राप्तैरुत्कर्षैर्हर्षदः प्रभो।  
अहितः सहितः साधुयशोभिरसतामसि॥ 36 ॥  


[^11]: युद्धात्.
 
स्वप्नेऽपि समरेषु त्वां विजयश्रीर्न मुञ्चति।  
प्रभावप्रभवं कान्तं स्वाधीनपतिका यथा॥ 37 ॥  
पश्यन्त्यसंख्यपथगां त्वद्दानजलवाहिनीम्।  
देव त्रिपथगात्मानं गोपयत्यु[^12]ग्रमूर्धनि॥ 38 ॥  


[^12]: शिवमस्तके.
 
यद्वीर्यं कूर्मराजस्य यश्च शेषश्य विक्रमः।  
पृथिव्या रक्षणे राजन्नेकत्र त्वयि तत्स्थितम्॥ 39 ॥  
त्वयि सङ्गरसम्प्राप्ते धनुषासादिताः शराः।  
शरैररिशिरस्तेन भूस्तया त्वं त्वया यशः॥ 40 ॥  
ययोरारोपितस्तारो हारस्तेऽरिवधूजनैः।  
निधीयन्ते तयोः स्थूलाः स्तनयोरश्रुबिन्दवः॥ 41 ॥  
मधुपानप्रवृत्तास्ते सुहृद्भिः सह वैरिणः।  
श्रुत्वा कुतोऽपि त्वन्नाम लेभिरे विषमां दशाम्॥ 42 ॥  
यस्य चेतसि निर्व्याजं द्वयं तृणकणायते।  
क्रोधे विरोधिनां सैन्यं प्रसादे कनकाचलः॥ 43 ॥  
देव त्वद्दानपाथोधौ दारिद्र्यस्य निमज्जतः।  
न कोऽपि हि करालम्बं दत्ते मत्तेभदायक॥ 44 ॥  
राजचन्द्रं समालोक्य त्वां तु भूतलमागतम्।  
रत्नश्रेणिमिषान्मन्ये नक्षत्राण्यप्युपागमन्॥ 45 ॥  
धारयित्वा त्वयात्मानं महात्यागधनाधुना।  
मोचिता बलिकर्णाद्याः स्वयशोगुप्तकर्मणः॥ 46 ॥  
क्षणमप्यनुगृह्णाति यं दृष्टिस्तेऽनुरागिणी।  
ईर्ष्ययेव त्यजत्याशु तं नरेन्द्र दरिद्रता॥ 47 ॥  
योऽस[^1]कृत्परगोत्राणां [^2]पक्षच्छेदक्षणक्षमः।  
[^3]शतकोटिदतां बिभ्रद्विबुधेन्द्रः[^4] स राजते॥ 48 ॥  


[^1]: शत्रुकुलानाम्; [पक्षे] प्रकृष्टपर्वतानाम्.


[^2]: सहायः; [पक्षे] पतत्रः.


[^3]: शतस्य कोटेश्च दातृताम्; [पक्षे] वज्रेण खण्डकृताम्.


[^4]: पण्डिताः; [पक्षे] देवाः.
 
ताम्बूलेन विना राजञ्जडीभूता सरस्वती।  
न निःसरेन्मुखाद्वाणी गृहात्कुलवधूरिव॥ 49 ॥  
अर्थिप्रत्यर्थिलक्षैरप्यपराङ्मुखचेतसम्।  
त्वां पराङ्मुखतां निन्युः केवलं परयोषितः॥ 50 ॥  
तव निर्वर्णयद्वर्णं स्वर्णं वर्णयतो गिरा।  
त्वत्कोशगेहान्निर्गत्य तीर्थेषु वसति ध्रुवम्॥ 51 ॥  
न समासः समर्थस्य वसुव्याकरणस्य ते।  
विग्रहो नैव केनापि न परः सर्वनामभाक्॥ 52 ॥  
अर्थिनां कृपणा दृष्टिस्त्वन्मुखे पतिता सकृत्।  
तदवस्था पुनर्देव नान्यस्य मुखमीक्षते॥ 53 ॥  
धैर्यलावण्यगाम्भीर्यप्रमुखैस्त्वमुदन्वतः।  
गुणैस्तुल्योऽसि भेदस्तु वपुषैवेदृशेन ते॥ 54 ॥  
अलौकिकमहालोकप्रकाशितजगत्त्रयः।  
स्तूयते देव सद्वंशमुक्तारत्नं न कैर्भवान्॥ 55 ॥  
शासति त्वयि हे राजन्नखण्डावनिमण्डलम्।  
न मनागपि निश्चिन्ते मण्डले शत्रुमित्त्रयोः[^5]॥ 56 ॥  


[^5]: मित्त्रः सूर्यः.
 
मत्वा लोकमदातारं सन्तोषे यैः कृता मतिः।  
त्वयि राजनि ते राजन्न तथा व्यवसायिनः॥ 57 ॥  
पद्मोदयदिनाधीशः सदागतिसमीरणः।  
भूभृदावलिदम्भोलिरेक एव भवान्भुवि॥ 58 ॥  
[^6]सन्नारीभरणोमायमाराध्य विधुशेखरम्।  
[^7]सन्नारीभरणोऽमायस्ततस्त्वं पृथिवीं जय॥ 59 ॥  


[^6]: सतीर्नारीर्बिभर्ति पालयतीति सन्नारीभरणा तादृशीमुमां याति पत्नीत्वेन प्राप्नोति यस्तम्.


[^7]: सन्ना अवसन्ना अरीणामिभा हस्तिनो यस्तात्तादृशो रणो यस्य तादृशोऽमायोऽकपटः.
 
देव त्वमेव [^8]पातालमाशानां[^9] त्वं निबन्धनम्।  
त्वं [^10]चामरमरुद्भूमिरेको लोकत्रयात्मकः॥ 60 ॥  


[^8]: अलमत्यर्थं पाता पालकः; [पक्षे] पाताललोकः.


[^9]: आशानामभिलाषाणां निबन्धनं मूलम्; [पक्षे] आशानां दिशां निबन्धनं ज्ञापकः भूर्लोक इत्यर्थः.


[^10]: चामरमरुतां चामरीयवायूनां भूमिराश्रयः. चामरवीज्यमानत्वात्; [पक्षे] अमराणां मरुद्गणानां च. भूमिराश्रयः. स्वर्गलोक इत्यर्तः.
 
जितेन्द्रियतया सम्यग्विद्यावृद्धनिषेविणः।  
अतिगाढगुणस्यास्य नाब्जवद्भङ्गुरा गुणाः॥ 61 ॥  
अखण्डमण्डलः[^11] श्रीमान्पश्यैष पृथिवीपतिः।  
न निशाकरवज्जातु [^12]कलावैकल्यमागतः॥ 62 ॥  


[^11]: मण्डलं राज्यं बिम्बं च.


[^12]: कलावैदग्ध्यं चन्द्रषोडशांशश्च.
 
अरातिविक्रमालोकविकस्वरविलोचनः।  
कृपाणोदग्रदोर्दण्डः स सहस्रायुधीयति॥ 63 ॥  
कानने सरिदुद्देशे गिरीणामपि कन्दरे।  
पश्यन्त्यन्तकसङ्काशं त्वामेकं रिपवः पुरः॥ 64 ॥  
उद्दण्डे भुजदण्डे तव कोदण्डे परिस्फुरति।  
अरिमण्डलरविमण्डलरम्भाकुचमण्डलानि वेपन्ते॥ 65 ॥  
भवतामहमिव बहवो मम तु भवानिव भवानेव।  
कुमुदिन्यः कति न विधोर्विधुरिव विधुरेव कुमुदिन्याः॥ 66 ॥  
लब्धार्धचन्द्र[^1] ईशः [^2]कृतकंसभयं च पौरुषं विष्णोः।  
ब्रह्मापि [^3]नाभिजातः केनोपमिमीमहे नृप भवन्तम्॥ 67 ॥  


[^1]: चन्द्रकला; [पक्षे] गलहस्तः.


[^2]: कृतक-सभयम्; [पक्षे] कृत-कंस-भयम्.


[^3]: न-अभिजातः कुलीनः; [पक्षे] नाभिजातः.
 
[^4]सरलप्रियं गुणाढ्यं [^5]लम्बितमालं विचित्रतिलकं[^6] च।  
वनमिव वपुस्तवैतत्कथमवनं नृप जनस्यास्य॥ 68 ॥  


[^4]: सरला वृक्षविशेषाः प्रियङ्गवश्चैतेषां समाहारस्तेनाढ्यं पूर्णम्; [पक्षे] सरलं च तत्प्रियं हृद्यं च गुणैर्गौरवर्णत्वादिभिर्युक्तम्.


[^5]: लम्बिनस्तमाला यस्मिंस्तत्; [पक्षे] लम्बिमाला माल्यं यस्य.


[^6]: विचित्रा नानाविधास्तिलका वृक्षविशेषा यस्मिंस्तत्; [पक्षे] विचित्रो विचित्रवर्णस्तिलकः कस्तूरीकुङ्कुमादिकृतो यस्मिंस्तत्.
 
बाणकरवीरदमनकशतपत्रकबन्धुजीवकुसुमानि।  
नृप विविधविटपरूपस्तथापि [^7]विटपः कथं नासि॥ 69 ॥  


[^7]: विटान्पालयतीति सः.
 
स्तनयुगमश्रुस्नातं समीपतरवर्ति हृदयशोकाग्नेः।  
चरति विमुक्ताहारं व्रतमिव भवतो रिपुस्त्रीणाम्॥ 70 ॥  
कल्पतरुकामदोग्ध्रीचिन्तामणि[^8]धनदशङ्खा[^9]नाम्।  
रचितो [^10]रजोभरपयस्तेजश्वा[^11]सान्तरा[^12]म्बरैरेषः॥ 71 ॥  


[^8]: कुबेरः.


[^9]: निधिविशेषः.


[^10]: परागसमूहः.


[^11]: शङ्खाभ्यन्तरप्रकाशम्.


[^12]: एष राजा कल्पवृक्षादीनां क्रमेण रजोभरादिभिः पञ्चभिर्भूतैः रचित इत्यन्वयः.
 
तिग्मरुचिरप्रतापो [^13]विधुरनिशाकृद्विभो मधुरलीलः।  
मति[^14]मानतत्त्ववृत्तिः [^15]प्रतिपदपक्षाग्रणीर्विभाति भवान्॥ 72 ॥  


[^13]: विधुराणां शत्रूणां निशेव निशा मरणं तत्कर्ता.


[^14]: मतिर्वस्तुतत्त्वावधारणक्षमा बुद्धिः, मानं प्रमाणं ताभ्यां तत्त्वे याथार्थ्ये वृत्तिरनुसरणं यस्य सः.


[^15]: प्रतिपदं प्रतिस्थानं पक्षाणामात्मीयानामग्रणीरग्रसरः.
 
[^16]शनिर[^17]शनिश्च तमुच्चैर्निहन्ति कुप्यसि नरेन्द्र यस्मै त्वम्।  
यत्र प्रसीदसि पुनः स भात्यु[^18]दारोऽनुदारश्च[^19]॥ 73 ॥  


[^16]: शनिग्रहः.


[^17]: वज्रम्.


[^18]: महान्.


[^19]: अनुगता दारा वनिता यस्य. वशीकृतवनित इत्यर्थः.
 
क्षणदासा[^20]वक्षणदा वनमवनं[^21] व्य[^22]सनम[^23]व्यसनम्।  
बत वीर तव द्विषतां पराङ्मुखे त्वयि पराङ्मुखं सर्वम्॥ 74 ॥  


[^20]: अनुत्सवदा.


[^21]: रक्षकम्. शत्रूणां पलायनस्थानत्वात्.


[^22]: द्यूतनृत्यादि.


[^23]: अविस्तीर्णम्. दुःखदशायां तदविस्तारात्.
 
प्रधनाध्वनि धीरधनुर्ध्वनिभृति विधुरैरयोधि तव दिवसम्।  
दिवसेन तु नरप भवानयुद्ध विधिसिद्धसाधुवादपदम्॥ 75 ॥  
गिरयोऽप्यनुन्नतियुजो मरुदप्यचलोऽब्धयोऽप्यगम्भीराः।  
विश्वम्भराप्यतिलघुर्नरनाथ तवान्तिके नियतम्॥ 76 ॥  
समदमतङ्गजमदजलनिस्यन्दतरङ्गिणीपरिष्वङ्गात्।  
क्षितितिलक त्वयि तटजुषि शङ्करचूडापगापि कालिन्दी॥ 77 ॥  
विदलितसकलारिकुलं तव बलमिदमभवदाशु विमलं च।  
प्रखलमुखानि नराधिप मलिनानि च तानि जातानि॥ 78 ॥  
पल्लवतः कल्पतरोरेष विशेषः करस्य ते वीर।  
भूषयति कर्णमेकः परस्तु [^1]कर्णं तिरस्कुरुते॥ 79 ॥  


[^1]: राधेयम्. दानातिशयेनेत्यर्थः.
 
हरवन्न विषम[^2]दृष्टिर्हरिवन्न विभो विधूतविततवृषः[^3]।  
रविवन्न चातिदुःसह[^4]करतापितभूः कदाचिदसि॥ 80 ॥  


[^2]: असमदृष्टिः; [पक्षे] त्रिलोचनः.


[^3]: सुकृतम्; [पक्षे] वृषासुरः.


[^4]: राजग्राह्यभागः; [पक्षे] किरणाः.
 
स्तनयुगमुक्ताभरणाः कण्टककलिताङ्गयष्टयो देव।  
त्वयि कुपितेऽपि प्रागिव विश्वस्तास्ते रिपुस्त्रियो जाताः॥ 81 ॥  
सन्ततमुसलासङ्गाद्बहुतरगृहकर्मघटनया नृपते।  
द्विजपत्नीनां कठिनाः सति भवति कराः सरोजसुकुमाराः॥ 82 ॥  
कमलेव मतिर्मतिरिव कमला तनुरिव विभा विभेव तनुः।  
धरणीव धृतिर्धृतिरिव धरणी सततं विभाति यस्य तव॥ 83 ॥  
रत्नसानुशिखराङ्गणफुल्लत्कल्पपादपतलेषु निषण्णाः।  
उद्गृणन्ति नृपहंस सुवर्णं त्वद्यशः प्रवरकिन्नररामाः॥ 84 ॥  
गाढकान्तदशनक्षतव्यथासङ्कटादरिवधूजनस्य यः।  
ओष्ठविद्रुमदलान्यमोचयन्निर्दशन्युधि रुषा निजाधरम्॥ 85 ॥  
बलमार्तभयोपशान्तये विदुषां सम्मतये बहुश्रुतम्।  
वसु तस्य न केवलं विभोर्गुणवत्तापि परप्रयोजनम्॥ 86 ॥  
तावकाः कति न सन्ति मादृशा मादृशस्तु भवदेकजीविनः।  
अम्बुदस्य कति वा न चातकाश्चातकस्य पुनरेक एव सः॥ 87 ॥  
निखिलेषु गुणेषु चित्रता ते मनसो वैभवमद्भुतं तवैव।  
न च ते परतः प्रमाणभावस्तदपि न्यायनिविष्टतातिचित्रम्॥ 88 ॥  
स्फुरदद्भुतरूपमुत्प्रतापज्वलनं त्वां सृजतानवद्यविद्यम्।  
विधिना ससृजे नवो मनोभूर्भुवि सत्यं सविता बृहस्पतिश्च॥ 89 ॥  
कलुषं च तवाहितेष्वकस्मात्सितपङ्केरुहसोदरश्रि चक्षुः।  
पतितं च महीपतीन्द्र तेषां वपुषि प्रस्फुटमापदां कटाक्षैः॥ 90 ॥  
गुणभेदविदग्रिमप्रसङ्गे व्यवधानादनुपस्थितं पुरस्तात्।  
अपि वाजिनमात्रशेषमिष्टौ घटयन्वाजिभिरर्थ्यसे विधिज्ञैः॥ 91 ॥  
यदि वै मनसि प्रशान्तिरुच्चैः कुरु कल्पद्रुमदानकौशलम्।  
न भवेदिति वा वद स्फुटं कलिकर्ण प्रतियामि मन्दिरम्॥ 92 ॥  
नानन्वयस्ते न च ते विरोधोऽलङ्कारकोटौ तव नोपमापि।  
क्षितीश नो ते विषणं न किञ्चित्साहित्यसौहित्यनिधिस्तथापि॥ 93 ॥  
अविरलकरवालकम्पनैर्भ्रुकुटीतर्जनगर्जनैर्मुहुः।  
ददृशे तव वैरिणां मदः स गतः क्वापि तवेक्षणे क्षणात्॥ 94 ॥  
तवाहवे साहसकर्मशर्मणः करं कृपाणान्तिकमानिनीषतः।  
भटाः परेषां विशरारुतामगुर्दधत्यवाते स्थिरतां हि पांशवः॥ 95 ॥  
विशाम्पते विस्तरतो न वक्तुं जानामि जानन्नपि ते गुणौघान्।  
यस्यैव योऽसि प्रथमानकीर्ते स एव तद्वानिति निर्निरूढि॥ 96 ॥  
यशोदयामण्डितकान्तदेहो बाल्येऽपि गोपालजनस्य नेता।  
गोमण्डलं पासि बलेन युक्तः कथं न राजन्पुरुषोत्तमोऽसि॥ 97 ॥९  
नक्षत्रभूः क्षत्रकुलप्रसूतेर्युक्तो नभोगैः खलु भोगभाजः।  
सुजातरूपोऽपि न याति यस्य समानतां काञ्चन काञ्चनाद्रिः॥ 98 ॥  
अखण्डिता शक्तिरथोपमानं न स्वीकृतं न च्छलरीतिरस्ति।  
अस्पष्टसन्देहविपर्ययस्य कोऽयं तव न्यायनये निवेशः॥ 99 ॥  
स्वतःप्रकाशो मनसो महत्त्वं धर्मेषु शक्तिर्न तथान्यथा धीः।  
भूपालगोपालपदैकभक्तेरन्यैव नैयायिकता तवेयम्॥ 100 ॥  
यस्येषवः संयुगयामिनीषु प्रोतप्रतिक्ष्मापतिमौलिरत्नाः।  
गृहीतदीपा इव भिन्दते स्म खड्गान्धकारे रिपुचक्रवालम्॥ 101 ॥  
लब्ध्वा यदन्तःपुरसुन्दरीणां लावण्यनिःस्यन्दमुपान्तभाजाम्।  
गृहीतसारस्त्रिदशैः पयोधिः पीयूषसंदर्शनसौख्यमाप॥ 102 ॥  
यदि त्रिलोकी गणनापरा स्यात्तस्याः समाप्तिर्यदि नायुषः स्यात्।  
पारे परार्धं गणितं यदि स्याद्गणेयनिःशेषगुणोऽपि स स्यात्॥ 103 ॥  
एतद्यशःक्षीरधिपूरगाहि पतत्यगाधे वचनं कवीनाम्।  
एतद्गुणानां गणनाङ्कपातः प्रत्यर्थिकीर्तीः खटिकाः क्षिणोति॥ 104 ॥  
देवाधिपो वा भुजगाधिपो वा नराधिपो वा यदि हैहयः स्याम्।  
सन्दर्शनं ते गुणकीर्तनं ते सेवाञ्जलिं ते तदहं विदध्याम्॥ 105 ॥  
अत्यादरादध्ययनं द्विजानामर्थोपलब्ध्या फलवद्विधाय।  
क्रतूनतुच्छानवितुं तवैषा मीमांसकाद्याधिकृतिः प्रसिद्धा॥ 106 ॥  
तुच्छान्तराध्यासमसन्निकृष्टमध्यक्षमत्यन्तमनिच्छतस्ते।  
अख्यातिसख्यानुगतद्विषश्च ख्यातिः स्थितानिर्वचनीयरूपा॥ 107 ॥  
अन्यार्थमङ्गीकृतवारिपाणौ विशङ्कमानास्तव दाननीरम्।  
परस्परं दीनमुखा न के वा देवाः सुमेरुं शुशुचुः स्वभूमिम्॥ 108 ॥  
तवाग्रतो वीर महीमहेन्द्र मन्दं गजाः शृङ्खलिनो विभान्ति।  
आवासदानादरिभूपतीनामाशान्तशैला इव सापराधाः॥ 109 ॥  
कामं नृपाः सन्ति सहस्रशोऽन्ये राजन्वतीमाहुरनेन भूमिम्।  
नक्षत्रताराग्रहसङ्कुलापि ज्योतिष्मती चन्द्रमसैव रात्रिः॥ 110 ॥  
दारिद्र्यदायादगणाधमेन दीनो द्विजोऽर्थर्णपदातिसात्कृतः।  
जागर्ति नाथे त्वयि भो द्विजानां विधेहि तद्येन सुखं भजे नृप॥ 111 ॥  
कमलभूतनया वदनाम्बुजे वसतु ते कमला करपल्लवे।  
वषुपि ते रमतां कमलाङ्गजः प्रतिदिनं हृदये कमलापतिः॥ 112 ॥  
उदेति पूर्वं कुसुमं ततः फलं घनोदयः प्राक्तदनन्तरं पयः।  
निमित्तनैमित्तिकयोरयं विधिस्तव प्रसादस्य पुरस्तु सम्पदः॥ 113 ॥  
अनेन सर्वार्थिकृतार्थताकृता हृतार्थिनौ कामगवीसुरद्रुमौ।  
मिथः पयःसेचनपल्लवाशने प्रदाय दानव्यसनं समाप्नुतः॥ 114 ॥  
मयि स्थितिर्नम्रतयैव लभ्यते दिगेव तु स्तब्धतया विलङ्घ्यते।  
इतीव चापं दधदाशुगं क्षिपन्नयं नयं सम्यगुपादिशद्द्विषाम्॥ 115 ॥  
नृपः कराभ्यामुदतोलयन्निजे नृपानयं यान्पततः पदद्वये।  
तदीयचूडाकुरुविन्दरश्मिभिः स्फुटेयमेतत्करपादरञ्जना॥ 116 ॥  
इदं नृपप्रार्थिभिरुज्झितोऽर्थिभिर्मणिप्ररोहेण विवृध्य रोहणः।  
कियद्दिनैरम्बरमावरिष्यते मुधा मुनिर्विन्ध्यमरुद्ध भूधरम्॥ 117 ॥  
कृतं च गर्वाभिमुखं मनस्त्वया किमन्यदेवं निहताश्च नो द्विषः।  
तमांसि तिष्ठन्ति हि तावदंशुमान्न यावदायात्युदयाद्रिमौलिताम्॥ 118 ॥  
अनेन पर्यासयताश्रुबिन्दून्मुक्ताफलस्थूलतमान्स्तनेषु।  
प्रत्यर्पिताः शत्रुविलासिनीनामाक्षेपसूत्रेण विनैव हाराः॥ 119 ॥  
अधीतिबोधाचरणप्रचारणैर्दशाश्चतस्रः प्रणयन्नुपाधिभिः।  
चतुर्दशत्वं कृतवान्कुतः स्वयं न वेद्मि विद्यासु चतुर्दशस्वयम्॥ 120 ॥  
अमुष्य विद्या रसनाग्रनर्तकी त्रयीव नीताङ्गगुणेन विस्तरम्।  
अगाहताष्टादशतां जिगीषया नवद्वयद्वीपपृथग्जयश्रियाम्॥ 121 ॥  
दिगीशवृन्दाम्शविभूतिरीशिता दिशां स कामप्रसरावरोधिनीम्।  
बभार शास्त्राणि दृशं द्वयाधिकां निजत्रिनेत्रावतरत्वबोधिकाम्॥ 122 ॥  
पदैश्चतुर्भिः सुकृते स्थिरीकृते कृतेऽमुना के न तपः प्रपेदिरे।  
भुवं यदेकाङ्घ्रिकनिष्ठया स्पृशन्दधावधर्मोऽपि कृशस्तपस्विताम्॥ 123 ॥  
स्फुरद्धनुर्निस्वनतद्धनाशुगप्रगल्भवृष्टिव्ययितस्य सङ्गरे।  
निजस्य तेजःशिखिनः परःशता वितेनुरङ्गारमिवायशः परे॥ 124 ॥  
अनल्पदग्धारिपुरानलोज्ज्वलैर्निजप्रतापैर्वलयं ज्वलद्भुवः।  
प्रदक्षिणीकृत्य जयाय सृष्टया रराज नीराजनया स राजघः॥ 125 ॥  
सिताम्शुवर्णैर्वयति स्म तद्गुणैर्महासिवेम्नः सहकृत्वरी बहुम्।  
दिगङ्गनाङ्गाभरणं रणाङ्गणे यशःपटं तद्भटचातुरीतुरी॥ 126 ॥  
प्रतीपभूपैरिव किं ततो भिया विरुद्धधर्मैरपि भेत्तृतोज्झिता।  
अमित्रजिन्मित्रजिदोजसा स यद्विचारदृक्चारदृगप्यवर्तत॥ 127 ॥  
अयं दरिद्रो भवतेति वैधसीं लिपिं ललाटेऽर्थिजनस्य जाग्रतीम्।  
मृषा न चक्रेऽल्पितकल्पपादपः प्रणीय दारिद्र्यदरिद्रतां नृपः॥ 128 ॥  
विभज्य मेरुर्न यदर्थिसात्कृतो न सिन्धुरुत्सर्गजलव्ययैर्मरुः।  
अमानि तत्तेन निजायशोयुगं द्विफालबद्धाश्चिकुराः शिरःस्थितम्॥ 129 ॥  
अजस्रमभ्यासमुपेयुषा समं मुदैव देवः कविना बुधेन च।  
दधौ पटीयान्समयं नयन्नयं दिनेश्वरश्रीरुदयं दिने दिने॥ 130 ॥  
अधोविधानात्कमलप्रवालयोः शिरःसु दानादखिलक्षमाभुजाम्।  
पुरेदमूर्ध्वं भवतीति वेधसा पदं किमस्याङ्कितमूर्ध्वरेखया॥ 131 ॥  
सदुत्तंस दैवादयं कोऽपि दीनो ऋणाब्धौ विलीनो विहीनो गुणेन।  
भवत्सन्निधिं सन्निधिं प्राप्य पीनो बभूवाशु मीनो यथा नीरपुरम्॥ 132 ॥  
कति न विषया निभालिताः कति वा भूमिभुजो न शीलिताः।  
धरणीधर तावकान्गुणानवधार्याजगणं गुरुं लघुम्॥ 133 ॥  
तव नित्यमुत्सवपरम्परा भवत्वनिशं त्वमित्थमुपकारसादरः।  
निजकीर्तिकान्तिकलितोज्ज्वले जगत्यथ सत्सुतादिभिरलं सुखं भज॥ 134 ॥  
अभ्युद्धृता वसुमती दलितं रिपूरः क्रोडीकृता बलवता बलिराजलक्ष्मीः।  
एकत्र जन्मनि कृतं यदनेन राज्ञा जन्मत्रये तदकरोत्पुरुषः पुराणः॥ 135 ॥  
एकस्त्रिधा वससि चेतसि चित्रमत्र देव द्विषां च विदुषां च मृगीदृशां च।  
तापं च सम्मदरसं च रतिं च पुष्णञ्शौर्योष्मणा च विनयेन च लीलया च॥ 136 ॥  
शक्तिं प्रमापयति वीर तवोपमानं प्रामाण्यमाप्तवचनेषु परैव जातिः।  
जातौ गुणा गुणगणाश्रयिणो विशेषा वैशेषिकं किमपि दर्शनमुद्भुतं ते॥ 137 ॥  
किं कारणं सुकविराज मृगा यदेते व्योमोत्पतन्ति विलिखन्ति भुवं वराहाः।  
देव त्वदस्त्रचकिताः श्रयितुं स्वजातिमेके मृगाङ्कमृगमादिवराहमन्ये॥ 138 ॥  
सम्भाव्यमिष्टभुवनाभयदानपुण्यसम्भारमस्य वपुरत्र हि विस्फुरन्ति।  
लक्ष्मीश्च सात्त्विकगुणज्वलितं च तेजो धर्मश्च मानविजयौ च पराक्रमश्च॥ 139 ॥  
प्रत्यक्षरस्रुतसुधारसनिर्विषाभिराशीभिरभ्यधिकभूषितभोगभाजः।  
गायन्ति कञ्चुकविनिह्नुतरोमहर्षस्वेदोर्मयस्तव गुणानुरगेन्द्रकन्याः॥ 140 ॥  
[^1]भद्रात्मनो दुरधिरोहतनोर्विशालवंशोन्नतेः कृतशिलीमुखसङ्ग्रहस्य।  
यस्यानुपप्लुतगतेः परवारणस्य दानाम्बुसेकसुभगः सततं करोऽभूत्॥ 141 ॥  


[^1]: राजपक्षे भद्रशिलीमुखवारणदानकरशब्दं यथाक्रमं शोभनबाणनिवारकवितरणहस्तबोधकाः; हस्तिपक्षे तु भद्रजातिभ्रमरहस्तिमदचलशुण्डादण्डबोधकाः.
 
साकं कुरङ्गकदृशा मधुपानलीलां कर्तुं सुहृद्भिरपि वैरिणि ते प्रवृत्ते।  
अन्याभिधायि तव नाम विभो गृहीतं केनापि तत्र विषमामकरोदवस्थाम्॥ 142 ॥  
[^1]अत्यायतैर्नियमकारिभिरु[^2]द्धतानां दिव्यैः प्रभाभिरनपायमयैरुपायैः।  
शौरिर्भुजैरिव [^3]चतुर्भिरदः सदा यो लक्ष्मीविलासभवनैर्भुवनं बभार॥ 143 ॥  


[^1]: उपायानां सततानुष्ठानमेवायतत्वं भुजानामाजानुलम्बितत्वम्.


[^2]: उद्वृत्तानां जनानाम्; [पक्षे] असुराणाम्.


[^3]: सामदानविधिभेदरूपैः; [पक्षे] चतुर्भिः.
 
नानाविधप्रहरणैर्नृप सम्प्रहारे स्वीकृत्य दारुणनिनादवतः प्रहारान्।  
दृप्तारिवीरविसरेण वसुन्धरेयं निर्विप्रलम्भपरिलम्भविधिर्वितीर्णा॥ 144 ॥  
अन्तःपुरीयसि रणेषु सुतीयसि त्वं पौरं जनं तव सदा रमणीयते श्रीः।  
दृष्टः प्रियाभिरमृतद्युतिदर्शमिन्द्रसञ्चारमत्र भुवि सञ्चरसि क्षितीश॥ 145 ॥  
राजन्विभान्ति भवतश्चरितानि तानि इन्दोर्द्युतिं दधति यानि रसातलेऽन्तः।  
धीवोर्बले अतितते उचितानुवृत्ती आतन्वती विजयसम्पदमेत्य भातः॥ 146 ॥  
पौरं सुतीयति जनं समरान्तरेऽसावन्तःपुरीयति विचित्रचरित्रचञ्चुः।  
नारीयते समरसीम्नि कृपाणपाणेरालोक्य तस्य चरितानि सपत्नसेना॥ 147 ॥  
दोर्भ्यां तितीर्षति तरङ्गवतीभुजङ्गमादातुमिच्छति करे हरिणाङ्कबिम्बम्।  
मेरुं लिलङ्घयिषति ध्रुवमेष देव यस्ते गुणान्गदितुमुद्यममादधाति॥ 148 ॥  
हिमशिशिरवसन्तग्रीष्मवर्षाशरत्सु स्तनतपनवनाम्भोहर्म्यगोक्षीरपानैः।  
सुखमनुभवराजन्स्त्वद्द्विषो यान्तु नासं दिवसकमललज्जाशर्वरीरेणुपङ्कैः॥ 149 ॥  
विदधतु धरणीशा दानमुच्चैर्धरायां प्रभवतु सुजनस्तत्प्रेरकः पुण्यशीलः।  
निजपरमतिहीनः केवलं सत्स्वदीनस्त्वमिह नृप कुलीनः कार्यकर्ता विभासि॥ 150 ॥  
कवीनां सन्तापो भ्रमणमभितो दुर्गतिरिति त्रयाणां पञ्चत्वं रचयसि न तच्चित्रमधिकम्।  
चतुर्णां वेदानां व्यरचिनवता वीर भवता द्विषत्सेनालीनामयुतमपि [^4]लक्षं त्वमकृथाः॥ 151 ॥  


[^4]: लक्षसंख्याकम्; [पक्षे] शरव्यम्.
 
समाजे सम्राजां सदसि विदुषां धाम्नि धनिनां निकाये नीचानामपि च तरुणीनां परिषदि।  
वयं यत्रैव स्मः क्षणमतिथयस्तत्र शृणुमः स्फुरद्रोमोद्भेदाः सुभग भवतः पौरुषकथाः॥ 152 ॥  
न लोपो वर्णानां न खलु परतः प्रत्ययविधिर्निपातो नास्त्येव क्वचिदपि न भग्नाः प्रकृतयः।  
गुणो वा वृद्धिर्वा सततमुपकाराय जगतां मुनेर्दा[^5]क्षीपुत्रादपि तव समर्थः पदविधिः॥ 153 ॥  


[^5]: पाणिनेः.
 
न मिथ्यावादस्ते न च विगुणचर्चास्वभिरतिर्न वा वाच्यं किञ्चिद्वचसि न मनाङ्मायिनि मतिः।  
तथाप्येतच्चित्रं यदसि जगतीजानिरधुना त्वमेवैको लोके निगमपरभागार्थनिपुणः॥ 154 ॥  
चकोराणां चन्द्रः कुसुमसमयः काननभुवां सरोजानां भानुः कुवलयकदम्बं मधुलिहाम्।  
मयूराणां मेघः प्रथयति यथा चेतसि सुखं तथास्माकं प्रीतिं जनयति तवालोकनमिदम्॥ 155 ॥  
अदातारं दातृप्रवरमनयं विश्वविनयं विरूपं रूपाढ्यं विगतजयिनं विश्वजयिनम्।  
अकुल्यं कुल्यं त्वामहमवदमाशापरवशान्मृषावादेत्युक्तिस्त्वयि खलु मृषावादिनि मयि॥ 156 ॥  
यशःस्तोमानुच्चैरुपचिनु चकोरप्रणयिनीरसज्ञापाण्डित्यच्छिदुरशशिधामभ्रमकरान्।  
अपि त्वत्तेजोभिस्तमसि शमिते रक्षति दिशामसौ यात्रामैत्रीं नभसि नितरामम्बरमणिः॥ 157 ॥  
सुराणां पातासौ स पुनरतिपुण्यैकहृदयो ग्रहस्तस्यास्थाने गुरुरुचितमार्गे स निरतः।  
करस्तस्यात्यर्थं वहति शतकोटिप्रणयितां स सर्वस्वं दाता तृणमिव सुरेशं विजयते॥ 158 ॥  
मनोभूर्मुग्धासु क्षिपति यदि बाणावलिमसौ कथं ताभिः क्षिप्तास्त्वयि नयनविक्षेपविशिखाः।  
अथ ज्ञातं ब्रूमः शृणु सुभग शृङ्गारनलिनीवनक्रीडाहंसं स्मरमिव विदुस्त्वां मृगदृशः॥ 159 ॥  
यशश्चन्द्रैरुद्यत्सुकृतनरकल्पद्रुमकरैः परं लक्ष्मीगर्भौर्द्विरदहयरत्नादिफलदैः।  
निजैर्दानाम्भोभिर्नियततुलितक्षीरजलधिश्चिरं जीयाज्जीयादधिधरणि सोऽयं नरपतिः॥ 160 ॥  
अयं मार्तण्डः किं स खलु तुरगैः सप्तभिरितः कृशानुः किं सर्वाः प्रसरति दिशो नैष नियतम्।  
कृतान्तः किं साक्षान्महिषवहनोऽसाविति चिरं समालोक्याजौ त्वां विदधति विकल्पान्प्रतिभटाः॥ 161 ॥  
तुलाधारो धाता वहति वसुधा [^1]शूर्पपदवीं फणीशः स्यात्सूत्रं कनकशिखरी [^2]मानपलिका।  
तुलादण्डः सत्यं यदि भवति दामोदरगदा तथाप्येषोऽशक्यस्तव गुणसमूहस्तुलयितुम्॥ 162 ॥  


[^1]: परिमाणपात्रताम्.


[^2]: परिमाणपाषाणः.
 
न तूणादुद्धारे न गुणघटने[^3] नाश्रुति[^4]शिखं समाकृष्टौ दृष्टिर्न वियति न लक्ष्ये न च भुवि।  
नृणां पश्यत्यस्य क्व च न विशिखान्किंतु पतितद्विषद्वक्षः[^5]श्वभ्रैरनुमितिरमून्गोचरयति॥ 163 ॥  


[^3]: सन्धाने.


[^4]: आकर्णान्तम्.


[^5]: रन्ध्रैः.
 
अमुष्योर्बीभर्तुः [^6]प्रसृमरचमूसिन्धुरभवैरवैमि प्रारब्धे [^7]वमुथुभिर[^8]वश्यायसमये।  
न कम्पन्तामन्तः प्रतिनृपभटा म्लायतु न तद्वधूवक्त्राम्भोजं भवतु न स तेषां कुदिवसः॥ 164 ॥  


[^6]: प्रसारिणः


[^7]: करशीकरैः.


[^8]: नीहारकाले.
 
यशःपूरं दूरं तनु सुतनुनेत्रोत्पलवनीतमस्तन्द्राचन्द्रातप तप सहस्राणि शरदाम्।  
इयं चास्तां युष्मद्गुणकथनपीयूषपटलश्रितोत्सङ्गानन्दत्सुरनरभुजङ्गा त्रिजगती॥ 165 ॥  
स्वसुखनिरभिलाषः खिद्यसे लोकहेतोः प्रतिदिनमथवा ते वृत्तिरेवं विधैव।  
अनुभवति हि मूर्ध्ना पादपस्तीव्रमुष्णं शमयति परितापं छायया सम्श्रितानाम्॥ 166 ॥  
नियमयसि कुमार्गप्रस्थितानात्तदण्डः प्रशमयसि विवादं कल्पसे रक्षणाय।  
अतनुषु विभवेषु ज्ञातयः सन्तु नाम त्वयि तु परिसमाप्तं बन्धुकृत्यं प्रजानाम्॥ 167 ॥  
अभिमतफलदाता त्वं च कल्पद्रुमश्च प्रकटमिह विशेषं कञ्चनोदाहरामः।  
कथमिव मधुरोक्तिप्रेमसम्मानमिश्रं तुलयति सुरशाखी देव दानं त्वदीयम्॥ 168 ॥  
अकाण्डधृतमानसव्यवसितोत्सवैः सारसैरकाण्डपटुताण्डवैरपि शिखण्डिनां मण्डलैः।  
दिशः समवलोकिताः सरसनिर्भरप्रोल्लसद्भवत्पृथुवरूथिनीरजनिभूरजःश्यामलाः॥ 169 ॥  
सहस्रकरपूरणान्निखिलजन्तुवक्त्राम्बुजप्रकाशकरणादथ प्रबलवैरितेजोवधात्।  
दरिद्रतिमिरोद्भृतेरखिलभूपचूडामणिर्जगन्मणिरहर्मणिर्जगदिदं च धत्तः समम्॥ 170 ॥  
यशःकरणधोरणीतुलितरोहिणीवल्लभ त्वया क्षणमुदीक्ष्यते जगति यो दरिद्रो जनः।  
पयोधरमहीधरे नटति तस्य वामभ्रुवां रणत्कनककिङ्किणीकलरवेण देव स्मरः॥ 171 ॥  
यमः प्रतिमहीभृतां हुतवहोऽसि तन्नीवृतां सतां खलु युधिष्ठिरो धनपतिर्धनाकाङ्क्षिणाम्।  
गृहं शरणमिच्छतां कुलशकोटिभिर्निर्मितं त्वमेक इह भूतले बहुविधो विधात्रा कृतः॥ 172 ॥  
[^1]आलोकान्तप्रतिहततमोवृत्तिरासां प्रजानां तुल्योद्योगस्तव च सवितुश्चाधिकारो मतो नः।  
तिष्ठत्येकः क्षणमधिपतिर्ज्योतिषां व्योममध्ये षष्ठे काले त्वमपि लभसे देव विश्रान्तिमह्नः[^2]॥ 173 ॥  


[^1]: लोकालोकपर्वतपर्यन्तम्.


[^2]: दिवसस्य.
 
अध्याक्रान्ता वसतिरमुनाप्याश्रमे सर्वभोग्ये रक्षायोगादयमपि तपः प्रत्यहं सञ्चिनोति।  
अस्यापि द्यां स्पृशति वशिनश्चारणद्वन्द्वगीतः पुण्यः शब्दो मुनिरिति मुहुः केवलं राजपूर्वः॥ 174 ॥  
नैतच्चित्रं यदयमुदधिश्यामसीमां धरित्रीमेकः कृत्स्नो नगरपरिघप्रांशुबाहुर्भुनक्ति।  
आशम्सन्ते समितिषु सुराः सक्तवैरा हि दैत्यैरस्याधिज्ये धनुषि विजयं पौरुहूते[^3] च वज्रे॥ 175 ॥  


[^3]: ऐन्द्रे.
 
त्रातुं लोकानिव परिणतः [^4]कायवानस्त्रवेदः क्षात्रो धर्मः श्रित इव तनुं ब्रह्मकोषस्य गुप्त्यै।  
सामर्थ्यानामिव समुदयः सञ्चयो वा गुणानामाविर्भूय स्थित इव जगत्पुण्यनिर्माणराशिः॥ 176 ॥  


[^4]: साक्षात्.
 
हेषन्ते यज्जितजलधरध्वानमेते तरङ्गा भूमिं पादैर्यदपि च मुहुर्दक्षिणैरालिखन्ति।  
यानौत्सुक्यं यदपि चलनाद्वा[^1]लधेर्व्यञ्जयन्ति त्वद्दोर्दण्डद्वित यवशगा तत्समग्रा जयश्रीः॥ 177 ॥  


[^1]: पुच्छस्य.
 
दृष्टः साक्षादसुरविजयी नाकिनां चक्रवर्ती मात्स्यो न्यायः कथयति यथा वारुणीदण्डनीतेः।  
पातालेन्द्रादहिभयमथास्त्येव नित्यानुषक्तं तन्नः पुण्यैरजनि भवता वीर राजन्वती भूः॥ 178 ॥  
यत्कीर्त्या धवलीकृतं त्रिभुवनं मूर्त्या जगन्मोहितं भक्त्येशः परितोषितः सुचरितैरानन्दिताः सज्जनाः।  
पूर्णाशा बहवः कृता वितरणैर्येन त्वया याचकास्तस्मै सर्वगुणाश्रयाय भवते दीर्घायुराशास्महे॥ 179 ॥  
दाने कल्पतरुर्नये सुरगुरुः काव्ये कविस्तेजसि प्रौढग्रीष्मरविर्धने धनपतिः सत्ये दयायां शिबिः।  
गाम्भीर्ये सरिताम्पतिर्निरुपमे शौर्ये सुभद्रापतिः श्रीमान्धर्मरतिर्महीपतिरयं जीयात्सहस्रं समाः॥ 180 ॥  
विद्वन्मानसहंसवैरिकमलासङ्कोचचन्द्रद्युते दुर्गामार्गणनीललोहित समित्स्वीकारवैश्वानर।  
सत्यप्रीतिविधानदक्ष विजयप्राग्भावभीम प्रभो साम्राज्यं वरवीर वत्सरशतं वैरिञ्चमुच्चैः क्रियाः[^2]॥ 181 ॥  


[^2]: 'कृ’धातोर्लिङ्.
 
हस्तन्यस्तकुशोदके त्वयि न भूः सर्वंसहा वेपते देवागारतया स काञ्चनगिरिश्चित्ते न धत्ते भयम्।  
अज्ञातद्विपभिक्षभिक्षुककुलावस्थानदुस्थाशया वेपन्ते मददन्तिनः परममी भूमीपते तावकाः॥ 182 ॥  
अर्थि[^3]भ्रंशबहू[^4]भवत्फलभरव्याजेन [^5]कुब्जायितः सत्यस्मिन्नति[^6]दानभाजि कथमप्यास्तां स कल्पद्रुमः।  
[^7]आस्ते निर्व्ययरत्नसम्पदुदयोदग्रः कथं याचकश्रेणीवर्जनदुर्यशोनिबिडितव्रीडस्तु रत्नाचलः॥ 183 ॥  


[^3]: असम्भवेन.


[^4]: व्ययाभावादुपचीयमानस्य.


[^5]: लज्जयैवेति भावः.


[^6]: दानशौण्डे.


[^7]: लज्जासंवरणोपायासम्भवादिति भावः.
 
देव त्वत्करनीरदे दिशि दिशि प्रारब्धपुण्योन्नतौ चञ्चत्कङ्कणरत्नकान्तितडिति स्वर्णामृतं[^8] वर्षति।  
[^9]स्फीता कीर्तितरङ्गिणी समभवत्तृप्ता [^10]गुणग्रामभूः पूर्णं चार्थिसरः शशाम विदुषां दारिद्र्यदावानलः॥ 184 ॥  


[^8]: पानीयम्.


[^9]: जलभरैर्वृद्धिं प्राप्ता.


[^10]: गुणसमूहभूमिः.
 
देव त्वाभस[^11]मानदाननिहितैरर्थैः कृतार्थीकृतत्रैलोक्यं फलभारभङ्गुरशिराः कल्पद्रुमो निन्दति[^12]।  
[^13]टङ्कच्छेदनवेदनाविरमणात्सञ्जातसौख्यस्थितिः प्राचीनव्र[^14]णिताङ्गरोहणतया श्रीरोहणः[^15] [^16]स्तौति च॥ 185 ॥  


[^11]: अनुपमदानाय न्यस्तैः सुवर्णादिभिः.


[^12]: यतस्त्वया दानेन सर्वे याचकाः सफलीकृता अतस्तत्फलानां गृहयालवः केऽपि च नासन्निति भावः.


[^13]: खनित्रैः.


[^14]: निर्व्रणतया.


[^15]: पर्वतः.


[^16]: यतस्तथैव सर्वेषां सरत्नतया रत्नार्थिनोऽभावान्न कैश्चिदपि विदार्यत इति भावः.
 
गण्डौ पाण्डिमसात्तनूस्तनिमसात्पक्ष्मावली बाष्पसात्कीरः पञ्जरसान्मनोऽपि हरसात्कण्ठोऽपि कैवल्यसात्।  
आसन्देव [^1]चमूवरेण्य भवतः प्रत्यर्थिवामभ्रुवां कोदण्डे [^2]परिवेषभाजि विजयश्रीसाधने [^3]योधने॥ 186 ॥  


[^1]: सेनाप्रधान.


[^2]: परिवेषो मण्डलीकरणं धनुषस्तं भजते सेवतेऽसौ परिवेषभाक्तस्मिञ्जाते सति. कर्णान्तमाकर्षणेन कुण्डलनां प्राप्ते सतीत्यर्थः.


[^3]: रणे.
 
देव त्वं मलयाचलोऽसि भवतः [^4]श्रीखण्डशाखी भुजस्तस्मिन्कालभुजङ्गमो निवसति स्फूर्जत्कृ[^5]पाणच्छलात्।  
एष स्वाङ्गमन[^6]र्गलं [^7]रिपुतरुस्कन्धेषु सङ्घट्टयन्दीर्घव्योमविसारि निर्मलयशोनि[^8]र्मोक[^9]मुन्मुञ्चति॥ 187 ॥  


[^4]: चन्दनवृक्षः.


[^5]: खङ्गः.


[^6]: यथेच्छम्.


[^7]: रिपुमस्तकेष्विति यावत्.


[^8]: कञ्चुकम्.


[^9]: यथा कश्चन सर्पस्तरुस्कन्धे सङ्घट्टनं कुर्वन्स्वं कञ्चुकं परित्यजति तथा त्वत्कृपाणाहिः शत्रुतरुस्कन्धेषु सम्श्लिष्य यशःकञ्चुकं मुञ्चतीति भावः.
 
कर्पूरप्रतिपन्थिनो गङ्गौघसर्वंकषाः।  
स्वच्छन्दं हरिचन्दनद्युतितुदः कुन्देन्दुसम्वादिनस्तस्यासन्नरविन्दकन्दरुचयोऽनेके गुणाः केचन॥ 188 ॥  
मन्ये स्पर्शमणिं तवैनमतुलं पाणिं द्विजाभ्यर्चने दुर्वर्णान्यपि भिक्षुभालफलकान्यासन्सुवर्णानि यत्।  
तच्चित्रं परमत्र मित्त्र भवता दत्ताः स्वहस्तादिमा दुर्वर्णा न सुवर्णतामुपगताः क्षुद्रास्तु मुद्राः कथम्॥ 189 ॥  
संतप्तश्रमहारिशीतलतले पुण्याश्रमालङ्कृतावुद्यद्दैवदवानलेन कलिते विद्वत्तरूणां चये।  
सद्यो वर्ष सुवर्णवारिद विभो स्वर्णाम्बुधारास्ततो विश्वव्यापियशाः शिरोऽवनिभृतामाक्रम्य नन्दानिशम्॥ 190 ॥  
इन्दुस्त्वद्यशसा जितोऽवनिपते भासांनिधिस्तेजसा कन्दर्पो वपुषा सुधाजलनिधिर्वाचोविलासेन च।  
तथ्यं ते जयशीलमेतदधुना त्वद्दानमद्दैन्ययोर्मध्ये कं नु विजेष्यतीति विषये दोलायते मे मनः॥ 191 ॥  
यः पृष्ठं युधि दर्शयत्यरिभटश्रेणीषु यो वक्रतामस्मिन्नेव बिभर्ति यश्च किरति क्रूरध्वनिं निष्ठुरः।  
दोषं तस्य तथाविधस्य भजतश्चापस्य गृह्णन्गुणं विख्यातः परमेष एव नृपतिः सीमा गुणग्राहिणाम्॥ 192 ॥  
देव त्वं जय यस्य राजति महाराष्ट्रीकुचोच्चं कुलं लाटीवाङ्मृदु नर्म चेदिवनितानाभीगभीरं मनः।  
आभीरीकटिविस्तृता मतिरसिर्गौडीकचश्यामला कर्णाटीरतिनिष्ठुरो रणरसः कीरीमुखाभं यशः॥ 193 ॥  
ते [^10]कौपीनधनास्त एव हि परं [^11]धात्रीफलं भुञ्जते तेषां द्वारि [^12]नदन्तिवाजिनिवहास्तैरेव लब्धा क्षितिः[^1]।  
तैरेतत्समलङ्कृतं[^2] निजकुलं किंवा बहु ब्रूमहे ये दृष्टाः परमेश्वरेण भवता रुष्टेन तुष्टन वा॥ 194 ॥  


[^10]: कौपीनमेव धनं येषाम्; [पक्षे] कौ पृथिव्यां पीनधाः पुष्टधनाः.


[^11]: आमलकीफलम्; [पक्षे] पृथ्वीफलम्. राज्यमित्यर्थः.


[^12]: न इति पदच्छेदः. गजाश्वसमूहाः; [पक्षे] वाजिनिवहा अश्वसमूहा नदन्ति हेषितं कुर्वन्तीत्यर्थः.


[^1]: क्षयः; [पक्षे] भूमिः.


[^2]: समलं सदोषं कृतम्; [पक्षे] सम्यगलङ्कृतम्.
 
साशङ्कस्य समाकुलीकृतमतेरत्यन्तनिस्तेजसश्छिन्नाङ्गस्य विकम्पमानहृदयस्यारूढमन्योर्भृशम्।  
लज्जां सन्त्यजतः क्रमं विमृशतो विघ्नान्बहून्पश्यतः क्लेशो योऽर्थिजनस्य वक्तुमनसो मा भूत्स ते विद्विषाम्॥ 195 ॥  
नो कामः प्रतिहन्यते प्रणयिषु स्वप्नेऽपि नाथ त्वया नैवाधः-कुरुषे वृषं द्विरसना व्याला न ते वल्लभाः।  
नो बह्व्यस्तव मूर्तयो न च तनुर्नित्यं जडानुग्रहव्यग्रा नो विषमा च दृक्त्वमथ च ख्यातः क्षितावीश्वरः॥ 196 ॥  
[^3]सङ्ग्रामाङ्गणमागतेन भवता [^4]चापे [^5]समारोपिते देवाकर्णय येन येन सहसा यद्यत्समासादितम्।  
कोदण्डेन शराः शरैररिशिरस्तेनापि भूमण्डलं तेन त्वं भवता च कीर्तिरतुला कीर्त्या च लोकत्रयम्॥ 197 ॥  


[^3]: युद्धभूमिम्.


[^4]: धनुषि.


[^5]: सज्जीकृते.
 
हारानाहर देव चन्द्रधवलान्नो चेत्पयोधेस्तटीं सम्प्राप्ते त्वयि सैन्यवारणगणैर्मज्जद्भिरक्षोभितम्।  
सिन्दूरारुणमम्बु मेघपटलीपीतोज्झितं शुक्तिषु स्वल्पैरेव दिनैः करिष्यसि महीमाताम्रमुक्ताफलाम्॥ 198 ॥  
कृष्णत्वं घनमण्डलस्य गलितं लग्नं मुखे त्वद्द्विषां विद्युद्दाम जगाम तावकमतिं गर्जिर्भवद्दुन्दुभिम्।  
वृष्टिस्त्वत्परिपन्थिपार्थिववधूनेत्रेषु चक्रे स्थितिं चापं ते वसुधाधिनाथ बलभित्कोदण्डकान्तिः श्रिता॥ 199 ॥  
नालिङ्गन्ति कुचद्वयं भवदिभप्रोत्तुङ्गकुम्भद्वयत्रासाद्वेणिलतासु नैव दधति प्रीतिं तवासिभ्रमात्।  
भ्रूभङ्गान्भवदीयदुर्धरधनुर्भ्रान्त्या भजन्ते न ते वैरिक्षोणिभुजो निजाम्बुजदृशां भूमण्डलाखण्डल॥ 200 ॥  
अस्य क्षोणिपतेः [^6]परार्धपरया लक्षीकृताः संख्यया [^7]प्रज्ञाचक्षुरवेक्ष्यमाणबधिरश्राव्याः किलाकीर्तयः।  
गीयन्ते स्वरमष्टमं [^8]कलयता जातेन वन्ध्योदरान्मूकानां [^9]प्रकरणे कूर्मरमणीदुग्धोदधे [^10]रोधसि॥ 201 ॥  


[^6]: परार्धसङ्ख्यामतिक्रान्तया.


[^7]: अन्धः.अस्य राज्ञोऽकीर्तिरेव नास्तीति भावः.


[^8]: स्वीकुर्वता.


[^9]: समूहेन.


[^10]: तीरे.
 
द्वारं [^11]खड्गिभिरावृतं बहिरपि प्रस्विन्नगण्डैर्गजैरन्तः [^12]कञ्चुकिभिः स्फुरन्मणिधरैरध्यासिता भूमयः।  
आक्रान्तं [^13]महिषीभिरेव शयनं त्वद्विद्विषां मन्दिरे राजन्सैव चिरन्तनप्रणयिनी शून्येऽपि राज्यस्थितिः॥ 202 ॥  


[^11]: खड्गधारिभिः; [पक्षे] गण्डकैः.


[^12]: द्वारपालैः; [पक्षे] सर्पैः.


[^13]: पट्टाभिषिक्तस्त्रीभिः; [पक्षे] महिषस्त्रीभिः.
 
शौर्यं केसरिणा परोपकरणं कल्पद्रुमेणार्पितं लावण्यं मकरध्वजेन च शरच्चन्द्रेण शुभ्रं यशः।  
धैर्यं ते कमठाधिपेन विपुलं गाम्भीर्यमम्भोधिना सौभाग्यं तु तवैव केवलमिदं तत्केन नो विद्महे॥ 203 ॥  
कामं कामसमस्त्वमत्र जगति ख्यातोऽसि यत्सर्वदा रूपेणैव महीपते तव धनुःपाण्डित्यमन्यादृशम्।  
त्वं यस्मिन्विशिखं विमुञ्चसि तमेवोद्दिश्य मुक्तत्रपं त्रुट्यत्कञ्चुकमुद्गतस्पृहमहो धावन्ति देवाङ्गनाः॥ 204 ॥  
सर्वं लुण्ठितमुद्भटैस्तव भटैस्तेन द्विषत्सुभ्रुवस्त्राणाय त्वयि योजिताञ्जलिपुटं काकूक्तिमातन्वते।  
त्राणं दूरत एव तिष्ठतु मनस्तासां त्वया लुण्ठितं तद्गम्भीर वदामि कुप्यसि न चेत्साधोरयं कः क्रमः॥ 205 ॥  
कोदण्डस्तव हस्तगो हृदि वलत्यर्तिस्तव द्वेषिणां त्वं दाता रभसेन मार्गणगणस्तानेव सम्सेवते।  
देव त्वं तु जयस्य मित्रमनिशं ते यान्ति वैकुण्ठतां सङ्ग्रामे तव भूपते महदिदं चित्रं समालोक्यते॥ 206 ॥  
मेदिन्यां विषमेषुरित्यनुदिनं शृङ्गारवीरोद्भटाचार्यः श्रीजगतीपतिः कमलदृक्कैर्नाम नो गीयते।  
शय्याया च रणाङ्गणे च पतिताः सीदन्ति निश्चेतनाः कामिन्यश्च विरोधिनश्च शतशो येनामुना खण्डिता-॥ 207 ॥  
दोर्दण्डद्वयकुण्डलीकृतलसत्कोदण्डचण्डांशुगध्वस्तोद्दण्डविपक्षमण्डलमथ त्वां वीक्ष्य मध्ये रणम्।  
वल्गद्गाण्डिवमुक्तकाण्डवलयज्वालावलीताण्डवभ्रश्यत्खाण्डवरुष्टपाण्डवमहो को न क्षितीशः स्मरेत्॥ 208 ॥  
को दण्डं न ददाति देव भवते कोदण्डमातन्वते को नारातिरुपैति पारमुदधेः कोणारुणे लोचने।  
का कुञ्चान्तरमेत्य वैरितरुणी काकुं न वा भाषते राजन्गर्जति वारणे तव पुरः को वा रणे वर्तताम्॥ 209 ॥  
दृष्ट्वा मण्डलमध्यलग्नमधुलिड्वेतण्डलक्षस्फुरत्तत्कोदण्डलसल्लतेषु लहरीः को न क्षमाखण्डल।  
स्वारात्ताण्डवभागकाण्डवनभुग्धाराज्वलत्खाण्डवक्रुध्यत्पाण्डवकाण्डवर्षमतुलं ब्रह्माण्डवर्त्म स्मरेत्॥ 210 ॥  
[^1]आलानं जयकुञ्जरस्य [^2]दृषदां सेतुर्विपद्वारिधेः [^3]पूर्वाद्रिः करवालचण्डमहसो[^4] लीलोपधानं श्रियः।  
सङ्ग्रामामृतसागरप्रमथ[^5]नक्रीडाविधौ [^6]मन्दरो राजन्राजति वैरिराजवनितावैधव्यदस्ते भुजः॥ 211 ॥  


[^1]: बन्धनस्तम्भः.


[^2]: अनेनास्य सेतोरविनश्वरत्वं सूचितम्.


[^3]: उदयाचलः.


[^4]: सूर्यः.


[^5]: विलोडनलीला.


[^6]: यथा क्षीराब्धिमन्थने मन्दराचलस्तथा सङ्ग्रामामृतसागरविलोडने त्वद्भुजः. यथा च तत्रामृतमुत्पन्नं तथात्र यश इति भावः.
 
लावण्यौकसि सप्रतापगरिमण्यग्रेसरे त्यागिनां देव त्वय्यवनीभरक्षमभुजे निष्पादिते वेधसा।  
[^1]इन्दुः किं घटितः किमेष विहितः [^2]पूषा किमुत्पादितं [^3]चिन्तारत्नमहो मुधैव किममी सृष्टाः [^4]कुलक्ष्माभृतः॥ 212 ॥  


[^1]: यतस्त्वमेव विमलसकललावण्यगृहमतस्त्वत्पुरः सकलङ्कस्य चन्द्रस्य लावण्यमयत्वेन घटनं व्यर्थमेवेति भावः.


[^2]: यतः पूषा त्वत्प्रतापगरिमलक्षाम्शमपि नाप्नोतीति भावः.


[^3]: यतश्चिन्तारत्नस्यायं प्रभावो यद्याचकयाचितार्थानां सद्य एव पूरणं भवति तच्च त्वत्त एव भवतीति. अतश्चिन्तामण्युत्पत्तिर्वृथेति भावः.


[^4]: यतः पृथ्वीभारस्त्वया भुजाभ्यामेव धारितोऽतस्तदुत्पत्तिर्व्यर्थेति भावः.
 
नानाभूषणभूषितः प्रतिभयापात्रं प्रभूता स्थितिर्भारासक्तकरो भवाधिकरुचिर्भूरीकृताश्वद्विपः।  
शश्वत्सङ्गतभासमानमुकुटो भिक्षुप्रवृद्धादरस्त्वं राजेन्द्र रिपुस्तवापि नितरां भेदः परं भेदकृत्॥ 213 ॥  
प्रत्यावासकसज्जतां प्रथमतस्त्वां योद्धुमुत्कण्ठिता योधास्तेऽभिसृता मनागरिचमूः स्वाधीननाथा स्थिता।  
भीत्या प्रोषितभर्तृका समभवत्त्वत्सायकैः खण्डिता दूरादन्तरिता विधाय कलहं हा विप्रलब्धा विधे॥ 214 ॥  
प्रामाण्यं स्वत एव नैव परतो विज्ञायते मानता शब्दस्यापि यथार्थता स्तुतिवचोराशेर्मनोवृत्तयः।  
विश्वव्यापकतां गतो न च महानन्यो भ्रमः क्वापि ते नास्ते देव मतं किमस्ति भवतः शास्त्रेषु न ज्ञायते॥ 215 ॥  
प्रामाण्यं परतः स्वतोऽपि भवतो विज्ञायते सन्मते भूमिन्द्र प्रचुरक्षणस्थिरतया वर्णाश्चिरं स्तापिताः।  
सर्वज्ञैकसदीश्वरोऽपि न परं ब्रूते भवानीश्वरं तन्नैयायिकनायकस्य भवतो मीमांसकत्वं कुतः॥ 216 ॥  
एकं वस्तु यदस्ति विश्वजनतानन्दप्रमोदात्मकं सत्यं तत्त्वमसीति वाक्यमखिलं त्वय्येव विश्राम्यति।  
त्वामाकर्ण्य न किञ्चिदन्यदवनीशृङ्गार भो मन्यते त्वय्याप्ते जनकादिकीर्तिजनके किं ज्ञानमीमांसया॥ 217॥  
त्वद्बाणेषु यमो जयेषु नियमः पाते स्तिरं चासनं भ्रान्तौ श्वासविनिग्रहो गुणगणे प्रत्याहृतिः श्रीमतः।  
ध्यानं शूलिनी धारणा च धरणेर्धर्मे समाधिर्यतस्तन्निर्विण्णहृदः किमीश्वरपरे वाञ्छन्ति पातञ्जले॥ 218 ॥  
दृष्टान्तो न तवास्ति वाचि न च ते सन्देहलेशः क्वचिद्व्याजोक्तिर्न कदापि शास्त्रकलने नैवानुमाने रुचिः।  
सामान्यं च विशेषवन्न मनुषे नाक्षेपबुद्धिर्मनाग्व्याघातोऽपि न वा मुखेऽप्यथ कथं साहित्यतर्कज्ञता॥ 219 ॥  
मेघो भाति जलेन गौस्तु पयसा विद्वन्मुखं भाषया तारुण्येन च कामिनी मधुरया वाण्या पिकः खं जलात्।  
मालिन्यान्नयनं श्रिया च सदनं ताम्बूलरागान्मुखं ब्रह्माण्डं सकलं त्वया नरपते भाति स्म चित्रं महत्॥ 220 ॥  
दारिद्र्योपहतो यथा घनधनं चान्द्रीं चकोरः प्रभां कामार्तस्तरुणीं क्षुधापरिगतः सद्व्यञ्जनं भोजनम्।  
सच्छिष्यः सुगुरुं वियोगविधुरो वत्सो यथा मातरं तद्वद्वः सततं स्मरामि मनसा मद्वत्सलाञ्श्रीमतः॥ 221 ॥  
लक्ष्मीस्ते सदने सदा विहरतां वित्ते च चिन्तामणिः स्वर्धेनुस्तव गोकुले सुरतरुश्चारामभूमौ तव।  
वाणी ते वदने दया नयनयोर्दानं करे चान्वहं विष्णुश्चेतसि ते मतिश्च वसतां कीर्तिश्च लोकत्रये॥ 222 ॥  
गङ्गायत्यसितापगा फणिगणः शेषीयति श्रीपतिः श्रीकण्ठीयति कैरवीयति कुलं नीलोत्पलानां च वै।  
कर्पूरीयति कज्जलं पिककुलं लीलामरालीयति स्वःकुम्भीयति कुम्भिनामपि घटा त्वत्कीर्तिसङ्घट्टतः॥ 223 ॥  
लक्ष्मीस्ते हृदि भारती च वदने मौलौ सदा केशवश्चण्डी ते भुजदण्डयोर्गुणनिधे गेहे कुबेरस्थितिः।  
चित्तं नाथ तवास्तु धर्मसदने दानप्रसङ्गः करे सर्वास्ते विपदः प्रयान्तु विपिने त्वं दीर्घजीवी भव॥ 224 ॥  
आयुस्ते नरवीर वर्धतु सदा हेमन्तरात्रिर्यथा लोकानां प्रियवर्धनो भव सदा हेमन्तसूर्यो यथा।  
लोकानां भयवर्धनो भव सदा हेमन्ततोयं यथा नाशं यान्तु तवारयोऽपि सततं हेमन्तपद्मं यथा॥ 225 ॥  
यद्बाहू वहतः पराक्रमहतप्रत्यर्थिसीमन्तिनीचक्षुःकज्जलकालिकामिव धनुर्मौर्वीकिणश्यामिकाम्।  
यद्दोर्दुर्मदकर्मकार्मुकगुणप्रोत्तालकोलाहलैर्वैरिस्त्रीकलमेखलाकलकलाः पीता इवास्तं गताः॥ 226 ॥  
सौन्दर्यं मदनादपि प्रथयति प्रौढिप्रकर्षं पुरां भेत्तारं मदनारिमप्यधरयत्युद्दामदोःक्रीडितम्।  
मुग्धत्वं मदानारिमौलिशशिनोऽप्युत्कर्षमालम्बते मूर्तैस्तत्किमसौ रसैर्विरचितः शृङ्गारवीराद्भुतैः॥ 227 ॥  
आदाय प्रतिपक्षकीर्तिनिवहान्ब्रह्माण्डभूषान्तरे निर्विघ्नं धमता नितान्तमुदितैः स्वैरेव तेजोग्निभिः।  
तत्तादृक्पुटपाकशोधितमिव प्राप्तं गुणोत्कर्षिणां पिण्डस्थं च महत्तरं च भवता निःक्षारतारं यशः॥ 228 ॥  
[^1]व्यास्यं नैकतयास्थितं [^2]श्रुतिगणं [^3]जन्मी न वल्मीकतो नाभौ [^4]नाभवमच्युतस्य सुमहद्भाष्यं च [^5]नाभाषितम्।  
चित्रार्थां न [^6]बृहत्कथामचकथं [^7]सुत्राम्णि नासं [^8]गुरुर्देव त्वद्गुणवृन्दवर्णनमहं कर्तुं कथं शक्नुयाम्॥ 229 ॥  


[^1]: अनेकशाखारूपेण न विस्तारितवान्. तत्कर्ता व्यासो न भवामीत्यर्थः.


[^2]: वेदसमूहम्.


[^3]: नाहं वाल्मीकिरित्यर्थः.


[^4]: नाहं चतुर्मुख इत्यर्थः.


[^5]: नाहं सहस्रजिह्व इत्यर्थः.


[^6]: नाहं गुणाढ्य इत्यर्थः.


[^7]: इन्द्रे.


[^8]: नाहं वाचस्पतिरित्यर्थः.
 
एकाभूत्कुसुमायुधेषुधिरिव प्रव्यक्तपुङ्खावली जेतुर्मङ्गलपालिकेव पुलकैरन्या कपोलस्थली।  
लोलाक्षीं क्षणमात्रभाविविरहक्लेशासहां पश्यतो द्रागाकर्णयतश्च वीर भवतः प्रौढाहवाडम्बरम्॥ 230 ॥  
येषां दोर्बलमेव दुर्बलतया ते सम्मतास्तैरपि प्रायः केवलनीतिरीतिशरणैः कार्यं किमुर्वीश्वरैः।  
ये क्ष्माशक्र पुनः पराक्रमनयस्वीकारकान्तक्रमास्ते स्युर्नैव भवादृशास्त्रिजगति द्वित्राः पवित्राः परम्॥ 231 ॥  
अत्युच्चाः परितः स्फुरन्ति गिरयः [^1]स्फारास्तथाम्भोधयस्तानेतानपि बिभ्रती किमपि न क्लान्तासि तुभ्यं नमः।  
आश्चर्येण मुहुर्मुहुः स्तुतिमिति प्रस्तौमि यावद्भुवस्तावद्बिभ्रदिमां स्मृतस्तव भुजो वाचस्ततो मुद्रिताः॥ 232 ॥  


[^1]: विस्तीर्णाः.
 
येषां कण्ठपरिग्रहप्रणयितां सम्प्राप्य [^2]धाराधरस्तीक्ष्णः सोऽप्यनुरज्यते च कमपि [^3]स्नेहं पराप्नोति च।  
तेषां सङ्गररङ्गसक्तमनसां राज्ञां त्वया भूपते पांशूनां पटलैः प्रसाधनविधिर्निर्वर्त्यते कौतुकम्॥ 233 ॥  


[^2]: खड्गम्.


[^3]: तैलादि; [पक्षे] मित्रत्वम्.
 
द्वेष्याकीर्ति[^4]कलिन्दशैलसुतया नद्यास्य यद्दोर्द्वयीकीर्तिश्रेणिमयी समागममगाद्गङ्गा रणप्राङ्गणे।  
तत्तस्मिन्विनिमज्य [^5]बाहुजभटैरारम्भि[^6] रम्भापरीरम्भानन्दनिकेतनन्दनवनक्रीडादराडम्बरः॥ 234 ॥  


[^4]: यमुनया.


[^5]: क्षत्रियभटैः.


[^6]: एतद्विरोधिनां मरणमेव शरणमिति भावः.
 
अस्मिन्दिग्विजयोद्यते पतिरयं मे स्तादिति ध्यायति [^7]कम्पं सात्त्विकभावमञ्चति[^8] रिपुक्षोणीन्द्रदारा धरा।  
अस्यैवाभिमुखं निपत्य समरे यास्यद्भिरूर्ध्वं[^9] निजः पन्था[^10] भास्वति[^11] दृश्यते बिलमयः प्रत्यर्थिभिः पार्थिवैः॥ 235 ॥  


[^7]: औत्पातिके भूकम्पे सात्त्विकोत्प्रेक्षा.


[^8]: प्राप्नोति.


[^9]: ऊर्ध्वलोकम्.


[^10]: आसन्नमृत्योरादित्यमण्डलं सच्छिद्रमिव दृश्यते.


[^11]: सूर्यमण्डले.
 
विद्राणे [^12]रणचत्वरादरिगणे त्रस्ते समस्ते पुनः कोपात्कोऽपि निवर्तते यदि भटः कीर्त्या [^13]जगत्युद्भटः।  
आगच्छन्नपि सम्मुखं विमु[^14]खतामेवाधिगच्छत्यसौ द्रागेतच्छुरिकारयेण [^15]ठणिति छिन्नापसर्पच्छिराः॥ 266 ॥  


[^12]: रणाङ्गणात्.


[^13]: प्रसिद्धः.


[^14]: पराङ्मुखत्वम्; [पक्षे] विगतमुखत्वम्.


[^15]: ठणिति कश्चिदनुकरणशब्दः.
 
हित्वा दैत्यरिपोरुरः[^16] स्वभवनं [^17]शून्यत्वदोषस्फुटासीदन्म[^18]र्कटकीटकृत्रिमसितच्छत्रीभवत्कौस्तुभम्।  
उज्झित्वा निजसद्म पद्ममपि [^19]तद्व्यक्तावनद्धीकृतं लूतातन्तुभिरन्तरद्य भुजयोः [^20]श्रीरस्य विश्राम्यति॥ 237 ॥  


[^16]: विष्णोः.


[^17]: रिक्ततादोषः.


[^18]: तन्तुवायकीटाः.


[^19]: बद्धम्.


[^20]: लक्ष्मीः.
 
सिन्धोर्जैत्रमयं[^21] पवित्रमसृजत्तत्कीर्तिपूर्ता[^22]द्भुतं यत्र स्नान्ति जगन्ति सन्ति कवयः के वा न वाचंयमाः[^23]।  
यद्बिन्दुश्रियमिन्दुरञ्चति जलं चाविश्य [^1]दृश्येतरो [^2]यस्यासौ जलदेवतास्फठिकभूर्जागर्ति [^3]यागेश्वरः॥ 238 ॥  


[^21]: जेतृ जयशीलम्. ततोऽप्यधिकमित्यर्थः.


[^22]: खातम्.


[^23]: सर्वेऽपि कवयो मौनिनो भवन्ति. वर्णयितुमशक्यत्वादिति भावः.


[^1]: सावर्ण्याददृश्यः.


[^2]: इन्दुः.


[^3]: शिवलिङ्गः.
 
युद्ध्वा चाभिमुखं रणस्य चरणस्यैवाद[^4]सीयस्य वा बुद्ध्वान्तः स्वपरान्तरं निपततामुन्मुच्य बाणावलीः।  
छिन्नं [^5]वावनतीभवन्निजभियः खिन्नं [^6]भरेणाथवा राज्ञानेन हठाद्विलो[^7]ठितमभूद्भूमावरीणां शिरः॥ 239 ॥  
  
[^4]: अमुष्य.

[^5]: नम्रीभवत्.

[^6]: भारेण.

[^7]: परिवर्तितम्.

राज्ञामस्य शथेन किं कलयतो हतिं[^8] शतघ्नीं [^9]कृतं लक्षैर्लक्ष[^10]भिदो दृशैव जयतः [^11]पद्मानि [^12]पक्षैरलम्।  
कर्तुं सर्वपरच्छिदः[^13] किमपि नो शक्यं परार्धेन[^14] वा तत्संख्या[^15]पगमं विनास्ति न गतिः काचिद्बतैतद्द्विषाम्॥ 240 ॥  
  
[^8]: आयुधम्.

[^9]: अलम्.

[^10]: लक्षसङ्ख्या; [पक्षे] शरव्यम्.

[^11]: पद्मसङ्ख्या; [पक्षे] अब्जानि.

[^12]: पद्मसङ्ख्याभिः.

[^13]: शत्रुच्छिदः.

[^14]: परार्धसङ्ख्यया; [पक्षे] परेषामरीणामर्धेन.

[^15]: एकत्वादिः; [पक्षे] युद्धम्.

क्षीरोदन्वदपः प्रमथ्य[^16] मथि[^17]तादेशे[^18]ऽमरैर्निर्मिते [^19]स्वाक्रम्यं सृजतस्तदस्य यशसः क्षीरोदसिंहासनम्।  
केषां नाजनि वा जनेन जगतामेतत्कवित्वामृतस्रोतःप्रोतपिपा[^20]सुकर्णकलसीभाजाभिषेकोत्सवः॥ 241 ॥  
  
[^16]: विलोड्य.

[^17]: मथनोद्भूतो निर्जलो दधिक्षीरविकारः.

[^18]: रूपान्तरे. रूपान्तरापादनेन क्षीराब्धावभावं गमिते सतीत्यर्थः.

[^19]: स्वेनाक्रमणार्थम्.

[^20]: पूरिते.

निस्त्रिं[^21]शत्रुटितारिवारणघटाकुम्भास्थि[^22]कूटा[^23]वटस्थानस्था[^24]युकमौक्तिकोत्करकिरः[^25] कैरस्य नायं करः।  
[^26]उन्नीतश्चतुरङ्गसैन्यसमरत्व[^27]ङ्गत्तुरङ्ग[^28]त्वरक्षुण्णासु क्षितिषु क्षिप[^29]न्निव यशःक्षौणीज[^30]बीजव्रजम्॥ 242 ॥  
  
[^21]: खड्गः.

[^22]: सङ्घातः.

[^23]: गर्तप्रदेशः.

[^24]: स्थायिनः.

[^25]: समूहः.

[^26]: उत्प्रेक्षितः.

[^27]: सञ्चरत्.

[^28]: कुष्टासु.

[^29]: वपन्निव.

[^30]: वृक्षः.

यत्कस्यामपि [^31]भानुमान्न ककुभि स्थेमान[^32]मालम्बते जातं यद्धनकाननैकशरणप्राप्तेन दावाग्निना।  
एषैतद्भुजतेजसा विजितयोस्तावत्तयोरौचिती[^33] धिक्तं [^34]वाडवमम्भसि द्विषि भिया येन प्रविष्टं पुनः॥ 243 ॥  
  
[^31]: सूर्यः.

[^32]: स्थिरत्वम्.

[^33]: औचित्यम्.

[^34]: अग्नेर्जलं सहजद्वेषि तस्मिन्.

आत्मन्यस्य [^35]समुच्चितीकृतगुणस्याहोतरामौचिती यद्गात्रान्तरवर्जना[^36]दजनयद्भूजानिरेष द्विषाम्।  
भूयोऽहंक्रियते स्म येन च हृदा स्कन्धो न यश्चानमत्तन्मर्माणि [^37]दलं दलं समिदलं[^38]कर्मीणबाणव्रजः॥ 244 ॥  
  
[^35]: समाहृतगुणस्य.

[^36]: दण्डनमकरोदित्यर्थः.

[^37]: दलयित्वा.

[^38]: अमोघबाण इत्यर्थः.

यद्भर्तुः कुरुतेऽभिषेण[^39]नमयं शक्रो भुवः सा ध्रुवं दिग्दाहैरिव भस्मभिर्मघवता सृष्टैर्घृतोद्धू[^40]लना।  
शम्भोर्मा बत सान्ध्यवेलनटनं भाजि[^41] व्रतं द्रागिति क्षौणी नृत्यति मूर्तिरष्टवपुषोऽसृग्वृष्टिसंध्याधिया॥ 245 ॥  
  
[^39]: सेनयाभियानम्.

[^40]: धृतभस्मानुलेपना.

[^41]: मा अभञ्जि.

प्रागेतद्वपुरामुखेन्दु सृजतः स्रष्टुः समग्रस्त्विषां कोषः शोषमगादगाधजगतीशिल्पेऽप्यनल्पायितः।  
निःशेषद्युतिमण्डलव्ययवशादीष[^1]ल्लभैरेष वा शेषः केशमयः किमन्धतमसस्तोमैस्ततो निर्मितः॥ 246 ॥  
[^1]: सुलभैः.

अस्यारिप्रकरः शरश्च नृपतेः संख्ये[^2] पतन्तावुभौ सीत्कारं[^3] च न सम्मुखौ रचयतः [^4]कम्पं च न प्राप्नुतः।  
तद्युक्तं न पुनर्निवृत्तिरु[^5]भयोर्जागर्ति यन्मुक्त[^6]योरेकस्तत्र भिनत्ति मित्र[^7]मपरश्चामित्रमित्यद्भुतम्॥ 247 ॥  
  
[^1]: सुलभैः.

[^2]: युगपत्.

[^3]: दुःखाभावात्; [पक्षे] निर्गत्यभावात्.

[^4]: भयाभावात्; [पक्षे] दुष्प्रयोगाभावात्.

[^5]: आगमादिति भावः; [पक्षे] प्रत्यक्षादिति भावः.

[^6]: सम्सारादित्यर्थः; [पक्षे] चापादित्यर्थः.

[^7]: सूर्यम्; [पक्षे] यथाश्रुतम्.

एतस्योन्नतसर्वकर्मकृतिनस्त्रैलोक्यचूडामणेः शम्भुब्रह्मपुरन्दरप्रभृतयः स्तुत्यै न शक्ता यदि।  
देवः पन्नगनायको भगवती वाणी स्वयं चेज्जडा सौन्दर्यस्य निरूपणे वद कथं शक्तो भवेन् मानवः॥ 248 ॥  
अर्धं [^8]दानववैरिणा गिरिजयाप्यर्धं हरस्याहृतं देवेत्थं भुवनत्रये स्मरहराभावे [^9]समुन्मीलति।  
गङ्गा सागरमम्बरं शशिकला शेषश्च पृथ्वीतलं सर्वज्ञत्वमधीश्वरत्वमगमत्त्वां मां च भिक्षाटनम्॥ 249 ॥  
  
[^8]: हरिणा. हरिहरात्मकस्यैकस्य विग्रहस्य प्रसिद्धेः.

[^9]: प्रकाशमाने.

अन्यास्ता गुणरत्नरोहणभुवो[^10] धन्या मृदन्यैव सा सम्भाराः खलु तेऽन्य एव विधिना यैरेव सृष्टो युवा।  
श्रीमत्कान्तिजुषां द्विषां करतलात्स्त्रीणां नितम्बस्थलाद्दृष्टे यत्र पतन्ति मूढमनसामस्त्राणि वस्त्राणि च॥ 250 ॥  
  
[^10]: पर्वतविशेषः.

यैर्दृष्टोऽसि तदा ललाटपतितप्रासप्रहारो युधि स्फीतासृक्स्रुतिपाटलीकृतपुरोभागः परान् दारयन्।  
तेषां दुःसहकामदेहदहनप्रोद्भूतनेत्राञ्जलज्वालालीभरभासुरे पुररिपावस्तं गतं कौतुकम्॥ 251 ॥  
येऽणुत्वं मनसि स्वके विवृणुते रीत्या कयापि स्फुटं काणादाचरणस्य तत्समुचितं मन्ये प्रतिक्ष्माभृताम्।  
न्यायाभिज्ञतमोऽपि यत्प्रथयसे चित्ते महत्त्वं निजे मीमांसामतपक्षपातत इदं मन्ये त्वयाङ्गीकृतम्॥ 252 ॥  
ये लब्धाश्रयमायतः फलभृतं कुर्वन्ति किञ्चिद्गुणं वार्धी वारिमुचो न कस्य विदितास्ते कर्ममीमांसकाः।  
आलोच्यैव निराश्रयान्फलभरैः सम्बन्धतः सद्गुणाञ्श्रीमद्राम तवाद्भुतं पुनरिदं मीमांसकत्वं स्तुमः॥ 253 ॥  
त्रैलोक्याभयलग्नकेन भवता वीरेण विस्मारितः सज्जीभूतमुहूर्तमण्डलधनुःपाण्डित्यमाखण्डलः।  
किं चाजस्रमखार्पितेन हविषा सम्फुल्लमांसोल्लसत्सर्वाङ्गीणवलीविलुप्तनयनव्यूहः कथं वर्तते॥ 254 ॥  
कल्पक्षोणिरुहोऽयमित्यनुदिनं भूमीसुरैर्भाव्यसे कामोऽसाविति कामिनीभिरभितश्चित्ते चिरं चिन्त्यसे।  
श्रीनारायण एव केवलमिति प्रेम्णा श्रिया ध्यायसे त्वं कालोऽयमिति प्रतिक्षितिधरैरेकोऽप्यनेकात्मभृत्॥ 255 ॥  
नीतिस्त्रीमुकुरो जयध्वजनवस्तम्भः प्रतापांशुमत्पूर्वा दिक्परिपन्थिभूपतिमहासम्पन्मृगीवागुरा।  
उद्यत्पुण्यलतालवालमतनून्मत्तद्विपा[^1]लानकं यः श्रीकेलिनिकेतनं गुणमणिश्रेणी नवीनाकरः॥ 256 ॥  
  
[^1]: आलानकं गजबन्धनस्तम्भः.

रत्नान्यम्बुधितोयगर्भमगमन्मेरुः सुराञ्शिश्रिये स्वीयाङ्के कमलां निधाय विदधे निद्रां हरिर्नीरधौ।  
यस्मिन्दित्सति भूरि दातरि नृणां भालस्थले दुर्लिपिं व्रीडानम्रशिराः कमण्डलुमयं जग्राह मार्ष्टुं विधिः॥ 257 ॥  
लक्ष्मीश्चेन्न सरस्वती तदुभयं यद्यस्ति नोदारता सा चैतत्त्रितयं भवेच्च कुहचित्पुण्यैरगण्यैरपि।  
सौजन्यं न विजृम्भते तदपि चेन्नास्तेऽवक्लृप्ता मतिस्तत्सर्वं परमेश्वरस्य कृपया त्वय्येव सम्भाव्यते॥ 258 ॥  
शत्रूणां यमदण्डतां मृगदृशां कन्दर्पकोदण्डतां गीर्वाणद्रुमभावमर्थिविदुषां मध्ये त्रयाणामिति।  
आश्चर्यं मनुजेन्द्ररत्न भवतो यद्बाहुदण्डद्वयं नानात्वं गतमेकमेव जगतां मध्ये त्रयाणामिति॥ 259 ॥  
रक्तेनैव विलोचनेन [^2]करुणारत्नाकरेण त्वया दृश्यन्ते नरदेवरत्नसुहृदां विद्वेषिणो नो नृपाः।  
किं सिक्ताः प्रथमं सुधाभिरभवन्दावानलैः किं परैः पूर्वं पल्लविताः कुतः किमपरे भस्मत्वमासादितम्॥ 260 ॥  
  
[^2]: दयासागरेण.

या लाक्षावलयानि बाहुयुगले कण्ठे च काचस्रजं मन्यन्ते बहुभूषणानि वनिता दीनद्विजानां पुरा।  
ता माणिक्यचितानि हेमवलयान्युज्झन्ति मुक्तास्रजं यद्भाराद्बहुदानशीलनृपते त्वत्त्यागलीलायितम्॥ 261 ॥  
मेरुर्दूरगतो हिमालयगिरिः प्रालेयरूपोऽभवच्चन्द्रे श्रीसहजेऽपि याचकभयात्क्षीणत्वमुन्मीलति।  
कौपीनं कृतवान्हरोऽपि भगवान्विष्णुर्जलं सेवते वारां राशिरपेयतागुपगतः को नाम दातुं क्षमः॥ 262 ॥  
कल्याणं भवतां यशः प्रसरतां धर्मः सदा वर्धतां सम्पत्तिः प्रथतां प्रजा प्रणमतां शत्रुक्षयो जायताम्।  
वाक्यं सम्वदतां वपुः प्रभवतां लक्ष्मीपतिः प्रीयतामायुस्ते शरदां शतं विजयतां दानाय दीर्घायुषे॥ 263 ॥  
दृष्ट्वैवाङ्कुशमुद्रया निगडितो दारिद्र्यदन्तावलो वाचा सुन्दरयार्चया मम कृतो गङ्गावगाहोत्सवः।  
अभ्युत्थाननमस्क्रियार्धघटनैर्मानोऽपि दानोत्तरो लीलेयं भवता वयं तु विदुषां मूर्धानमध्यासिताः॥ 264 ॥  
पद्मा सद्मनि केशवस्य गहने रत्नानि रत्नाकरे हेमाद्रिर्हिमसानुना व्यवहितः स्वर्गे सुराणां तरुः।  
जम्बुद्वीपधरासु भूमिपतयो जाम्बूनदैर्दुर्मदास्त्वं तावत्सकलाप्तयेऽसि सुलभो भाग्यैर्द्विजानामिह॥ 265 ॥  
राजन्नभ्युदयोऽस्तु जीव शरदां साग्रं शतं तेऽरयो रोगैर्यान्तु लयं यशशशशधरः काष्ठासु देदीप्यताम्।  
शिष्टान् पाहि बुधान्नय प्रणतिभिर्देह्यर्थिनां स्वं सदा वाणी ते वदने रमा प्रतिदिनं गेहे भुजे स्ताज्जयः॥ 266 ॥  
प्रभ्रश्यच्छ्रुतिमस्तकः प्रविगलत्सद्वर्णविप्रस्थितिर्नश्यत्स्वाङ्गबलः प्रनष्टवचनप्राग्भावपूर्णस्मृतिः।  
वृद्धोऽत्यन्तमयं स्वयं कलिमहाम्लेच्छेन निर्मूलितो धर्मः सम्प्रति चाल्यते तव करालम्बेन भूमीपते॥ 267 ॥  
बन्दीकृत्य नृप द्विषां मृगदृशस्ताः पश्यतां प्रेयसां श्लिष्यन्ति प्रणयन्ति लान्ति परितश्चुम्बन्ति ते सैनिकाः।  
अस्माकं सुकृतैर्दृशोर्निपतितोऽस्यौचित्यवाराम्निधे विध्वस्ता विपदोऽखिलास्तदिति तैः प्रत्यर्थिभिः स्तूयते॥ 268 ॥  
हित्वा त्वामुपरोधशून्यमनसां मन्ये न मौलिः परो लज्जावर्जनमन्तरेण न रमामन्यत्र सन्दृश्यते।  
यस्त्यागं तनुतेतरां मुखशतैरेत्याश्रितायाः श्रियः प्राप्य त्यागकृतावमाननमपि त्वय्येव यस्याः स्थितेः॥ 269 ॥  
धर्मं पालय नन्दय द्विजगणान्रामं समाराधय प्रत्यर्थिक्षितिपालभूरुहवनं निर्मूलमुन्मीलय।  
कान्ताचित्तसरोजसौभगवने भृङ्गत्वमासादय स्फीतां कीर्तिमशेषलोकजयिनीमाकल्पमाकल्पय॥ 270 ॥  
ऐश्वर्यं नहुषस्य शम्भुविषयश्रद्धा दशास्यस्य सा शौर्यं श्रीरघुनायकस्य सहजं गाम्भीर्यमम्भोनिधेः।  
दातृत्वं बलिकर्णयोरिह जगत्येकत्र चेत्स्यात्तदा श्रीवीरक्षितिपालमौलिनृपतेः साम्यं कथञ्चिद्भवेत्॥ 271 ॥  
भिक्षुद्वारि सदानवारिमधुपश्रेणीमि[^1]भान्दूभ्रमाद्धत्ते यन्तृवधूर्वधूकरतलं शोणाम्बुजाशङ्कया।  
सैवान्वेति पलायितेति चकिता हस्ताग्रमाधुन्वती मुग्धा वीरमहीपते तदखिलं त्वद्दानलीलायितम्॥ 272 ॥  
  
[^1]: अन्दूः पादशृङ्खला.

श्रीवीर क्षितिपाल ते सुललितं दानोद्यमे यद्वचः क्वास्ते सर्वहिरण्यमित्युदभवत्तत्कालमाकर्ण्य तत्।  
तापः प्राप हिरण्यरेतसि जनिं जाड्यं हिरण्याचले स्वेदाम्भोऽपि हिरण्यगर्भवपुषि स्वापाय सन्त्रासतः॥ 273 ॥  
राजानः शशिभास्करान्वयभुवः के के न सन्जज्ञिरे भर्तारं पुनरेकमेव हि भुवस्त्वां वीर मन्यामहे।  
येनाङ्गं परिमृद्य कुन्तलमथाकृष्य व्युदस्यायतं चोलं प्राप्य च मध्यदेशमसकृत्काञ्च्यां करः प्रापितः॥ 274 ॥  
स्वान्ते वैभवमस्ति नैव परतः प्रामाण्यनिर्धारणं नैवातद्वति तत्प्रकारकमतिर्नैवोपमानं तव।  
त्वद्देशेषु विभाति न च्छलकथा नो वा क्वचित्संशयः श्रीवीर प्रथिता कथं पुनरियं नैयायिकत्वप्रथा॥ 275 ॥  
वीर क्षीरसमुद्रसान्द्रलहरीलावण्यलक्ष्मीमुषस्त्वत्कीर्तेस्तुलनां मृगाङ्कमलिनो धत्तां कथं चन्द्रमाः।  
स्यादेतत्त्वदरातिसौधशिखरप्रोद्भूतदूर्वाङ्कुरग्रासव्यग्रमतिः पतेद्यदि पुनस्तस्याङ्कशायी मृगः॥ 276 ॥  
श्रीमद्वीर महीमहेन्द्र भवतः प्रस्थानकालोद्भवद्वादित्रध्वनिभीतभानुहरयो द्रागम्बरं प्रागमन्।  
तस्मिन्नेवमुपद्रवे किल विपर्यस्तं समस्तं रवेर्युग्याः[^1] सप्तरथाङ्गमेकमपदः सूतश्चिरादुद्भ्रमः॥ 277 ॥  
  
[^1]: अश्वाः.

गर्वग्रन्थिलगुर्जरज्वरकरः कर्णाटकर्माटवीदावाग्निर्दविडेन्द्रवीर्यदलनो गौडेन्द्रनिद्राहरः।  
हम्मीरप्रमदामदालसलसद्भ्रूनर्तनस्तम्भनप्रस्थाने तव वीर डिण्डिमचमत्कारः समुज्जृम्भते॥ 278 ॥  
चिन्तागम्भीरकूपादनवरतचलद्भूरिशोकारघट्टव्याकृष्टं निश्वसन्त्यः पृथुनयनघटीयन्त्रनिर्मुक्तधारम्।  
नासावंशप्रणा[^2]लीविषमपथपतद्बाष्पपानीयमेता देव त्वद्वैरिनार्यः कुचकलशयुगेनान्वहं सम्वहन्ति॥ 279 ॥  
  
[^2]: जलमार्गः.

त्वत्प्रारब्धप्रचण्ड[^3]प्रधननिध[^4]नितारातिवीरातिरेकक्रीडत्की[^5]लालकुल्या[^6]वलिभिरलभत [^7]स्यन्दमाकन्दमुर्वी।  
[^8]दम्भोलिस्तम्भभास्वद्भुज [^9]भुजगजगद्भर्तुराभर्तुरेनां तेनायं मूर्ध्नि रत्नद्युतिततिमिषतः शोभते शोण[^10]भावः॥ 280 ॥  
  
[^3]: सङ्ग्रामः.

[^4]: विनाशं प्राप्ताः.

[^5]: रुधिरनदी.

[^6]: श्रेणयः.

[^7]: क्षरणम्.

[^8]: वज्रम्.

[^9]: शेषस्य.

[^10]: रक्तता.

आसीदासीमभूमीवलयमलयजालेपनेपथ्यकीर्तिः सप्ताकू[^11]पारपारीसदनजनघनोद्वी[^12]तचापप्रतापः।  
वीरादस्मात्परः कः पदयुगयुगपत्पातिभूपातिभूयश्चूडारत्नोडुपत्नी[^13]करपरिचरणामन्दनन्दन्नखेन्दुः॥ 281 ॥  
  
[^11]: समुद्रपरतीराणाम्.

[^12]: निरन्तरम्.

[^13]: अंशवः; [पक्षे] हस्ताः.

एतेनोत्कृ[^14]त्तकण्ठप्रतिसुभटनटा[^15]रब्धनाट्याद्भुतानां कष्टुं द्रष्टैव नाभूद्भुवि [^16]समरसमालोकिलोकास्पदेऽपि।  
अश्वैरस्वैरवेगैः[^17] कृतखुरखु[^18]रलीमङ्क्षु[^19]संक्षु[^20]द्यमानक्ष्मापृष्ठोत्तिष्ठदन्धं करणरणधुरारेणुधारान्धकारात्॥ 282 ॥  
  
[^14]: छिन्नकण्ठैः.

[^15]: नर्तकः.

[^16]: युद्धप्रेक्षकजनालयेपि.

[^17]: अमन्दवेगैः.

[^18]: खुरसञ्चारैः.

[^19]: सपदि.

[^20]: सञ्चूर्ण्यमानात्.

आ शैलेन्द्राच्छिलान्तःस्खलितसुरधुनीशीकरासारशीतादातीरान्नैकरागस्फुरितमणिरुचो दक्षिणस्यार्णवस्य।  
आगत्यागत्य भीतिप्रणतनृपशतैः शश्वदेव क्रियन्ते चूडारत्नांशुगर्भास्तव चरणयुगस्याङ्गुलीरन्ध्रभागाः॥ 284 ॥  
श्रावं श्रावं त्वदीयं गुणगणमखिलं सर्वदा याचकेभ्यस्त्वत्प्राप्ताभीप्सितेभ्यः सकलविषयजं भूपवर्गं विहाय।  
त्वत्तोऽहं प्राप्तुमिच्छुर्विबुधतिलकतां त्वत्समीपेऽतिदूरादायातस्त्वं शतायुर्भव कुरु च तथा येन नान्यं भजेऽहम्॥ 285 ॥  
विद्यावन्तो विनीताः प्रसभमभिसभं वाक्प्रपञ्चेषु जीवाः के वा नैवारभन्ते त्रिजगति विततां कीर्तिवल्लीमतल्लीम्।  
तेषामाधारभावं भुवनभरभृतो बिभ्रतो ये लसन्ते ते तु त्रैलोक्यतुङ्गा विमलफलजुषः स्वःपतिं खल्पयन्ति॥ 286 ॥  
वक्त्राम्भोजं [^1]सरस्वत्यधिवसति सदा शोण[^2] एवाधारस्ते बाहुः काकुत्स्थवीर्यस्मृतिकरणपटुर्दक्षिणस्ते [^3]समुद्रः।  
[^4]वाहिन्यः पार्श्वमेताः क्षणमपि भवतो नैव मुञ्चन्त्यभीक्ष्णं स्वच्छेऽन्तर्मा[^5]नसेऽस्मिन्कथमवनिपते तेऽम्बुपानाभिलाषः॥ 287 ॥  
  
[^1]: वाणी; [पक्षे] नदीविशेषः.

[^2]: आरक्तः; [पक्षे] नदविशेषः.

[^3]: मुद्राभिः सहितः; [पक्षे] अब्धिः.

[^4]: सेना; [पक्षे] नद्यः.

[^5]: अन्तःकरणे; [पक्षे] सरोविशेषे.

केचिद्बद्धाः सहेलं निजभवनगता मोचिताः केऽपि केचिद्गेहाद्गेहान्तराणि क्षणमपि गमिताः केऽपि नीता निबन्धम्।  
हत्वा हत्वा च केचित्प्रतिपदमदयं प्रापिता व्यर्थभावं क्षोणीनाथस्य तस्योन्नतभुजपरिघेनारयः [^6]सारयश्च॥ 288 ॥  
  
[^6]: अष्टापदाख्यक्रीडनकस्य गुटिकाः.

उच्चैः कल्याणवाही करजितवसुधः सर्वदा पूर्णकामो विख्यातः कर्णवृत्त्या न च वचसि कटुश्चित्रपाकानुभावी।  
कोषापेक्षी परस्मादुचितबहुकथस्तत्परः पुण्यलोके चित्रं राजाधिराज त्वमिव तव रिपुस्तत्र कम्पं[^7] प्रतीमः॥ 289 ॥  
  
[^7]: ककारस्थाने पकारम्.

उत्पत्त्युत्पन्नशिष्टा विविधगुणगणा यत्र यान्ति प्रतिष्ठां बाधेन प्राक्तनानां न च नियमविधिर्नापि सङ्ख्यार्थदाने।  
ऊहः सर्वत्र यस्य स्फुरति च सकलः सत्य एवार्थवादो मीमांसाभावमञ्चत्यभिनवमधुना मूर्तिरेषा त्वदीया॥ 290 ॥  
हेलाप्रस्थानवेलाहतपृथुपृतनादुन्दुभिध्वानधाराधारावाहिप्रसङ्गादसमनृपसकृत्संभ्रमभ्रान्तचित्ताः।  
दैवादाकुञ्चिताङ्गं विगलितनयनस्पन्दमिन्दीवराक्ष्यो लीयन्ते त्वद्रिपूणां निजगृहवलभीचारुभित्राङ्गनासु॥ 291 ॥  
[^8]श्रीकण्ठासक्तहस्तोऽधिगतमणिगणः शैशवाभ्यस्तविद्यो लावण्यध्वस्तकामः कविजनमिलितो यौवनाप्तप्रकामः।  
आदत्तक्षोणिदण्डो द्विजवशकृतधीः कङ्कणाहारयुक्तः स श्रीमान्वीर वीर त्वमिव तव रिपुस्तत्र मुक्तादिवर्णः॥ 292 ॥  
  
[^8]: इह पद्ये शत्रुपक्ष आद्याक्षरत्यागः.

लोकानां मानमात्रं मनुजजनरतिस्त्वं ससूदाङ्घ्रिरक्षो राज्ञामासत्त्वदक्षः कृतसमयरुचिर्मण्डितो वीरवर्गैः।  
कायत्वङ्मीनकेतु करकलितयवा कोषमानौर्विहीनः श्रीमद्वीराधिराज त्वमिव तव रिपुस्तत्र [^1]मन्दं प्रतीमः॥ 293 ॥  
  
[^1]: अत्र पद्ये मकारस्थाने दकारः पठनीयः.

वादानाशानुयुक्तो नगरकृतमतिर्यौवनाक्रान्तदेहः सङ्ग्रामप्राप्तदैर्यो न विदलितरुची राजलक्ष्म्यातिहीनः।  
नित्यं दारासभस्थः प्रखरतनुनिभो यः सुभिक्षानुवर्ती श्रीमद्वीराधिराज त्वमिव तव रिपुस्तत्र मुक्तादिवर्णः॥ 294 ॥  
श्रीवीर त्वद्रिपूणां रणशिरसि शरैर्भिन्नशीर्षाङ्गकाणां वीरावेशाद्गतानां दिवमधिकरुषान्योन्यशौण्डीर्यभाजाम्।  
श्लेषे दिव्याङ्गनानां भुवि कचनिचयो द्राक्कटाक्षे शरासासीषुभ्रान्त्यारिवीरभ्रमकुटिलहृदामाजिरावर्तते स्म॥ 295 ॥  
