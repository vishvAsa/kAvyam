+++
title = "०१ राजसभावर्णनम्"
topics = ["राजसभा"]

+++

सभाकल्पतरुं वन्दे वेदशाखोपशोभितम्।  
शास्त्रपुष्पसमाकीर्णं विद्वद्भ्रमरमण्डितम्॥ 1 ॥  
विद्वांसः कवयो भट्टा गायकाः परिहालकाः।  
इतिहासपुराणज्ञाः सभा सप्ताङ्गसंयुता॥ 2 ॥  
धनदैर्धर्मराजैश्च कविभिर्गुरुभिर्वृता।  
सभा ते भाति भूमीन्द्र सुधर्मातोऽधिका क्षितौ॥ 3 ॥  
सुवर्णवर्णललिता पदविन्यासशालिनी।  
वाणीव भाति ललिता सभा ते जगतीपते॥ 4 ॥  
विबुधावलिसम्पूर्णा सुखपूर्णदिगीश्वरा।  
चतुराननसम्पूर्णा स्वर्गादपि सभाधिका॥ 5 ॥  
[^1]गुरुरेकः [^2]कविरेकः सदसि [^3]मघोनः [^4]कलाधरोऽप्येकः।  
अद्भुतमत्र सभायां गुरवः कवयः कलाधराः सर्वे॥ 6 ॥  


[^1]: बृहस्पतिः.


[^2]: शुक्रः.


[^3]: इन्द्रस्य.


[^4]: चन्द्रः.
 
अनेकविद्वज्जनरत्नपूर्णं वेदोदकन्यायतरङ्गरम्यम्।  
अलङ्घनीयं गुरुतीर्थमेकं सभासमुद्रं शिरसा नमामि॥ 7 ॥  
सारस्वते स्रोतसि दूरमग्नैः सुधीवरैरुद्भृतसूक्तिरत्ने।  
न तत्किमप्युर्वरितं यदेषामुपायनीकृत्य पुरो भवेयम्॥ 8 ॥  
सद्वेदिमध्योत्तमहेमकुम्भस्तना सुवर्णाधिकृता प्रसन्ना।  
सद्रत्नभूषाविमला त्वयासौ कान्तेव सम्सन्नृप भाति रम्या॥ 9 ॥  
पद्मानना पद्मपलाशनेत्रा पद्मच्छविः पद्मकरामलांशुका।  
[^5]पद्मीशनाथैः परिशीलनीया लक्ष्मीरिवाभाति नरेश ते सभा॥ 10 ॥  


[^5]: हस्तिनाथैः.
 
साग्नयोऽपि किल शीतलशीला विश्रुता अपि बहु श्रुतवन्तः।  
पण्डिता अपि जडाः परवादे श्रोत्रिया इह सदा निवसन्ति॥ 11 ॥  
क्वचिच्चारुचामीकरारम्भरम्या क्वचिद्रत्नविद्योतितध्वान्तदक्षा।  
क्वचिद्धीरकश्रेणिकैलासहासा क्वचित्क्षीरवीरप्रवीरप्रकाशा॥ 12 ॥  
नाहूतापि पुरः पदं रचयति प्राप्तोपकण्ठं हठात्पृष्टा न प्रतिवक्ति कम्पमयते स्तम्भं समालम्बते।  
वैवर्ण्यं स्वरभङ्गमञ्चति बलान्मन्दाक्षमन्दानना कष्टं भोः प्रतिभावतोऽप्यभिसभं वाणी नवोढायते॥ 13 ॥  
चिन्तासक्तनिमग्नमन्त्रिसलिलं दूतोर्मिशङ्खाकुलं पर्यन्तस्थि[^6]तचारनक्रमकरं नागाश्वहिंस्राश्रयम्।  
[^7]नानावाशककङ्कपक्षिरुचिरं कायस्थसर्पास्पदं नीतिक्षुण्णतटं च [^8]राजकरणं हिंस्रैः समुद्रायते॥ 14 ॥  


[^6]: गुप्तचराः.


[^7]: शब्दं कुर्वाणाः. पिशुना इत्यर्थः.


[^8]: राज्ञोऽधिकरणम्.
 
