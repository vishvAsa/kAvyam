+++
title = "०४ विशिष्टराजप्रशंसा"

+++
  
## अकबरः
हस्ताम्भोजालिमाला नखशशिरुचिरश्यामलच्छायवीचिस्तेजोऽग्नेर्धूमधारा वितरणकरिणो गण्डदानप्रणाली।  
वैरिश्रीवेणिदण्डो लवणिमसरसीबालशैवालवल्ली वेल्लत्यम्भोधरश्रीरकबरधरणीपालपाणौ कृपाणः॥ 1 ॥  
वीर त्वं कार्मुकं चेदकबर कलयस्युग्रटङ्कारघोषं दूरे सद्यः कलङ्का इव धरणिभृतो यान्ति कङ्कालशेषाः।  
शङ्कापन्नश्च किं कारणमिति मनसा भ्रान्तिपङ्कायितेन त्यक्त्वाहङ्कारमङ्काद्विसृजति गृहिणीं किं च लङ्काधिनाथः॥ 2 ॥  
कर्णाटं देहि कर्णाधिकविधिविहतत्याग लाटं ललाटप्रोत्तुङ्गद्राविडं वा प्रचलभुजबलप्रौढिमागाढराढम्।  
प्रस्फूर्जद्गुर्जरं वा दलितरिपुवधूगर्भ वैदर्भकं वा गाजी राजीवदृष्टे कुशशतमथवा शाहज[^2]ल्लालुदीन॥ 3 ॥  
  
[^2]: अकबरस्यैव नामान्तरम्.

गाजीजल्लालुदीन क्षितिपकुलमणे द्राक्प्रयाणे प्रतीते प्रेयस्यः प्रारभन्ते तरलतरगतिव्याकुला मङ्गलानि।  
नेत्राम्भः पूरपूर्णस्तनकलशमुखन्यस्तबालप्रवालास्त्रुट्यन्मुक्ताकलापच्युतकुचकुसुमच्छद्मनाकीर्णलाजाः॥ 4 ॥  
## अनङ्गभीमः
पृथ्वी श्रीमदनङ्गभीम महती तद्वेष्टनं वारिधिः पीतोऽसौ कलशोद्भवेन मुनिना स व्योम्नि खद्योतवत्।  
तद्विष्णोर्दनुजाधिनाथजयिनः पूर्णं पदं नाभवद्देवश्चेतसि वर्तते तव सदा त्वत्तो महान्नापरः॥ 5 ॥  
## अर्जुनेन्द्रः
आयातस्ते समीपं तव गुणविमलान्पण्डितो वादकर्ता काव्ये भव्ये हि रेवाभवविगतरसे रुग्युगे रोगहर्ता।  
नाहं जाने चिकित्सां सकलगुणनिधे दुर्दरिद्रत्वरोगे श्रीमद्राजार्जुनेन्द्र प्रबलमपि यते कल्पिता सा चिकित्सा॥ 6 ॥  
## कर्णः
मुखे[^1] हारावाप्तिर्न[^2]यनयुगले कङ्कणभरो नितम्बे[^3] पत्त्राली [^4]सतिलकमभूत्पाणियुगलम्।  
अरण्ये श्रीकर्ण त्वदरियुवतीनां विधिवशादपूर्वोऽयं भूषाविधिरहह जातः किमधुना॥ 7 ॥  
  
[^1]: मुखे हाहा इति रावस्य शब्दस्यावाप्तिः.

[^2]: नयनयुगले कमुदकं तस्य कणास्तेषां भरः.

[^3]: नितम्बे पत्राणामालिः पङ्क्तिः.

[^4]: तिलकवृक्षालम्बिपाणियुगलम्.

त्वं द्वित्राणि पदानि गच्छसि महीमुल्लङ्घ्य यान्ति द्विषस्त्वं[^5] बाणान्दशपञ्च मुञ्चसि परे सर्वाणि शस्त्राण्यपि।  
ते [^6]देवीपतयस्त्वदस्त्रनिहतास्त्वं मानुषीणां पतिर्निन्दा तेषु कथं स्तुतिस्तव कथं श्रीकर्ण निर्णीयताम्॥ 8 ॥  
  
[^5]: वैरिणः.

[^6]: देवाङ्गनास्वामिनः.

लोकेशः कर्ण राजाद्भुतकनकमयस्तावकीनप्रतापाद्ब्रह्माण्डानां समूहो द्रव इव भवितेत्येव सम्भाव्य यत्नात्।  
तस्यापि प्लावनार्थं जलनिधिनिकरे व्यर्थतामत्र याते देव त्वद्वैरिनारीनयननयनजैर्निर्ममे नीरधीर्न॥ 9 ॥  
श्रीकर्ण प्रौढतेजाः प्रबलरिपुबलासह्यसंतापदक्षो नायं श्रीमत्प्रतापो जगति विलसति श्रीमहाराज किन्तु।  
मन्येऽहं कौशिकेनानुपमितमहसा नूतनस्वर्गसृष्टावुत्कृष्टः सृष्ट एष प्रखरतरकरो भास्करोऽसौ द्वितीयः॥ 10 ॥  
## कर्णाटवसुन्धराधिपः
मागाः प्रत्युपकारकातरधिया वैवर्ण्यमाकर्णय श्रीकर्णाटवसुन्धराधिपसुधासिक्तानि सूक्तानि नः।  
वर्ण्यन्ते कति नाम नार्णवनदीदावाग्निविन्ध्याटवीसन्ध्यामारुतनिर्झरप्रभृतयस्तेभ्यः किमाप्तं मया॥ 11 ॥  
## कलिङ्गेश्वरः
आयुर्दानमहोत्सवस्य विनतक्षोणीभृतां मूर्तिमान्विश्वासो नयनोत्सवो मृगदृशां कीर्तेः प्रकाशः परः।  
आनन्दः [^7]कलिताकृतिः सुमनसां वीरश्रियो जीवितं धर्मस्यैष निकेतनं[^8] विजयते वीरः कलिङ्गेश्वरः॥ 12 ॥  
  
[^7]: धृताकारः.

[^8]: स्थानम्.

धम्मिल्ले नवमल्लिकासमुदयो हस्ते सिताम्भोरुहं हारः कण्ठतटे पयोधरयुगे श्रीखण्डलेपो घनः।  
एकोऽपि त्रिकलिङ्गभूमितिलक त्वत्कीर्तिराशिर्ययौ नानामण्डनतां पुरन्दरपुरीवामभ्रुवां विग्रहे॥ 13 ॥  
## कल्याणदासः
कीर्तिस्वर्गतरङ्गिणीहिमगिरिर्विद्यानटीरङ्गभूर्लावण्यामृतभाजनं रसिकतावल्लीरसालद्रुमः।  
कान्तापाङ्गमृगस्थली तरुणतालक्ष्मीविलासाम्बुजं जीयाद्विश्वविभूषणं नरपतिः कल्याणदासाभिधः॥ 14 ॥  
## काबिलेन्द्रः
विस्फार्य व्योमगङ्गाबलदुरुलहरीकैतवात्केसरालीरुच्चैर्मस्तिष्कदेशे हिमकरकपटान्मण्डलीकृत्य पुच्छम्।  
दिङागारब्धलम्बस्तव विशदयशःकेसरी काबिलेन्द्र ब्रह्माण्डारण्यवीथीगिरिगहनदरीसम्भ्रमी बं भ्रमीति॥ 15 ॥  
वेलामुल्लङ्घ्य हेलादलितधरणिभृद्वाहिनीकोटिपूरैरुद्वेल्लत्काबिलेन्द्र प्रबलजलनिधिः प्लावनायोज्जजृम्भे।  
स्यान्मग्ना मेदिनीयं प्रबलभुजबलप्रौढतच्चन्द्रहासज्वालाभिः सन्ततं चेन्न दहति वडवावीतिहोत्रोवधेता (?)॥ 16 ॥  
## कार्तवीर्यः
काष्ठानुषङ्गात्परिवर्धमाने जाग्रत्प्रतापज्वलने त्वदीये।  
श्रीकार्तवीर्य प्रसभं पतन्ति प्रत्यर्थिपृथ्वीपतयः पतङ्गाः॥ 17 ॥  
## कुसुमेन्द्रसाहिः
वीर श्रीकुसुमेन्द्रसाहिनृपतेः प्रौढप्रतापो वरः कन्या काचन मालवक्षितिपतेः साम्राज्यलक्ष्मीरियम्।  
तस्या वेषकरग्रहस्य समये तत्कुम्भसम्स्थापनं कर्तुं मण्डपबन्धनं विरचितं विप्रा वयं प्रेषिताः॥ 18 ॥  
## कृष्णः
श्रीकृष्ण त्वत्प्रतापेन प्रतप्ताङ्गीर्दिगङ्गनाः। दिग्गजा वीजयन्त्येव कर्णतालैः पुनः पुनः॥ 19 ॥  
मन्येऽरण्ये कुलगिरिगुहागह्वरे पर्यटन्ती विद्धा दर्भैः किमपि चरणे वासुदेवस्य कीर्तिः।  
इन्दौ कुन्दे कुमुदमुकुले चामरे चन्दने वा दत्त्वा दत्त्वा मृदुनि पुरतः पादमेषा प्रयाति॥ 20 ॥  
क्षीरक्षालितपाञ्चजन्यकिरणश्रीगर्वसर्वंकषाः श्रीकृष्णार्जुनसारथेऽसुररिपो त्वत्कीर्तिविस्फूर्तयः।  
कैलासन्ति हिमाचलन्ति विकसत्कुन्दन्ति कन्दन्ति च क्षीरोदन्ति हलायुधन्ति विबुधाहारन्ति हीरन्ति च॥ 21 ॥  
त्वद्बाहोद्धूतधूल्यः करिकरनिकरैः सीकराश्च प्रयुक्ता व्योम व्यापुः समन्ताद्यदुमुकुटमणे तत्र पङ्कोद्भुतोऽभूत्।  
आगच्छद्भिः सुरैः क्ष्मां तव भजनकृते स्फाटिकीभिः शिलाभिर्बद्धः पन्थास्तदानीं सुरसरिदिति तं मानसा मानयन्ति॥ 22 ॥  
## गुर्जराधीशः
[^1]कालिन्दि ब्रूहि [^2]कुम्भोद्भव जलधिरहं नाम गृह्णासि कस्माच्छत्रोर्मे नर्मदाहं त्वमपि कथमहो मत्सपत्न्याश्च नाम।  
मालिन्यं ब्रूहि किं ते प्रविरलविगलत्कज्जलैर्मालवीनां नेत्राम्भोभिः किमासां समजनि कुपितो गुर्जराणामधीशः॥ 23 ॥  
  
[^1]: नर्मदायाः समुद्रस्य च सम्वादोऽयम्.

[^2]: यमुनाभ्रान्त्या समुद्रेण कालिन्दीत्युक्ते कोपात्साकूतं नर्मदाया उत्तरम् 'हे कुम्भोद्भव अगस्त्यमुने’ ब्रूहि इति.

## चोलेन्द्रः
त्वत्खड्गखण्डितसपत्न[^3]विलासिनीनां भूषा भवन्त्यभिनवा भुवनैकवीर।  
नेत्रेषु [^4]कङ्कणमथोरुषु [^5]पत्त्रवल्ली चोलेन्द्रसिंह [^6]तिलकं करपल्लवेषु॥ 24 ॥  
  
[^3]: शत्रुः.

[^4]: जलकणम्; [पक्षे] वलयम्.

[^5]: पत्रयुक्ता; [पक्षे] पत्रिकारचना.

[^6]: तिलयुक्तं कं जलम्; [पक्षे] ललाटभूषणम्.

सिञ्जानैर्मञ्जरीति स्तनकलशयुगं चुम्बितं चञ्चरीकैस्तत्त्रासोल्लासलीलाः किसलयमनसा पाणयः कीरदष्टाः।  
तल्लोपायालपन्त्यः पिकनिनदधिया ताडिताः काकलोकैरित्थं चोलेन्द्रसिंह त्वदरिमृगदृशां नाप्यरण्यं शरण्यम्॥ 25 ॥  
## जगद्देवः
चक्रः पप्रच्छ पान्थं कथय मम सखे नास्ति स क्वापि देशो वस्तुं नो यत्र रात्रिर्भवति भुवि खगायेति स प्रत्युवाच। नीते मेरौ समाप्तिं कनकवितरणैः श्रीजगद्देवनाम्ना सूर्येऽनन्तर्हितेऽस्मिन्कतिपयदिवसैर्वासराद्वैतसृष्टिः॥ 26 ॥  
## जनकः
ज्याघातः कार्मुकस्य श्रयति करतलं कण्ठमोंकारनादस्तेजो भाति प्रतापाभिधमवनितले ज्योतिरात्मीयमन्तः।  
राज्यं सिंहासनश्रीः शममपि परमं वक्ति पद्मासनश्रीर्येषां ते यूयमेते निमिकुलकुमुदानन्दचन्द्रा नरेन्द्राः॥ 27 ॥  
## दलपतिरायः
चन्द्रं चन्द्रार्धचूडं चतुरुदधिचयं चन्द्रिकां चन्द्रकान्तं चार्वङ्गीलोचनान्तं चमरसहचरीबालभारोच्चयं च।  
खर्वीकुर्वन्ति दर्वीकरतिलकमपि ध्वस्तगुर्वीतिभीति स्वर्वीथिप्रस्थितास्ते [^1]दलपतिगृहिणी त्वद्यशस्तोमसोमाः॥ 28 ॥  
  
[^1]: दलपतिरायः कश्चिन्नृपस्तत्पत्नीसम्बोधनम्.

## दशरथः
चिरादक्ष्णोर्जाड्यं शमयति समस्तासुरवधूकचाकृष्टिक्रीडाप्रसभसुभगंभावुकभुजः।  
त्रिलोकीजङ्घालोज्ज्वलसहजतेजा मनुकुलप्रसूतिः [^2]सूत्राम्णो विजयसहकृत्वा दशरथः॥ 29 ॥  
  
[^2]: इन्द्रस्य.

यस्योद्यद्बुजदण्डचण्डिमवलत्कोदण्डलीलायितैर्निष्पीते दनुजेन्द्रचन्द्रवदनाद्भूवल्लरीविभ्रमे।  
लक्ष्मीमस्रविपाटलक्षतमयीमालम्बते केवलं पौलोमीकरजाङ्कुरव्यतिकरादाखण्डलीयं वपुः॥ 30 ॥  
## दिल्लीन्द्रचूडामणिः
राजेति क्षणदाकरं विजयते दानोरुलक्ष्मीरिति स्वर्नागं बहुवाहिनीपतिरिति क्षीरोदमास्कन्दति।  
दुर्गाधीश इति स्फुटं पुररिपुं विद्वेष्टि भोगोद्भटश्रीरित्यर्हति वासुकिं स्वयशसा दिल्लीन्द्रचूडामणिः॥ 31 ॥  
## नाना
जयश्रियः कृपाणीयं वेणी नानाख्यभूपतेः।  
अस्यां करगृहीतायामसावभिमुखी तव॥ 32 ॥  
## निजामशाहः
नृपतिनिजाम तवाद्भुतचरणार्पणबहलपीडाभिः।  
रचयति बहिरिव रसनामरुणध्वजकैतवादवनिः॥ 33 ॥  
धरणिधर निजामशाह युष्मत्करकरवालकरालकालसर्पः।  
द्विषदसुपवनं निपीय पीनो दिशि दिशि मुञ्चति कञ्चुकं यशस्ते॥ 34 ॥  
अटत्कटकघोटकप्रकटटापटङ्कारवच्चटच्चटदिति स्फुटं स्फुटति मेदिनी कर्परम्।  
निजामधरणीपतौ वलति कौतुकाडम्बरादिदं भुवनमण्डलं दरदरीदरीदर्यहो॥ 35 ॥  
क्षोणीकाम निजामशाह भवतः प्रौढैः प्रतापानलैर्द्रागेव द्रवरूपतामुपगते चामीकराणां चये।  
भ्रश्यद्वासवधामधोरणि मुहुर्मज्जद्ग्रहग्रामणि त्रस्यत्कामिनि निः-पतद्वनितलं मेरोः समुन्मीलति॥ 36 ॥  
क्षोणीकाम निजाम तावकभुजं लब्ध्वा भुजङ्गीश्वरं जानीमः करवालकालभुजगी किं नाम गर्भिण्यभूत्।  
मत्तेभेन्द्रविभिन्नकुम्भविदलन्मुक्ताकलापच्छलादच्छामण्डपरम्परामधिरणं सूते स्फुरन्ती मुहुः॥ 37 ॥  
वाहव्यूहखुरक्षतां वसुमतीं सम्वीक्ष्य मूर्च्छावतीं भेरीझाङ्कृतिचञ्चलेन पयसा वाराम्निधिः सिञ्चति।  
दिग्बाला तनुते निजामनृपतेर्वातं पताकांशुकैर्धूलीधोरणिरश्विनीसुतमिव प्रष्टुं दिवं धावति॥ 38 ॥  
विद्वद्गोष्ठीगरिष्ठ प्रतिभटदमन श्रीनिजाम प्रतीमः कृत्वा त्वत्कीर्तिगाथां वहति गणविधिं पद्मयोनिः कठिन्या।  
वक्रालेखा गुरूणाममृतकरकलां कुञ्चुमल्लीमरालाः शुद्धा लेखा लघूनां बिसभुजगनभोनिम्नगादन्तिदन्ताः॥ 39 ॥  
अङ्गाः सञ्जातभङ्गाद्यनवनवसतिप्राप्तरङ्गाः कलिङ्गास्तैलङ्गाः स्वर्गगङ्गाभिषवणमतयः शीर्यदङ्गाश्च वङ्गाः।  
लाटाः स्विद्यल्ललाटाः पदगमनदृढाः श्वासलोलाश्च चोला जायन्ते श्रीनिजाम पृथुरण भवतः प्रौढनिःसाणनादात्॥ 40 ॥  
## नृसिंहः
आहवे जगदुद्दण्डराजमण्डलराहवे।  
श्रीनृसिंह महीपाल स्वस्त्यस्तु तव बाहवे॥ 41 ॥  
त्वयि लोचनगोचरं गते सफलं जन्म नृसिंहभूपते।  
अजनिष्ट ममेति सादरं युधि विज्ञापयति द्विषां गणः॥ 42 ॥  
कौमुदीव तुहिनाम्शुमण्डलं जाह्नवीव [^1]शशिखण्डमण्डनम्।  
पश्य कीर्तिरनुरूपमाश्रिता त्वां विभाति नरसिंहभूपते॥ 43 ॥  
  
[^1]: चन्द्रकलाभूषणम्. हरमित्यर्थः.

[^2]गण्डाभोगे विहरति मदैः पिच्छिले[^3] दिग्गजानां वैरिस्त्रीणां नयनकमलेष्वञ्जनानि प्रमार्ष्टि[^4]।  
यद्यप्येषा हिमकरकराद्वैतसौबस्तिकी[^5] ते कीर्तिर्दिक्षु स्फुरति तदपि श्रीनृसिंह क्षितीन्द्र॥ 44 ॥  
  
[^2]: गण्डप्रदेशे.

[^3]: पङ्किले.

[^4]: प्रोञ्छति.

[^5]: स्वस्तीत्याहेत्यर्थ. अतिशुभ्रेत्यर्थ.

विद्यारत्नं सरसकविता यानरत्नं तुरङ्गो वाञ्छारत्नं परमपदवी भोगरत्नं मृगाक्षी।  
स्रोतोरत्नं विबुधतटिनी मासरत्नं वसन्तो भूभृद्रत्नं कनकशिखरी भूपरत्नं नृसिंहः॥ 45 ॥  
निशारत्नं चन्द्रः शयनतलरत्नं शशिमुखी सभारत्नं विद्वाञ्श्रवणपुटरत्नं हरिकथा।  
कलारत्नं गानं दिविगमनरत्नं दिनकरो महीरत्नं मन्ये सपदि नरसिंहः क्षितिपतिः॥ 46 ॥  
श्रीलक्ष्मीनरसिंहसान्द्रजलदे चञ्चन्नखालीतडिद्धाम्नि च्छन्निरिपुप्रतापतपने कोपावलिं वर्षति।  
पूर्णा शोणितवाहिनी सुरमनः-सन्तापदावानलः शान्तोऽभूद्विरराम वैरिवनितासीमन्तमार्गोदयः॥ 47 ॥  
निर्यच्छोणितपूरताम्रवपुषः स्वैरं रुदन्तो मुहुर्देव श्री नरसिंह ते रिपुजना दिग्वाससो निस्त्रपाः।  
उद्गच्छज्जठरान्त्रनालसहितास्ते नूनमासन्पुनर्जन्मानो रणभूमिमातुरुदरात्तत्कालमेव च्युताः॥ 48 ॥  
देव त्वत्करुणप्रतापशिखिनो निःशेषमे[^1]धायते शत्रूणां पटलं तदीयमयशो जानामि धूमायते।  
मार्तण्डांशुलसन्नखावलिरसौ ज्वालाकलापायते दुःखानां निकरस्तथा सुमनसां सङ्घः पतङ्गायते॥ 49 ॥  
  
[^1]: इन्धनायते.

किं मध्याह्नदिवाकरोऽयमपरः किं वायमौर्वानलः किं वासौ चपलाचयः पशुपतेः किं भालनेत्रानलः।  
किं वासौ प्रलयानलः किमथवा सर्वोऽपि भौमानलः श्रीमत् सिंह भवत् प्रतापमहिमा नोदेति केषां मतिः॥ 50 ॥  
काठिन्यं कुचकुम्भयोर्नयनयोश्चाञ्चल्यमेतद्द्वयं भो ब्रह्मन् भवता कथं न पदयोरस्माकमासादितम्।  
इत्थं श्री नरसिंह ते त्रिभुवनाधीशस्य धाटीभिया कान्तारेषु मिथः पलायनपरा जल्पन्ति वैरिस्त्रियः॥ 51 ॥  
एताः संप्रति गर्भगौरवभराद्राज्ञोऽवरोधाङ्गनाः कान्तारेषु पलायितुं बत कथं पद्भ्यां भवेयुः क्षमाः।  
इत्थं चेतसि संविभाव्य सदयं वैकुण्ठकण्ठीरव त्वन्नादावलिभिः सखीभिरिव किं तद्गर्भपातः कृतः॥ 52 ॥  
स्नातस्त्वद्रिपुरक्तपाथसि यशो धौताम्बरं धारयँल्लक्ष्मीश त्वदरातिवक्त्रकमलैर्भूदेवतां पूजयन्।  
जुह्वच्चैतदसून्प्रकोपदहने युष्मत्प्रतापोदयः शत्रुच्छत्त्रधरार्थदर्पयशसां प्राणाहुतीराददे॥ 53 ॥  
कीर्तिः श्रीनरसिंह ते त्रिपथगा तत्रोदितं कैरवं चान्द्रं मण्डलमत्र नीलमिव यत्तद्भृङ्गवृन्दं किमु।  
यद्वा त्वद्दलितारिवृन्दतरुणीचित्तेन्धाग्नेः स्थलं चन्द्रस्तत्र विभाति नीलमिव यद्धूमः स मन्यामहे॥ 54 ॥  
[^2]अन्तर्विष्णोस्त्रिलोकी निवसति फणिनामीश्वरे[^3] सोऽपि शेते सिन्धोः सोऽप्येकदेशे तमपि चुलुकयां कुम्भयोनिश्चकार।  
धत्ते [^4]खद्योतलीलामयमपि नभसि श्रीनृसिंह क्षितीन्द्र त्वत्कीर्तेः कर्णनीलोत्पलमिदमपि च प्रेक्षणीयं विभाति॥ 55 ॥  
  
[^2]: विष्णोरुदरे.

[^3]: शेषे.

[^4]: ज्योतिरिङ्गणः.

नृत्यद्भर्गाट्टहास[^5]प्रचय[^6]सहचरैस्तावकीनैर्यशोभिर्धावल्यं नीयमाने त्रिजगति परितः श्रीनृसिंह क्षितीन्द्र।  
[^7]नेदृग्यद्येष नाभीकमलपरिमलप्रौढिमासादयिष्यद्देवानां नाभविष्यत्कथमपि कमलाकामुकस्यावबोधः॥ 56 ॥  
  
[^5]: विस्तारस्य.

[^6]: सदृक्षैः.

[^7]: कीर्तिवच्छुक्ल इत्यर्थः.

श्रीमद्वैकुण्ठकण्ठीरव तव निनदाकर्णनत्रासधावच्छक्रेभोद्भिन्नगण्डस्थलविगलदतिस्वच्छमुक्तामणीनाम्।  
माला तारावलीयं विलसति च पतद्दानपाथः पयोधिर्नो चेत्क्वत्या नु तारावलिरथ लवणः सागरोऽसौ कुतस्त्यः॥ 57 ॥  
द्विर्भावः पुष्पकेतोर्विबुधविटपिनां पौनरुक्त्यं विकल्पश्चिन्तारत्नस्य वीप्सा तपनतनुभुवो वासवस्य द्विरुक्तिः।  
द्वैतं देवस्य दैत्याधिपमथनकलाकेलिकारस्य कुर्वन्नानन्दं कोविदानां जगति विजये श्रीनृसिंहः क्षितीन्द्रः॥ 58 ॥  
## परशुरामः
आदर्शाय शशाङ्कमण्डलमिदं हर्म्याय हेमाचलं दीपाय द्युमणिं महीमिव कथं नो भिक्षवे दत्तवान्।  
दित्सापल्लवितप्रमोदसलिलव्याकीर्णनेत्राम्बुजो जानीमो भृगुनन्दनस्तदखिलं न प्रायशो दृष्टवान्॥ 59 ॥  
गोत्राचारविचारपारगतया वृद्धाभिरादिष्टया मात्रा वस्तुषु तेषु तेषु पुरतः प्रस्तारितेषु क्रमात्।  
अन्नप्राशनवासरे सरभसं वक्षोभरोत्सर्पिणा येनात्तं धनुरीक्षिताश्च सपदि क्षत्रावतंसा दिशः॥ 60 ॥  
तन्वन्ती तिमिरद्युतिं कृतवती प्रत्यर्थिचक्रव्यथामेषा भार्गव तावकी विजयते निस्त्रिंशधारा निशा।  
युद्धक्रुद्धविपक्षपक्षविदलत्कुम्भीन्द्रकुम्भस्थलभ्रश्यन्मौक्तिककैतवेन परितस्तारावलीं वर्षति॥ 61 ॥  
## पाण्ड्यः
तवाङ्गणे सुन्दर वीर पाण्ड्य मतंगजाः शृङ्खलिनो विभान्ति।  
आवासदानादरिभूपतीनामाशान्तशैला इव सापराधाः॥ 62 ॥  
विन्ध्याद्रिः करसाधनी निरुपमो रत्नाकरः कोशभृत्सौगन्धी मलयाचलः परिचराः सर्वेऽपि विद्याधराः।  
विश्वाशापरिपूरणं वितरणं देशोऽप्यहो दक्षिणः पाण्ड्याखण्डल वीर पाण्ड्य भवतः किं किं न लोकोत्तरम्॥ 63 ॥  
एतद्दन्तिबलैर्विलोक्य निखिलामालिङ्गिताङ्गीं भुवं संग्रामाङ्गणसीम्नि जंगमगिरिस्तोमभ्रमाधायिभिः।  
पृथ्वीन्द्रः पृथुरेतदुग्रसमरप्रेक्षो[^1]पनम्रामरश्रेणीमध्यचरः पुनः क्षितिधरक्षेपाय धत्ते धियम्॥ 64 ॥  
  
[^1]: उपगतानाम्.

## पारसीकक्षितीशः
यदपि कटकयात्रारोधि पाथोधिना ते दिशि दिश मम पत्या पारसीकक्षितीश।  
तदपि कुरु मुधा नो जीवितान्तं नितान्तं कथयति बहुभार्यं नैकनारीवियोगः॥ 65 ॥  
## पृथ्वीराजः
मन्दश्चन्द्रकिरीटपूजनसे तृष्णा न कृष्णार्चने स्तम्भः शंभुनितम्बिनीप्रणतिषु व्यग्रो न धातुर्गृहे।  
अस्माकं परमर्दनोऽस्ति वदने न्यस्तेन संरक्षितः पृथ्वीराजनरेश्वरादिति तृणं तत्पत्तने पूज्यते॥ 66 ॥  
## बङ्गालिदासः
बङ्गालिदास भवतः शुभनामवर्णाः पञ्चेषुपञ्चविशिखन्ति नितम्बिनीषु।  
प्राणन्ति बन्धुषु विरोधिषु पाण्डवन्ति देवद्रुमन्ति कविपण्डितमण्डलीषु॥ 67 ॥  
## बल्लालः
बल्लाल क्षोणिपाल त्वदहितनगरे संचरन्ती किराती कीर्णान्यालोक्य रत्नान्यु[^2]रुतरखदिराङ्गारशङ्काकुलाङ्गी।  
मुक्त्वा श्रीखण्डखण्डं तदुपरि मुकुलीभूतनेत्रा धमन्ती श्वासामोदानुयातैर्मधुकरनिकरैर्धूमशङ्कां बिभर्ति॥ 68 ॥  
  
[^2]: महती.

## बाङ्गालक्षोणिपालः
आग्नेयास्त्रप्रवीणप्रबलमृगभटाः शत्रुसंक्षोभदक्षा यस्य प्रौढप्रतापानलबहलशिखास्विन्धनत्वं प्रयान्ति।  
सोऽयं प्राचीपयोधिप्रहितकरततीतूर्णसंपूर्णकोपो बाङ्गालक्षोणिपालस्त्रिभुवनजनतागीतकीर्तिप्ररोहः॥ 69 ॥  
## बीसलः
आ विन्ध्यादा हिमाद्रेर्विरचितविजयस्तीर्थयात्राप्रसङ्गादुद्ग्रीवेषु प्रहर्षान्नृपतिषु विनमत्कन्धरेषु प्रपन्नः।  
आर्यावर्तं यथार्थं पुनरपि कृतवान्म्लेच्छविच्छेदनाभिर्देवः शाकंभरीन्द्रो जगति विजयते बीसलः क्षोणिपालः॥ 70 ॥  
## भावसिंहः
यस्याग्निः कोपपुञ्जे वसति खुरपुटे वाजिनां गन्धवाहो लक्ष्मीः सस्नेहदृष्टौ कमठकुलमणेर्वाचि वाचामधीशा।  
रौक्षे कौक्षेयकाग्रे क्षपितरिपुगणे कोपनोऽसौ कृतान्तः कस्तं श्रीभावसिंहं प्रबलमखभुजामाश्रयं नाश्रयेत॥ 71 ॥  
## भीमः
रुधिरविसरप्रसाधितकरालकरवालरुचिरभुजपरिघः।  
झटिति भ्रुकुटिविटङ्कितललाटपट्टो विभाति नृपभीमः॥ 72 ॥  
## भैरवः
धनानि विद्वत्कविमण्डलीषु पञ्चेषुबाणानपि कामिनीषु।  
वर्षन्ति वज्राण्यरिधोरणीषु श्रीभैरवक्षोणिमणेः कटाक्षाः॥ 73 ॥  
## भोजः
त्वच्चित्ते भोज निर्व्याजं द्वयं तृणकणायते।  
क्रोधे विरोधिनां सैन्यं प्रसादे कनकोच्चयः॥ 74 ॥  
भोज त्वद्दानपाथोधौ दरिद्रस्य निमज्जतः।  
न कोऽपि हि भुजालम्बं दत्ते मेऽभयदायकम्॥ 75 ॥  
निजानपि गजान्भोजं ददानं प्रेक्ष्य पार्वती।  
गजेन्द्रवदनं पुत्रं रक्षत्यथ पुनः पुनः॥ 76 ॥  
प्रतापभीत्या भोजस्य तपनो मित्त्रतामगात्।  
और्वो वाडवतां धत्ते तडित्क्षणिकतां श्रिता॥ 77 ॥  
भोज त्वत्कीर्तिकान्ताया नभोभालस्थिलं महत्।  
कस्तूरीतिलकं राजन्गुणागारं विराजते॥ 78 ॥  
अस्य श्रीभोजराजस्य द्वयमेव सुदुर्लभम्।  
शत्रूणां शृङ्खलैर्लोहं ताम्रं शासनपत्त्रकैः॥ 79 ॥  
धारेश त्वत्प्रतापेन पराभूतस्त्विषां पतिः[^1]।  
सुवर्णपात्रव्याजेन देव त्वामेव सेवते॥ 80 ॥  
  
[^1]: सूर्यः.

त्वद्यशोजलधौ भोज निमज्जनभयादिव।  
सूर्येन्दुबिम्बमिषतो धत्ते कुम्भद्वयं नभः॥ 81 ॥  
शुक्तिद्वयपुटे भोज यशोब्धौ तव रोदसी।  
मन्ये तदुद्भवं मुक्ताफलं शीतांशुमण्डलम्॥ 82 ॥  
अद्य धारा सदाधारा सदालम्बा सरस्वती।  
पण्डिता मण्डिताः सर्वे भोजराजे भुवं गते॥ 83 ॥  
श्रीभोज साम्यं तव कल्पवृक्षः सदा वदान्योऽपि कथं प्रयाति।  
यतो भवद्दानसुपुष्टविप्रहव्येन कुक्षिंभरिरस्य भर्ता[^1]॥ 84 ॥  
  
[^1]: इन्द्रः.

भोजप्रतापं तु विधाय धात्रा शेषैर्निरस्तैः परमाणुभिः किम्।  
हरेः करेऽभूत्पविरम्बरे च भानुः पयोधेरुदरे कृशानुः॥ 85 ॥  
भोजप्रतापाग्निरपूर्व एष जागर्ति भूभृत्कटकस्थलीषु।  
यस्मिन्प्रविष्टे रिपुपार्थिवानां तृणानि रोहन्ति गृहाङ्गणेषु॥ 86 ॥  
यथा यथा भोजयशो विवर्धते सितां त्रिलोकीमिव कर्तुमुद्यतम्।  
तथा तथा मे हृदयं विदूयते प्रियालकालीधवलत्वशङ्कया॥ 87 ॥  
पन्थाः संहर दीर्घतां त्यज निजं तेजः कठोरं रवे श्रीमन्विन्ध्यगिरे प्रसीद सदयं सद्यः समीपे मव।  
इत्थं दूरपलायनश्रमवतीं दृष्ट्वा निजप्रेयसीं श्रीमद्भोज तव द्विषः प्रतिदिनं जल्पन्ति मूर्च्छन्ति च॥ 88 ॥  
धाराधीश धरामहेन्द्रगणनाकौतूहली[^2] यामयं वेधास्त्वद्गणने चकार [^3]खटिकाखण्डेन रेखां दिवि।  
सैवेयं त्रिदशापगा समभवत्त्वत्तुल्यभूमीधराभावात्तु त्यजति स्म सोऽयमवनीपृष्ठे तुषाराचलः॥ 89 ॥  
  
[^2]: कुतूहलविशिष्टः.

[^3]: कठिनीशकलेन.

राजन्मुञ्जकुलप्रदीप सकलक्ष्मापालचूडामणे युक्तं संचरणं तवाद्भुतमणिच्छत्त्रेण रात्रावपि।  
मा भूत्त्वद्वदनावलोकनवशाद्व्रीडाभिनम्रः शशी मा भूच्चेयमरुन्धती भगवती दुःशीलताभाजनम्॥ 90 ॥  
छन्नं सैन्यरजोभरेण भवतः श्रीभोजदेव क्षमारक्षादक्षिण दक्षिणक्षितिपतिः प्रेक्ष्यन्तरिक्षं क्षणात्।  
निःशङ्को निरपत्रपो निरनुगो निर्बान्धवो निःसुहृन्निःस्त्रीको निरपत्यको निरनुजो निर्हाटको निर्गतः॥ 91 ॥  
मुक्ताः [^4]केलिविसूत्रहारगलिताः संमार्जनीभिर्हृताः[^5] प्राप्ताः प्राङ्गणसीम्नि मन्थरचलद्बालाङ्घ्रिलाक्षारुणाः।  
दूराद्दाडिमबीजशङ्कितधियः कर्षन्ति केलीशुका यद्विद्वद्भवनेषु भोजनृपतेस्तत्त्यागलीलायितम्॥ 92 ॥  
  
[^4]: सुरतक्रीडायां विच्छिन्नसूत्राद्धाराद्गलिताः.

[^5]: अपसारिताः.

विद्वद्वृन्दगुणानुरूपविभवत्यागैककल्पद्रुमे स्वर्गे वासिनि भोजराजनृपतौ विद्यानवद्यात्मनि।  
दातारो भुवि नैव भूमिवलये मा सन्तु किं तावता ज्ञातारोऽपि न सन्ति हन्त नितरामेतावता दूयते॥ 93 ॥  
स्पृष्टाकृष्टासिपिष्टोत्कटकरटिघटाकुम्भकूटावटान्तर्निष्ठ्यूतासृक्तटिन्यास्तटनिकटरटत्कोणपादाट्टहासः।  
भोजेन्द्र त्वद्रणक्ष्माक्षतभटविकटोरःस्थलत्रोटकुष्यद्गृध्रौघत्रोटिकोटिप्रकटचटचटाशब्दरौद्रोऽभवद्द्राक्॥ 94 ॥  
भो भोः श्रीभोजदेवं श्रयति विनयतः शत्रवः क्षत्रवर्गाः प्राणत्राणाय नौका न भवति भवतां क्वाप्यरण्यं शरण्यम्।  
मत्वा मातङ्गकुम्भद्वितयमिति पुरा क्रूरवृत्तिर्भिनत्ति क्रुद्धः शुद्धान्तकान्ताकुचकलशयुगं रंहसा सिंहशावः॥ 95 ॥  
नीरक्षीरे गृहीत्वा सकलखगपतीन्याति [^1]नालैकजन्मा चक्रं धृत्वा कराब्जे सकलजलनिधींश्चक्रपाणिर्मुकुन्दः।  
सर्वानुद्धृत्य शैलान्दहति पशुपतिर्भालनेत्रेण पश्यन्व्याप्ता त्वत्कीर्तिकान्ता सकलवसुमती भोजराज क्षितीन्द्र॥ 96 ॥  
  
[^1]: ब्रह्मा.

स्वर्गाद्गोपाल कुत्र व्रजसि सुरमुने भूतले कामधेनोर्वत्सस्यानेतुकामस्तृणचयमधुना मुग्ध दुग्धं न तस्याः।  
श्रुत्वा श्रीभोजराजप्रचुरवितरणं व्रीडशुष्कस्तनी सा व्यर्थो हि स्यात्प्रयासस्तदपि तदरिभिश्चर्वितं सर्वमुर्व्याम्॥ 97 ॥  
कूर्मः पातालगङ्गापयसि विहरतां तत्तटीरूढमुस्तामादत्तामादिपोत्री शिथिलयतु फणामण्डलं कुण्डलीन्द्रः।  
दिङ्मातङ्गा मृणालीकवलनकलनां कुर्वतां पर्वतेन्द्राः सर्वे स्वैरं चरन्तु त्वयि वहति विभो भोज देवीं धरित्रीम्॥ 98 ॥  
## मणिपालः
प्रामाण्यं परतो न शक्तिगणना सादृश्यलोपः सदा कार्यं चेश्वरकर्तृ नन्वनुमितौ ज्ञानं विशिष्टात्मकम्।  
सर्वं न्यायनयानुसारिविबुधे चैतन्यनाशोपमान्नश्येत्तन्मणिपाल भूप भवतो नैयायिकत्वं कुतः॥ 99 ॥  
## मल्लशाहः
मृगः प्रमीललोचनः पिकः कृतोक्तिमोचनः श्रितानतिः कृताततिर्मरालिकास्खलद्गतिः।  
निरीक्ष्यते लसन्मते सुमल्लशाह भूपते तवारिकामिनी वृथाद्भुतं हुताटवी यथा॥ 100 ॥  
पलायिता तवारिवामलोचना यदा यदा पुलिन्दनायकैः सुलिप्तकालकूटसायकैः।  
विहाय नासिकासु मौक्तिकं स्रजं च मौक्तिकीं विलुण्ठिताः पुमर्थपञ्चमेह मल्लभूपते॥ 101 ॥  
आदायादाय मुक्तास्तदनु शिखिधियादाय माणिक्यवर्गं धूमभ्रातिं वहन्त्यः स्ववदनकमलामोदलुब्धालिवृन्दे।  
पक्तुं भिल्ल्यः प्रवृत्ताः सरभसमसकृद्यद्द्विषत्पत्तनेषु ब्रूमः किं कीर्तिपूरं धवलितवसुधं मल्लशाहस्य तस्य॥ 102 ॥  
## माणिकः
यशःशशाङ्काभ्युदये प्रवृद्धो द्विषद्वधूनेत्रजलाम्बुराशिः।  
नष्टं हि दारिद्र्यतमो बुधानां तव क्षितौ माणिक भूमिपाल॥ 103 ॥  
सदग्रहारैर्भवता प्रदत्तैर्मदङ्गना कण्ठतटाग्रहारैः।  
श्रीमाणिकक्षोणिपते प्रतुष्टा यथा यशो गायति तद्विधेहि॥ 104 ॥  
सञ्जाते द्रवरूपतां हि रजताद्रौ स्वर्णशैले द्रुतं भूमीपालललाम माणिकविभो प्रौढैः प्रतापानलैः।  
योगेऽभूदनयोः सुपाण्डुररुचिः सा तेऽरिकान्ताजनैर्नीता स्वीयकपोलयोश्च विरहव्याजेन गोपायते॥ 105 ॥  
भोगासक्तैकचेता भयवसशुखकृद्भीतिहा स्वाश्रितानां भोगान्भव्याय यच्छञ्जगति भवनतः साधु भण्डारतिश्च।  
भूपानां ग्लानिकर्ता भटनगजयभध्वंसदेहो हि भल्लाकीर्णः श्रीमाणिकेन्द्रस्त्वमिव तव रिपुस्तत्र दम्भं प्रतीमः॥ 106 ॥  
सङ्ग्रामक्षोणिदृप्यच्चपलरिपुचमूसिन्धुकीलालमालां पीत्वा कालः कृपाणोऽम्बुद उपसमरं गर्जते वीरघोषैः।  
वर्षत्युद्दामगौरं दिशि दिशि तव भोः कीर्तिवारीभकुम्भप्रोद्यन्मुक्ताहिमाश्मच्छुरितमरिततेर्माणिकक्षोणिपाल॥ 107 ॥  
## माधवः
सत्यासक्तमना गुणाकरलताकीर्णो न दीनाश्रयोऽरिष्टद्वंसपराजयश्च सुमनोवृन्दैरलं वन्दितः।  
नानास्थानकलाप्रधानमहिमा नित्यं सदानन्दकः श्रीमान्माधव एव माधवसमः क्षोणीतले राजते॥ 108 ॥  
## मानसिंहः
काञ्चीं काञ्ची न धत्ते कलयति न दृशा केलितल्पं कलिङ्गी सिन्दूरं दूर एव क्षिपति करतलन्यस्तमान्ध्री पुरन्ध्री।  
सौराष्ट्री मार्ष्टि भूयः सपदि नयनयो रक्तता रक्तिमानं कार्णाटी कर्णिकायां मलिनयति मनो मानसिंहप्रयाणे॥ 109 ॥  
## मालवाखण्डलः
पर्यङ्को राजलक्ष्म्या हरितमणिमयः पौरुषाब्धेस्तरङ्गः सङ्ग्रामत्रासताम्यन्मुरलपतियशोहंसनीलाम्बुवाहः।  
भग्नपत्यर्थिवंशोल्बणविजयकरिस्नानदानाम्बुपट्टः खङ्गः क्ष्मासौविदल्लः समिति विजयते मालवाखण्डलस्य॥ 110 ॥  
## मुकुन्ददेवः
करवारिरुहेण सन्धुनाने तरवारिं नृपतौ मुकुन्ददेवे।  
वरयन्त्यमरावतीतरुण्यः प्रथमं काञ्चनपारिजातमालाः॥ 111 ॥  
## मुञ्जः
लक्ष्मीर्यास्यति गोविन्दे वीरश्रीर्वीरमेष्यति।  
गते मुञ्जे यशःपुञ्जे निरालम्बा सरस्वती॥ 112 ॥  
## मुद्दाफरशाहः
आकाश प्रसर प्रसर्पत दिशस्त्वं पृथ्वि पृथ्वी भव प्रत्यक्षीकृतमादिराजयशसां युष्माभिरुज्जृम्भितम्।  
श्रीमुद्दाफरशाहपार्थिवयशोराशेः समुज्जृभणाद्बीजोच्छ्वासविदीर्णदाडिमदशां ब्रह्माण्डमारोक्ष्यति॥ 113 ॥  
## राजबहादुरः
नित्यं वृद्धिमुपैषि सङ्कलयसे सर्वाः कलाः सर्वदा सानन्दं कुमुदाकरं वितनुषे नास्ते कलङ्कस्तव।  
सर्वाशाः परिपूरयन्समुदयं धत्सेऽनिशं सर्वतो न श्रीराजबहादुरेन्द्र नृपते चन्द्राधिकस्त्वं कथम्॥ 114 ॥  
## राजेन्द्रसिंहः
मूर्ध्ना कल्याणवाही करजितवसुधः सर्वदा पूर्णकामो विख्यातः कर्णवृत्त्या वचसि न च पटुश्चित्रपाकानुभावी।  
कोषापेक्षी परस्मादुचितबहुकथः सर्वदा पूर्णलोक इत्थं राजेन्द्रसिंह त्वमिव तव रिपुस्तत्र कम्पं प्रतीमः॥ 115 ॥  
## रामचन्द्रः
एकादशरुद्राणामेका गौरीत्यनौचितीं मत्वा।  
राघव नृप तव यशसा दशापि गौरीकृता हरितः॥ 116 ॥  
त्वद्वैरिभवनलिखितां सीतामाहर्तुमुद्धृत्य।  
कपिकौणपमण्डलयोः शिवशिव भूयो भवन्ति सम्रम्भाः॥ 117 ॥  
शरासने सायकमादधाने श्रीरामभद्रक्षितिपालमौलौ।  
सुराङ्गनानां वरलालसानां वामानि नेत्राणि परिस्फुरन्ति॥ 118 ॥  
गायन्तु किन्नरगणाः सह किन्नरीभिः श्रीरामचन्द्र शिखरेषु हिमाचलस्य।  
शेषेन्दुकुन्ददलबालमृणालनालनीहारहारहरहाससितं यशस्ते॥ 119 ॥  
[^1]नालीकभङ्गकृदतीव [^2]नदीनबन्धुर्नक्षत्रपो[^3] नव[^4]सुधाविभवैकहेतुः।  
राजा किमिन्दुरपि [^5]नार्यभिमानहारी राजा परं जयति राघवसार्वभौमः॥ 120 ॥  
  
[^1]: अलीकभङ्गकृत्; [पक्षे] कमलविकासकृत्.

[^2]: अनाथबन्धुःl [पक्षे] नदीनः समुद्रस्तद्बन्धुः.

[^3]: क्षत्रियश्रेष्ठः; [पक्षे] नक्षत्रनायकः.

[^4]: वसुधैश्वर्यस्य कारणम्; [पक्षे] नवीनायाः सुधाया यो विभवस्तस्य मुख्यकारणम्.

[^5]: शत्रुमानहारी; [पक्षे] नारीणां मानहारकः.

नृपतिमुकुटरत्न त्वत्प्रयाणप्रशस्तिं प्लवगपदनमद्भूनिर्भराक्रान्तभोगः[^6]।  
लिखति दशनटङ्कैरुन्नमद्भिर्नमद्भिर्जरठकमठभर्तुः [^7]कर्परे [^8]सर्पराजः॥ 121 ॥  
  
[^6]: शरीरम्.

[^7]: कपाले.

[^8]: शेषराजः.

रघुतिलक नृपाल त्वद्द्विषत्क्षोणिपालप्रतिलसदपकीर्तिश्यामले विश्वजाले।  
भगवति भजमाने कृष्णतां शूलपाणौ किमुदधिगिरिपुत्र्यौ चक्रतुस्तन्न विद्मः॥ 122 ॥  
अधाक्षीन्नो लङ्कामयमयमुदन्वन्तमतरद्विशल्यं सौमित्त्रेरयमुपनिनायौषिधिवनम्।  
इति स्मारं स्मारं त्वदरिनगरीभित्तिलिखितं हनूमन्तं दन्तैर्दशति कुपितो राक्षसगणः॥ 123 ॥  
यदि क्षुण्णं पूर्वैरिति जहति रामस्य चरितं गुणैरैतावद्भिर्जगति पुनरन्यो जयति कः।  
स्वमात्मानं तत्तद्गुणगरिमगम्भीरमधुरस्फुरद्वाग्ब्रह्माणः कथमुपकरिष्यन्ति कवयः॥ 124 ॥  
झगिति जगतीमागच्छन्त्याः पितामहविष्टपान्महति पथि यो देव्या वाचः श्रमः समजायत।  
अथ कथमसौ मुञ्चेदेनं न चेदवगाहते रघुपतिगुणग्रामश्लाघासुधामयदीर्घिकाम्॥ 125 ॥  
लज्जा कीर्तिर्जनकतनया शैवकोदण्डभङ्गे तिस्रः कन्या निरुपमतया भेजिरे रामचन्द्रम्।  
अन्त्यापाणिग्रहणसमये ज्यायसी जातकोपा भूपैः सार्धं खलु गतवती मध्यमाथो दिगन्तान्॥ 126 ॥  
गेहे गेहे सुभग भवतो रामभद्र क्षितीश त्वामालिख्य स्वमपि सविधे सस्पृहं भावयन्त्यः।  
तस्मिन्नाकस्मिकमुपगते वल्लभे भीतिभाजः पौष्पं चापं तव करतले वेपमाना लिखन्ति॥ 127 ॥  
अहो रघुशिरोमणेरभिनवप्रतापावलिप्रचण्डकिरणप्रथाप्रसरसाध्वसादाश्वयम्।  
सुराधिपतिरम्बुदान्कमलमिन्दिरा सेवते हिमांशुरपि चन्द्रमाः सततमम्बुधौ मज्जति॥ 128 ॥  
कीर्तिः श्रीरघुवंशरत्न भवतः स्वर्वाहिनीगाहिनी दिक्पालानखिलान्परीत्य दधती पाण्योः प्रतापानलम्।  
सप्ताम्भोनिधिमण्डलान्यधिगता त्वय्येक[^1]पत्नीव्रतख्यात्यै विष्णुपदं स्पृशत्यनुदिनं शेषस्य शीर्षाण्यपि॥ 129 ॥  
  
[^1]: स्वसतीत्वव्रतज्ञापनाय दिव्यकरणं युक्तमेव. अत्रायं भावः–या हि स्त्री दिव्यं कर्तुमिच्छति सा पूर्वं गङ्गां गाहते, अपरं देवताः प्रदक्षिणीकृत्य पाण्योरनलं दधती सप्तमण्डलान्यतिक्रामति; ततो विष्णुपदं स्पृशति; तथा सर्पं कर्षति. तद्वदियं त्वत्कीर्तिरपि जलाग्निराजपदविष्णुपदसर्पस्पर्शनाख्यानि पञ्च दिव्यानि स्वसतीत्वनिर्वाहाय विधत्त इति.

कीर्तौ व्याप्तिमवेत्य वैरिवनिताबाष्पोदधेः साधनादुत्तुङ्गे पृथिवीभुजां परिवृढे शश्वद्विपक्षे स्थितम्।  
सर्वक्ष्मापतिमौलिमण्डनमणे श्रीरामचन्द्र प्रभो चित्रं पश्य तव प्रतापदहनं जानन्ति सत्तार्किकाः॥ 130 ॥  
श्रीराम त्वदनेकचित्रचरितप्रोद्दा[^2]मकीर्तिश्रुतिप्रागल्भ्या[^3]दवधूतमूर्ध्नि सकलत्रैलोक्यलोकेऽपि यत्।  
अश्रोत्राः फणिनस्तदेतदुचितं नो चेदहिस्वामिना [^4]व्याधूते शिरसि क्व भूः क्व गिरयः क्वामी दिशामीश्वराः॥ 131 ॥  
  
[^2]: उत्कटा.

[^3]: कम्पितः.

[^4]: शेषशिरोवधूनने भूमेः पात एव स्यात्ततस्तेषां गिर्यादिवस्तूनां क्वावस्थानं भवेद्यतस्तेषां भूम्याश्रितत्वात्तस्याश्च शेषाश्रितत्वादित्यर्थः.

भ्रान्त्वा भूवलयं दशास्यदमन त्वत्कीर्तिहंसी दिवं याता ब्रह्ममराल[^5]सङ्गमवशात्सा तत्र गर्भिण्यभूत्।  
पश्य स्वर्गतरङ्गिणी[^6]परिसरे [^7]कुन्दावदातं तया मुक्तं भाति विशालमण्डकमिदं शीतद्युतेर्मण्डलम्॥ 132 ॥  
  
[^5]: हंसः.

[^6]: तीरे.

[^7]: कुन्दवदुज्ज्वलम्.

ये मज्जन्ति निमज्जयन्ति च परांस्ते प्रस्तरा दुस्तरे वार्धौ वीर तरन्ति वानरभटान्सन्तारयन्तेऽपि च।  
नैते ग्रावगुणा न वारिधिगुणा नो वानराणां गुणाः श्रीमद्दाशरथेः प्रतापमहिमा सोऽयं समुज्जृम्भते॥ 133 ॥  
कीर्तिः श्रीरघुवंशदीप भवतो दूती मुरारेः प्रियां[^8] यस्मात्तुभ्यमदात्तदादि[^9] गिरिशोभूद[^1]र्धनारीश्वरः।  
ब्रह्माभूच्च[^2]तुराननः सुरपतिश्चक्षुः[^3]सहस्रं दधौ स्कन्दो [^4]मन्दमतिश्चकार न करस्पर्शं स्त्रियाः [^5]शङ्कितः॥ 134 ॥  
  
[^8]: लक्ष्मीम्.

[^9]: तदाप्रभृति.

[^1]: महेश्वरेणेत्थं तर्कितम्, यद्यहमुमां स्वपार्श्वे न स्थापयिष्यामि तदेयं कीर्तिदूती लक्ष्मीमिवापहृत्य मम कामिनीं गौरीमपि रामाय प्रदास्यतीति भिया स्वाङ्ग एव गौरी स्थापिता. तत्प्रभृत्यर्धनारीश्वरो हर इति ख्यातिः.

[^2]: ब्रह्मणा स्वपत्नीरक्षणार्थं चतसृष्वपि दिक्षु मुखानि निर्मितानीति भावः.

[^3]: यतो बहूनि चक्षूंषि मम चेद्भविष्यन्ति तदा स्वाप्सरसः प्रलोभ्यापहर्तुमागच्छन्तीं कीर्तिदूतीमवलोकयिष्यामीति भावः.

[^4]: मन्दा विवाहेऽलसा मतिर्यस्य सः

[^5]: यतश्चेदहं कृच्छ्रेण प्राक्स्त्रियं परिणएष्यामि तथापि तदपहरणे मम तस्या वियोग एव भावी, ततः किमनेन परिणयनारम्भेणेति विचारादिति भावः.

एकं [^6]काञ्चनभूधरं सुवलयं वासः [^7]सुधावारिधिं [^8]तारं [^9]तारकराजमण्डलमिदं सम्प्राप्य सत्पुण्डलम्।  
[^10]दूरस्थापि च तेन तेन सदृशं त्वां भूषणं चापरं स्त्री [^11]मानग्रहिलेव [^12] याचतितरां श्रीराम कीर्तिस्तव॥ 135 ॥  
  
[^6]: ममैकः काञ्चनगिरिर्दक्षिणे करे कटकोऽस्ति, वामे तु न किमपीत्येकनेत्राञ्जनवन्न शोभेते पाणी, अतोऽपरं तादृशं वलयाख्यं भूषणं मह्यं देहीति प्रार्थयते.

[^7]: यतो न ह्येकं वास उपर्यधश्चाङ्गे परिधातुं शक्यते.

[^8]: उज्ज्वलम्.

[^9]: इदमेकं तारकाणां राजा चन्द्रस्तस्य मण्डलं सत्कुण्डलमेकस्मिन्कर्णे सम्प्राप्य तत्सममपरकुण्डलं द्वितीयकर्णार्थं याचति.

[^10]: दिक्पर्यन्तं प्राप्तापि.

[^11]: स्त्रिया यो मानः स्वपतिसौभाग्यसुरूपत्वादिगर्वस्तेन ग्रहिला ग्रहगृहीता.

[^12]: अन्यापि या मानिनी मानग्रहगृहीता भवेत्सा विदेशस्थापि पतिं प्रभविष्णुं तत्तद्वस्तुं याचते यद्भूमण्डलेऽपि नाप्यते तथेयं कीर्तिरप्यपरं भूषणं याचत इत्यर्थः.

सङ्ग्रामो दिवसायते[^13] तव भुजः [^14]पूर्वाचलेन्द्रायते त्वत्क्रोधोऽप्य[^15]रुणायते तव लसच्छौर्यं [^16]प्रकाशायते।  
त्वद्वैरी तिमिरायते[^17] तदबलाहृत्सूर्य[^18]कान्तायते त्वत्कीर्तिः[^19]कमलायते रघुपते त्वत्खड्ग[^20]चण्डद्युतेः॥ 136 ॥  
  
[^13]: यथा दिवसे सूर्यः प्रभाप्रगल्भतामुपैति तथा त्वत्खड्गभानुरपि सङ्ग्रामे स्वस्पष्टतां प्रकटयतीत्यर्थः.

[^14]: यथा भानुरुदयाचले भासते तथा चासौ त्वद्भुजे भासत इत्यर्थः.

[^15]: यथारुणो रक्तवर्णोऽग्रे प्रादुर्भवति तथा क्रोधोऽपि रक्तमुखनेत्रादिना प्रादुर्भवतीत्यर्थः.

[^16]: यथा सूर्यस्योदये सर्वत्र प्रकाशः प्रसरति तथा त्वत्खड्गभानोरुदये तव शौर्यं स्पष्टमुदेतीत्यर्थः.

[^17]: यथा सूर्योदये तमांसि नाशमायान्ति तथा त्वत्खड्गभानूदये तव वैरिणो दिगन्तगामिनो भवन्तीत्यर्थः.

[^18]: यथा भानोरुदये सूर्यकान्तमणिषु महांस्तापः सञ्जायते तथा चैतदुदये सति वैरिस्त्रीहृदयेषु महान्पश्चात्तापो भवतीत्यर्थः.

[^19]: यथा भानोरुदये कमलानि विकस्वराणि भवन्ति तथा त्वत्खड्गभानोरुदये त्वत्कीर्तिर्विकासमुपैतीत्यर्थः.

[^20]: तिग्मांशुत्वात् खड्गस्य सर्वथा सूर्योपमत्वमस्तीति शेषः.

अस्माकं [^1]परमन्दिरस्य चरितं यद्यप्यवाच्यं भवेत्स्वामी त्वं [^2]कथयामि तेन भवतः किञ्चित् प्रियादूषणम्।  
श्रीमद्राम नृप त्वया रणमुखे पाणिग्रहः सादरं यस्याः सासिलता परस्य हृदये दृष्टा [^3]लुठन्ती मया॥ 137 ॥  
  
[^1]: परस्त्रियाः.

[^2]: यतो भक्ताः स्वस्वामिनः कथमपि हानिं सोढुमक्षमाः. स्त्रीदुर्लक्षणं तु परमपमानकारणमतो ब्रवीमीत्यर्थः.

[^3]: यथा काचित्पाणिगृहीति परपुरुषस्य हृदये विलासं कुर्यात्तदा तस्या असतीत्वलक्षणेन पुरुषस्य महद्दूषणं लग्नं भवेत्.

सत्यं सा [^4]बहुरूपिणी समभवत्सि[^5]द्धिस्वरूपा [^6]भवत्कीर्तिः श्रीरघुवंशरत्न विमला जागर्ति विश्वोदरे।  
क्ष्मापारे रिपुमन्दिरे नृपपुरे रत्नाकरे निर्झरे कान्तारे गिरिशेखरे विषधरागारे तथैवाम्बरे॥ 138 ॥  
  
[^4]: नानारूपत्वे विश्वव्यापिन्यभूदिति भावः.

[^5]: अणिमाद्यष्टसिद्धिमती.

[^6]: यथा योगिनी सिद्धा गिरिदर्यादिषु स्वकामचारिणी भवेत्तथा त्वत्कीर्तिरपीति भावः.

गर्वावेशविशालरावणभुजप्रोद्य[^7]त्प्रतापानलज्वाला[^8]जालनवा[^9]म्बुदः कथमसौ सीतापतिर्वर्ण्यते।  
यस्यारातिनृपाः कृपाणजलधौ मग्नाः पुरो गौरवादत्युच्चैर्गतयो [^10]भवन्ति च पुनर्भित्त्वा रवेर्मण्डलम्॥ 139 ॥  
  
[^7]: देदीप्यमानाः.

[^8]: समूहः.

[^9]: अन्योऽप्यनलोऽम्बुदेन शाम्यते यथा तथा तत्प्रतापाग्निरपि रामेण शामित इति भावः.

[^10]: स्वर्गयायिनो भवन्ति. अन्यो हि यो जलधौ निमग्नो भवति स च नीचैर्गतिरेव भवतीति प्रसिद्धम्.

भीमं यज्जलधिं जवेन हनुमानुल्लङ्घ्यलङ्कां गतो यच्चाशोकमहावनं दलितवानक्षं च यत्क्षुण्ण[^11]वान्।  
सीतोपायनमौलिरत्नसहितः प्राप्तश्च यस्त्वामसौ तत्राप्येष भवत्प्रतापमहिमा निर्यन्त्रणः[^12] कारणम्॥ 140 ॥  
  
[^11]: मारितवान्.

[^12]: अस्खलितः.

धत्ते नायक राम तावकयशो [^13]रामे शशाङ्के [^14]मरुद्वाहे [^15]स्वर्गगजे हरे फणिपतौ वाण्यां वृषे भे[^16] रुचिम्।  
अन्येषां तु [^17]तदम्बरे [^18]तदहिते तद्व्यञ्जने तन्मदे तत्कण्ठे च तदीक्षणे तदलके [^19]तत्प्रोथके [^20]तत्पथे॥ 141 ॥  
  
[^13]: बलभद्रे.

[^14]: उच्चैःश्रवसि.

[^15]: ऐरावते.

[^16]: नक्षत्रे.

[^17]: रामवस्त्रे.तद्वस्त्रस्य नीलत्वादिति भावः.

[^18]: चन्द्रशत्रौ. राहावित्यर्थः.

[^19]: वृषनासिकायाम्.

[^20]: नक्षत्रपथे. आकाश इत्यर्थः.

श्रीमन्नायक रामभद्र भवतः पाणौ कृपाणं रणे दृष्ट्वा यद्यदभूदरिक्षितिभुजां तत्तत्समाकर्णय।  
अङ्गे वेपथुरन्धता नयनयोर्वक्त्रे [^21]तृणं भूयसी भीतिश्चेतसि वाचि संस्तुतिकथा [^22]हस्तद्वयं मस्तके॥ 142 ॥  
  
[^21]: येषां मुखे तृणं दृश्यते ते शूरा अपि गोवदवध्या इति भावः.

[^22]: शिरसि करद्वयं त्वत्प्रणामार्थं कृतवन्त इत्यर्थः.

आकृष्टे कवचादहीन्द्ररसनाकल्पे[^23] कृपाणे त्वया श्रीमन्नायक रामचन्द्र भवतः प्रत्यर्थिनां वेश्मसु।  
[^1]गाहन्ते सहसा लुलायचम[^2]रीशा[^3]र्दूलशा[^4]खाचरीयक्षोरक्षशृगाल[^5]कोलश[^6]लभृद्भ[^7]ल्लूकभिल्लादयः॥ 143 ॥  
  
[^23]: सदृशे.

[^1]: तन्मन्दिराणां शून्यत्वेन वनचरतिरश्चां तत्र प्रवेशस्यानिवार्यत्वादिति भावः.

[^2]: वनगावः.

[^3]: व्याघ्राः.

[^4]: वानर्यः.

[^5]: शूकराः.

[^6]: शल्यकाः.

[^7]: ऋक्षाः.

रेफ [^8]व्यञ्जनराजता तव तवाकार प्रकर्षः स्वरेष्वन्त्यस्यापि मकार विस्फुरति ते [^9]वर्गाक्षरेष्वादिता।  
यैः सम्भूय निगद्यते रघुकुलालङ्कारहीराङ्कुरो देवः क्षोणिसुतापयोधरतटीशृङ्गारहारो हरिः॥ 144 ॥  
  
[^8]: व्यञ्जनेषु श्रेष्ठत्वम्.

[^9]: कखगादिषु.

स्वेदाम्भःकणमण्डलानि खुरली[^10]खेलोद्भवान्यन्वहं तद्बाह्वो [^11]रसयन्महाबल इति ख्यातिं गतो [^12]मारुतः।  
तं चास्वाद्य मुहुः सहस्रफणिताशाली बलीया[^13]नहिर्धत्ते कोमलकोमलैरपि फणैः श्रीरामचन्द्र स्थिराम्[^14]॥ 145 ॥  
  
[^10]: शस्त्राभ्यासः.

[^11]: आस्वादयन्.

[^12]: यदा त्वया वैरिणो हतास्तदा त्वद्भुजयोः परिश्रमजः स्वेद उत्पन्नस्तच्छोषणाद्वायुर्महाबलोऽभूदिति भावः.

[^13]: शेषः.

[^14]: पृथ्वीम्.

श्रीरामे मृगयां गतेऽपि धनुषा बाणे समारोपितेऽप्याकर्णान्तगतेऽथ मुष्टिगलितेऽप्येणाङ्घ्रिलग्नेऽपि च।  
 न त्रस्तं न पलायितं न चकितं नोत्कम्पितं न द्रुतं मृग्या मद्वशगं करोति दयितं कामोऽयमित्याशया॥ 146 ॥  
गाम्भीर्येण महोदयेन शरणत्राणेन मर्यादया सर्वाशापरिपूरणेन महता स्थैर्येण धैर्येण च।  
राम त्वामनुकर्तुमिच्छतितरां वारांनिधिः किं त्वसौ पीतो वानरलङ्घितः प्रमथितो बद्धः श्रिया त्याजितः॥ 147 ॥  
देव श्रीनृप रामचन्द्र भवतो दिग्जैत्रयात्रोत्सवे धावद्वीरतुरङ्गचञ्चलखुरक्षुण्णक्षमामण्डलात्।  
वातोद्भूतरजोमिलत्सुरनदीसञ्जातपङ्कस्थलीदूर्वाचुम्बनचञ्चवो हरिहयास्तेनैव [^15]वृद्धं दिनैः॥ 148 ॥  
  
[^15]: दूर्वाङ्कुरभक्षणे रता अरुणेन प्रेरिता अपि न तूर्णं प्रयान्ति किं तु शनैरेव. अत एव ग्रीष्मर्तौ महान्तो दिवसा जायन्त इति भावः.

साधर्म्येण कथं [^16]गृणन्तु यमुनावेणीं कृपाणीं च ते श्रीमद्राम चमूवरेण्य भवतो वाग्ब्रह्मसिद्धान्तिनः।  
नाकृष्टां हलिना न कालियवशात्क्रूरां न धाराजडां न [^17]च्छायाजनितां न [^18]वक्त्रबहुलां न [^19]प्राप्तभङ्गां क्वचित्॥ 149 ॥  
  
[^16]: कथयन्तु.

[^17]: छाया सूर्यभार्या.

[^18]: पानीयवाहाः.

[^19]: जाततरङ्गाम्.

आबाल्यं पतिरेष मे जगदिदं जानाति तत्त्वं पुनर्भूर्मध्ये समुपागता तदपि ते विख्यायते यः पतिः।  
वृद्धा नास्य गृहे वसामि सुचिरं तिष्ठन्स्थिरात्रेति तन्मात्सर्यादिव राम भूप भवतः कीर्तिर्दिगन्तं गता॥ 150 ॥  
का शृङ्गारकथा कुतूहलकथा गीतादिकानां कथा माद्यद्दन्तिकथा तुरङ्गमकथा कोदण्डदीक्षाकथा।  
एकैवास्ति परं पलायनकथा त्वद्वैरिभूमीभुजां देव श्रीरघुनाथ नाथ जगति स्वप्नेऽपि नान्या कथा॥ 151 ॥  
त्वं चेत्कल्पतरुर्वयं सुमनसस्त्वं चेत्सुधात्मा कलाः सम्पूर्णा वयमीश्वरो यदि भवान्स्वच्छा विभूतिर्वयम्।  
सम्पूर्णः कमलाकरो यदि भवाञ्श्रीराजहंसा वयं स्वामिंस्त्वं शृणु रामचन्द्र नृपते किं किं न तेऽङ्गं वयम्॥ 152 ॥  
बालक्रीडनमिन्दुशेखरधनुर्भङ्गावधि प्रह्वता ताते काननसेवनावधि कृपा सुग्रीवसख्यावधि।  
आज्ञा वारिधिबन्धनावधि यशो लङ्केशनाशावधि श्रीरामस्य पुनातु लोकवशता जानक्युपेक्षावधि॥ 153 ॥  
त्वत्कीर्तिर्धनिका धनं मधुरिमा तस्याधमर्णा सुधा शीतांशुः प्रतिभूस्तदर्थनकृते सैषा दिवं धावति।  
सा लीना तव वाचि राम नृपते चन्द्रो निरस्तध्वनिः शङ्कातङ्कभृदंशुकावृततनुर्नक्तं समुत्सर्पति॥ 154 ॥  
अस्त्रामास तृणं प्रियाद्रुहि तृणामास स्मरारेर्धनुर्दारामास मुनेः शिलापि नृवरामास स्वयं पादुका।  
कुल्यामास महार्णवोऽपि कपयो योधां बभूवुस्तदा पौलस्त्यो मशकांबभूव भगवंस्त्वं मानुषामासिथाः॥ 155 ॥  
उप्ता कीर्तिलता गुणैस्तव विभो सिक्ता च दानोदकैर्मेरुस्तम्भमवाप्य दिक्षु वितता प्राप्ता नभोमण्डलम्।  
धूपैस्त्वत्प्रतिपक्षलक्षवनितानिःश्वासजैर्धूपिता ऋक्षैः कोरकितेन्दुना कुसुमिता श्रीरामचन्द्र प्रभो॥ 156 ॥  
यद्बीजानि च मौक्तिकानि करिणां दन्ता यदीयाङ्कुरा यत्पत्त्राणि शरद्धना हिमगिरिर्यस्याः प्रकाण्डो महान्।  
यत्पुष्पाणिच तारका हिमरुचिर्यस्याः फलं सुन्दरं सेयं राजति रामकीर्तिलतिका ब्रह्माण्डभाण्डोदरे॥ 157 ॥  
नो ग्लानिं भजते दिने न च सुराधीशैः समापीयते नो राहुर्ग्रसते न वा मृगदृशां वक्त्रैः पराजीयते।  
नो मेघैश्च पिधीयते न च कुहूकालेऽपि संक्षीयते श्रीरामक्षितिपाल भाति जगति त्वत्कीर्तिचन्द्रः सदा॥ 158 ॥  
आकृष्टे युधि कार्मुके रघुपते वामोऽब्रवीद्दक्षिणं पुण्ये कर्मणि भोजने च भवतः प्रागल्भ्यमस्मिन्न किम्।  
वामान्यः पुनरब्रवीन्न मम भीः पृच्छाम्यहं स्वामिनं छिन्द्यां रावणवक्त्रपङ्क्तिमथवेत्येकैकमादिश्यताम्॥ 159 ॥  
अम्भः [^1]कर्दमतामुपैति सहसा पङ्कः पुनः पांसुतां रेणुर्वारणकर्णतालयुगलैर्दिक्प्रान्तनीहारताम्।  
निम्नत्वं [^1]गिरयः समं विषमतां शून्यं [^2]जनाकीर्णतां निर्याते त्वयि रामचन्द्र नृपते त्यक्तस्वरूपं जगत्॥ 160 ॥  
  
[^1]: यतोऽम्भसो द्रवत्वेऽपि भवदीयाश्वाद्युत्थापितरजःसम्पर्कात्तस्य कर्दमता जातेति भावः

[^1]: घोटकखुरक्षुण्णाः सन्तः.

[^2]: त्वत्सेवया वने प्रवेशादरण्यमपि जनपदवद्भवति.

पाताले [^3]मञ्जु मूलं फणिपतिरभितः कीर्तिवल्लेस्तवैषा [^4]स्थूणा कैलासशैलो गगनमिह महामण्डपः [^5]पाण्डुदण्डाः।  
दन्तीन्द्रस्थूलदन्ता [^6]दलततिरतुला शारदाभ्राणि सारास्ताराः पुष्पाणि चन्द्रः फलमिदममलं राम राजेन्द्र मन्ये॥ 161 ॥  
  
[^3]: मनोहरम्.

[^4]: स्तम्भः.

[^5]: श्वेतयष्टिका.

[^6]: पर्णसन्ततिः.

कूर्मः [^7]पादोऽस्य [^8]यष्टिर्भुजगपतिरसौ [^9]भाजनं भूतधात्री तैलापूराः समुद्राः कनकगिरिरयं [^10]वृत्तवर्तिप्ररोहः।  
ज्योतिश्चण्डाम्शुरोचिर्गगनमलिनिमा कज्जलं दह्यमाना शत्रुश्रेणी पतङ्गा ज्वलति रघुपते त्वत्प्रतापप्रदीपः॥ 162 ॥  
  
[^7]: अवष्टम्भहेतुः.

[^8]: दीपदण्डः.

[^9]: दीपाधारपात्रम्.

[^10]: मध्यवर्तितत्वाद्वर्तुलदशाङ्कुरः.

शक्तिः सर्वातिरिक्ता विलसति न च ते पीलुपाकप्रियत्वं वाक्यं धर्मे प्रमाणं स्वयमपि चरितं नान्य ईशोऽस्ति कश्चित्।  
नो वायं भेद आस्ते क्वचिदपि विषये नैव मिथ्याप्रवादश्चित्रं पाण्डित्यमेतद्वहसि रघुपते गौतमाद्यैरतर्क्यम्॥ 163 ॥  
पूर्वत्रासिद्धबुद्धिर्द्विगुणितकरणेऽप्यस्ति तेऽल्पप्रयत्नो यः कश्चिन्नैव लोपं भजति बहुतरापेक्षिणोऽप्यन्तरङ्गाः।  
नो वा बाधः परेण क्वचिदपि विषये नापवादो गुणानां वृद्धीनां वर्णमात्रं सदनमिति नवो राम साधुत्वमार्गः॥ 164 ॥  
प्रौढिं [^11]धत्तां कलासु [^12]प्रथयतु कुमुदं सत्पथे [^13]सञ्चरेद्वा नेत्रानन्दं [^14]विधत्तां [^15]भवतु च विबुधानस्तु[^16] राजा तथापि।  
दोषान्वेषी[^17] कलङ्गी[^18] [^19]सहजजडतनुः [^1]सक्षयः [^2]पक्षपाती [^3]नक्षत्रेशः कथं वा कलयतु तुलनां रामचन्द्रेण चन्द्रः॥ 165 ॥  
  
(11. (चन्द्रपक्षे) तथा कलास्वंशेषु प्रौढिं प्रागल्भ्यं धत्तां बिभर्तु; (रामपक्षे) यथा कलासु विज्ञानेषु प्रौढिं धत्ते.)  
(12. (चन्द्रपक्षे) तथा कुमुदं प्रकाशं प्रथयतु विस्तारयतु; (रामपक्षे) यथा कौ पृथिव्यां मुदं हर्षं जनयति.)  
(13. (चन्द्रपक्षे) तथा सतां देवानां पन्थाः सत्पथ आकाशस्तस्मिन्सञ्चरेत्; (रामपक्षे) तथा सतां देवानां पन्थाः सत्पथ आकाशस्तस्मिन्सञ्चरेत्; (रामपक्षे) यथा सत्पथे सतां योग्ये मार्गे सञ्चरति.)  
(14. (चन्द्रपक्षे) तथा नेत्राणां लोचनानामानन्दं विधत्तां कुरुताम्; (रामपक्षे) यथा नेतॄणां रक्षकाणामानन्दं जनयति.)  
(15. (चन्द्रपक्षे) तथा विबुधान्देवानवतु रक्षतु; (रामपक्षे) यथा विबुधान्पण्डितानवति.)  
(16. (चन्द्रपक्षे) तथा च राजा शोभितोऽस्तु; (रामपक्षे) तथा नाम्ना क्रियया गुणैश्च राजा.)  
(17. (चन्द्रपक्षे) दोषा रात्रिस्तामन्वेषते तच्छीलः; (रामपक्षे) न दोषमन्वेषते किंतु गुणान्.)  
(18. (चन्द्रपक्षे) कलङ्कवान्; (रामपक्षे) कलङ्की न.)  
(19. (चन्द्रपक्षे) सहजतो जलमयी तनुर्यस्य सः; (रामपक्षे) निसर्गतो मूढस्वभावो न.)  
(1. (चन्द्रपक्षे) कृष्णपक्ष एकैककलाक्षयात्सक्षः; (रामपक्षे) न कदाचन तस्य क्षयः, किंतु सर्वदा वृद्धिरेव.)  
(2. (चन्द्रपक्षे) पक्षेऽतीतेऽमायां पतनशीलः; (रामपक्षे) पक्षपाती न.)  
(3. (चन्द्रपक्षे) नक्षत्राणां तारकाणामीशः स्वामी; (रामपक्षे) न च न क्षत्रेशः; किन्तु सर्वेषां क्षत्राणामीशः.)  
माद्यद्वै[^4]तण्डगण्डच्युतमदमदिरासञ्चरच्चञ्च[^5]ञ्चरीकीझांकारानन्दगीताः कविभवनभुवस्ताः पुरस्ताद्भवन्ति।  
पश्चादञ्चन्ति येषामुपरि करुणया रामभूपालमौलेरुद्वेल्लद्दुग्धवीचीबहलधवलिमाबद्धकक्षाः कटाक्षाः॥ 166 ॥  
  
[^4]: हस्ती.

[^5]: भ्रमरी.

बीजं चिन्तामणिश्चेत्कनकगिरितटीजन्मभूमिर्भवेच्चेत्सेक्त्री चेत्कामधेनुर्विधिकुलमखिलं मूलसंस्कारभृच्चेत्।  
वित्तेशो रक्षिता चेत्सरसिजनिलया मञ्जरी चेत्तदा स्याद्राम क्ष्मापालमौले तव भुजलतया कल्पवृक्षः सदृक्षः॥ 167 ॥  
मन्ये मृत्योः सपत्नी जगति सुविदिता कालकूटस्य कन्या धात्री कर्कोटकस्य स्मरणभयकरी किं च वज्रस्य माता।  
कल्पान्ताग्नेः पुरन्ध्री प्रभवति भगिनी भीषणा कालरात्रेर्दूतीयं ते कृपाणी सुरपुरसुदृशां रामचन्द्र क्षितीश॥ 168 ॥  
## रामजामः
क्षुभ्यत्प्रत्यर्थिपृथ्वीपतिहृदयसरस्तोषशोषं दधाने त्वद्दोष्णां सुप्रतापे तपति बहुगुणे रामजाम क्षितीन्द्र।  
सूर्यो मित्त्रत्वमायात्समजनि दहनः कृष्णवर्त्मा निमज्जन्पारावाराम्बुपूरे निवसति वडवावह्निरन्यत्किमुद्याम्॥ 169 ॥  
## रामनाथः
करकम्पितखड्गयष्टिभीमे [^6]रणसंनाहितरामनाथवीरे।  
अरिभूभृदमर्त्यसुन्दरीणामचलन्दक्षिणवामलोचनानि॥ 170 ॥  
  
[^6]: क्वचित्.

## रुद्रः
[^7]कतिपयदिवसैः क्षयं प्रायात्क[^8]नकगिरिः कृतवासरा[^9]वसानः।  
इति मुदमुपयाति चक्रवाकी वितरण[^10]शालिनी वीररुद्रदेवे॥ 171 ॥  
  
[^7]: अल्पैः.

[^8]: मेरुः.

[^9]: नाशः.

[^10]: दानम्.

कवीन्द्राणामासन्प्रथमतरमेवाङ्गणभुवश्चलद्भृङ्गासङ्गाकुलकरिमदामोदमधुराः।  
अमी पश्चात्तेषामुपरि पतिता रुद्रनृपतेः कटाक्षाः क्षीरोदप्रसरदुरुवीचीसहचराः॥ 172 ॥  
भूयो भूयस्त्वदरिदलनाद्वासनाशासकाशाद्यातैर्वातैरहह तरणेरुल्बणेषु व्रणेषु।  
सायं सायं लवणसलिलस्पर्शबाधासमाधावस्यालस्याकलितवपुषो रुद्र कः स्यादुपायः॥ 173 ॥  
चन्द्रोऽनेन कलङ्कितो बत वने रामोऽमुना वञ्चितः किं चानेन कुलाङ्गनानयनयोर्लावण्यलक्ष्मीर्हृता।  
सस्यानामभिलाषकस्य भवतः श्रीरुद्रचन्द्र प्रभो तन्मन्ये हरिणस्य हन्त हननायाखेटकोपक्रमः॥ 174 ॥  
रुद्रस्यापि दिगम्बरस्य कृपया स्वर्गेऽमराः कोटिशो याचन्ते न कदापि काञ्चनमहो शश्वत्सदा भुञ्जते।  
एकोऽहं वसुधातले न च पुनः स्नेहस्य पात्रं सदा याचिष्ये कथमन्यभूपतिमतः श्रीरुद्रभूमीपते॥ 175 ॥  
## रूपनारायणः
अये यदि समीहसे परपुरावरोधं सदा समाकलय मद्वचः किमपि रूपनारायण।  
प्रतीपनृपनागरीनयननीरकल्लोलिनीसमुत्तरणचातुरीं तुरगराजमध्यापय॥ 176 ॥  
## रूपमणिः
श्रीमद्रूपमणे गुणेन यदयं हीनोऽपि नीतो गुरुर्गाढं गौर्वमादरेण भवता तेनास्ति शम्भुर्भावान्।  
यत्तेनाप्यऋजुः कलङ्कविकलो दोषाकरोऽपि स्फुटं विप्राधीशपदे विधाय विधृतश्चन्द्रोऽनिशं मस्तके॥ 177 ॥  
## विक्रमार्कः
तत्कृतं यन्न केनापि तद्दत्तं यन्न केनचित्।  
तत्साधितमसाध्यं यद्विक्रमार्केण भूभुजा॥ 178 ॥  
सारसवत्ता विहता नवका विलसन्ति चरति नो कङ्कः।  
सरसीव कीर्तिशेषं गतवति भुवि विक्रमादित्ये॥ 179 ॥  
हस्ती वन्यः स्फटिकघटिते भित्तिभागे स्वबिम्बं दृष्ट्वा दृष्ट्वा प्रतिगज इति त्वद्द्विषां मन्दिरेषु।  
दन्ताघाताद्दलितदशनस्तं पुनर्वीक्ष्य सद्यो मन्दं मन्दं स्पृशति करिणीशङ्कया विक्रमार्क॥ 180 ॥  
कीर्तिस्ते दयिता तदीयजठरे लोकत्रयं वर्तते तस्मात्त्वं जगतः पिता पितृधनं येनार्थिनां त्वद्धनम्।  
वीर श्रीवर विक्रमार्क भवतस्त्यागं न मन्यामहे कस्त्यागः स्वकुटुम्बपोषणविधावर्थव्ययं कुर्वतः॥ 181 ॥  
## विग्रहराजः
व्रते सम्प्रति चाहुवाणतिलकः शाकम्भरीभूपतिः श्रीमान्विग्रहराज एष विजयी सन्तानजानात्मनः।  
अस्माभिः करदं व्यधायि हिमवद्विन्ध्यान्तरालं भुवः शेषस्वीकरणाय मास्तु भवतामुद्योगशून्यं मनः॥ 182 ॥  
## वीरभानः
लङ्काधामनि वीरभाननृपतेः प्रेक्ष्य प्रतापोदयं प्रत्यागारमधीरनीरजदृशो भूयो हुताशभ्रमात्।  
क्षुभ्यद्वाणि विधूतपाणि विगलन्मुक्तामणि प्रस्खलद्बाष्पश्रेणि विलोलवेणि दयितं कण्ठस्थले बिभ्रति॥ 183 ॥  
भेरीझाङ्कृतिभिस्तुरङ्गनिनदैः कुम्भीन्द्रकोलाहलैः प्रस्थाने तव वीरभान दलितं ब्रह्माण्डभाण्डोदरम्।  
आधाय ज्वलति प्रतापदहने रङ्कैः पुनर्वेधसा तारानायकतारकासुरसरिद्व्याजादिवायोजितम्॥ 184 ॥  
## वीरवरः
कामो वामदृशां निधिर्नयजुषां कालानलो विद्विषां स्वःशाखी विदुषां गुरुर्गुणवतां पार्थो धनुर्धारिणाम्।  
लीलावासगृहं कलाकुलजुषां कर्णः सुवर्णार्थिनां श्रीमान्वीरवरः क्षितीश्वरवरो वर्वर्ति सर्वोपरि॥ 185 ॥  
जम्बुद्वीपगृहप्रकाशनकरी स्नेहक्षमाधायिनी नीत्योद्गीर्णमषीततिः खलजनश्रेणीपतङ्गान्तकृत्।  
गाजीन्द्राकबरक्षितीश्वरमनश्चिन्तान्धकारापहा यस्य क्षोणिपतेरराजदखिलं दीपोपमा लेखनी॥ 186 ॥  
## वीरसिंहः
वीरसिंहारिनारीणामञ्जनाक्ताश्रुबिन्दवः।  
उरोजे पतिता रेजुः सरोजे मधुपा इव॥ 187 ॥  
यस्योच्छिन्ना न वेदा मनसि सदयता दूषणानामभावो दक्षो दूरेऽणुदृष्ट्या जहति कठिनतां दानशक्तिर्गरिष्ठा।  
आधत्ते यश्च कुन्दं शिरसि दरवतां यश्च दूरीकृतार्तिः स श्रीमान्वीरसिंह त्वमिव तव रिपुस्तत्र [^1]दम्भं प्रतीमः॥ 188 ॥  
  
[^1]: दकारे भकारम्.

वैकुण्ठाभप्रकामः कमलयुतशिराः कुञ्जराकृष्टदृष्टिः कोदण्डोदारनामाप्यमितपरिजनो विश्वविख्यातकीर्तिः।  
सुन्दर्यासक्तचित्तः समरणविजयी कङ्कणाहारयुक्तो वीर श्रीवीरसिंह त्वमिव तव रिपुः किन्तु [^2]मुक्तादिवर्णः॥ 189 ॥  
  
[^2]: इह पद्ये शत्रुपक्ष आद्याक्षरत्यागः.

## वेङ्कटपतिः
अत्र मन्मथमिवातिसुन्दरं [^3]दानवारिमिव दिव्यतेजसम्।  
[^4]शैलराजमिव धैर्यसालिनं[^5]वेद्मि वेङ्कटपतिं महीपतिम्॥ 190 ॥  
  
[^3]: विष्णुः.

[^4]: हरम्.

[^5]: मनदशासकत्वात्.

## शाहिजहानः
भूभृन्मौलितटीषु वर्षति महाधाराधरेऽस्मिन्नसौ जाता भूप सरस्वती विजयिनी कल्लोलिनी पावनी।  
श्रीमच्छाहिजहां ब्रवीमि तदिदं माहात्म्यमस्याः कथं यस्यां मज्जति पङ्कजीयति शिवस्तन्मूर्धजोलीयति॥ 191 ॥  
## सिन्धुराधीश्वरः
अशर्मदहनज्वलत्कटुकटाक्षरूक्षेक्षणक्षणक्षपितशात्रवे जयति सिन्धुराधीश्वरे।  
वयं न बहु मन्महे निजभुजानमद्गाण्डिवच्युतास्त्रशिखिताण्डवज्वलितखाण्डवं पाण्डवम्॥ 192 ॥  
## हम्मीरः
मुञ्चति मुञ्चति [^6]कोषं भजति च भजति [^7]प्रकम्पमरिवर्गः।  
हम्मीरवीरखड्गे त्यजति त्यजति [^8]क्षमामाशु॥ 193 ॥  
  
[^6]: पिधानम्; [पक्षे] भाण्डागारम्.

[^7]: उल्लासनम्; [पक्षे] प्रकृष्टकम्पम्.

[^8]: क्षान्तिम्; [पक्षे] पृथ्वीम्.

मा चक्र [^1]चक्रिविरहज्वरकातरो भूः सङ्कोचमम्बुज न याहि न यामिनीयम्।  
हम्भीरभूपहयपादविदीर्णभूमीरेणूत्करैरयमकारि दिवान्धकारः॥ 194 ॥  
  
[^1]: चक्रवाकीविरहातुरः.

