+++
title = "२६ राजनीतिः"

+++
  
## राजा
राजास्य जगतो वृद्धेर्हेतुर्वृद्धाभिसङ्गतः।  
नयनानन्दजननः शशाङ्क इव वारिधेः॥ 1 ॥  
राजानं प्रथमं विन्देत्ततो भार्यां ततो धनम्।  
राजन्यसति लोकेऽस्मिन्कुतो भार्या कुतो धनम्॥ 2 ॥  
धार्मिकं पालनपरं सम्यक्परपुरञ्जयम्।  
राजानमभिमन्यन्ते प्रजापतिमिव प्रजाः॥ 3 ॥  
पर्जन्य इव भूतानामाधारः पृथिवीपतिः।  
विकलेऽपि हि पर्जन्ये जीव्यते न तु भूपतौ॥ 4 ॥  
सदानुरक्तप्रकृतिः प्रजापालनतत्परः।  
विनीतात्मा हि नृपतिर्भूयसीं श्रियमश्नुते॥ 5 ॥  
सर्वदेवमयो राजा मनुना सम्प्रकीर्तितः।  
तस्मात्तमेव सेवेत न व्यलीकेन कर्हिचित्॥ 6 ॥  
सर्वदेवमयस्यापि विशेषो भूपतेरयम्।  
शुभाशुभफलं सद्यो नृपाद्देवाद्भवान्तरे॥ 7 ॥  
बालोऽपि नावमन्तव्यो मनुष्य इति भूमिपः।  
महती देवता ह्येषा नररूपेण तिष्ठति॥ 8 ॥  
यस्य प्रसादे पद्मास्ते विजयश्च पराक्रमे।  
मृत्युश्च वसति क्रोधे सर्वतेजोमयो हि सः॥ 9 ॥  
अशुचिर्वचनाद्यस्य शुचिर्भवति पूरुषः।  
शुचिश्चैवाशुचिः सद्यः कथं राजा न दैवतम्॥ 10 ॥  
निकटस्थं दहत्यग्निर्न तु दूरापसर्पितम्।  
कुलं दहति राजाग्निः सपशुद्रव्यबान्धवम्॥ 11 ॥  
पात्रे त्यागी गुणे रागी भोगी परिजनैः सह।  
भावबोद्धा रणे योद्धा प्रभुः पञ्चगुणो भवेत्॥ 12 ॥  
आक्षेपवचनं तस्य न वक्तव्यं कदाचन।  
अनुकूलं प्रियं चास्य वक्तव्यं जनसंसदि॥ 13 ॥  
इन्द्रात्प्रभुत्वं ज्वलनात्प्रतापं क्रोधो यमाद्वैश्रवणाच्च वित्तम्।  
पराक्रमं रामजनार्दनाभ्यामादाय राज्ञः क्रियते शरीरम्॥ 14 ॥  
उत्खातान्प्रतिरोपयन्कुसुमितांश्चिन्वन्ल्लघून्वर्धयन्नत्युच्चान्नमयन्नतान्समुदयन्विश्लेषयन्संहतान्।  
क्षुद्रान्कण्टकिनो बहिर्निरसयन्म्लानान्पुनः सेचयन्मालाकार इव प्रयोगनिपुणो राजा चिरं नन्दति॥ 15 ॥  
## सभासदः
धर्मशास्त्रार्थकुशलाः कुलीनाः सत्यवादिनः।  
समाः शत्रौ च मित्त्रे च नृपतेः स्युः सभासदः॥ 16 ॥  
श्रुत्यध्ययनसम्पन्ना धर्मज्ञाः सत्यवादिनः।  
राज्ञा सभासदः कार्या रिपौ मित्त्रे च ये समाः॥ 17 ॥  
## पुरोहितः
वेदवेदाङ्गतत्त्वज्ञो जपहोमपरायणः।  
आशीर्वादपरो नित्यमेष राजपुरोहितः॥ 18 ॥  
## धर्माध्यक्षः॥
कुलशीलगुणोपेतः सर्वधर्मपरायणः।  
प्रवीणः प्रेषणाध्यक्षो धर्माध्यक्षो विधीयते॥ 19 ॥  
## वैद्यः
आयुर्वेदकृताभ्यासः सर्वेषां प्रियदर्शनः।  
आर्यशीलगुणोपेत एष वैद्यो विधीयते॥ 20 ॥  
## मन्त्री
मन्त्रतन्त्रार्पितप्रीतिर्देशकालोचितस्थितिः।  
यश्च राज्ञि भवेद्भक्तः सोऽमात्यः पृथिवीपतेः॥ 21 ॥  
स ह्यमात्यः सदा श्रेयान्काकिनीं यः प्रवर्धयेत्।  
कोशः कोशवतः प्राणाः प्राणाः प्राणा न भूपतेः॥ 22 ॥  
कमण्डलूपमोऽमात्यस्तनुत्यागो बहुग्रहः।  
नृपतिः किं क्षणो मूर्खो दरिद्रः किं वराटकः॥ 23 ॥  
प्राप्तार्थग्रहणं द्रव्यपरिवर्तोऽनुरोधनम्।  
उपेक्षा बुद्धिहीनत्वं भोगोऽमात्यस्य दूषणम्॥ 24 ॥  
स्वदेशजं कुलाचारं विशुद्धमथवा शुचिम्।  
मन्त्रज्ञमव्यसनिनं व्यभिचारविवर्जितम्॥ 25 ॥  
अधीतव्यवहारज्ञं मौलं ख्यातं विपश्चितम्।  
अर्थस्योत्पादकं चैव विदध्यान्मन्त्रिणं नृपः॥ 26 ॥  
अन्तःसारैरकुटिलैरच्छिद्रैः सुपरीक्षितैः।  
मन्त्रिभिर्धार्यते राज्यं सुस्तम्भैरिव मन्दिरम्॥ 27 ॥  
सङ्ग्रहं [^1]नाकुलीनस्य सर्पस्येव करोति यः।  
स एव श्लाघ्यते मन्त्री सम्यग्गारुडिको यथा॥ 28 ॥  
  
[^1]: न अकुलीनस्य; [पक्षे] नाकुर्वल्मीकं तत्र लीनस्य.

पृष्टो ब्रूते न सत्यं यः परिणामे सुखावहम्।  
मन्त्री चेत्प्रियवक्ता स्यात्केवलं स रिपुः स्मृतः॥ 29 ॥  
मूर्खं व्यसनिनं लुब्धमप्रगल्भं भयाकुलम्।  
क्रूरमन्यायकर्तारं नाधिपत्ये नियोजयेत्॥ 30 ॥  
दूरादर्थं घटयति नवं दूरतश्चापशब्दं त्यक्त्वा भूयो भवति निरतः सत्सभारञ्जनेषु।  
मन्दं मन्दं रचयति पदं लोकचित्तानुवृत्त्या कामं मन्त्री कविरिव सदा खेदभारैरमुक्तः॥ 31 ॥  
शास्त्रज्ञः कपटानुसारकुशलो वक्ता न च क्रोधनस्तुल्यो मित्त्रपरस्वकेषु चरितं दृष्टैव दत्तोत्तरः।  
क्लीबान्पालयिता शठान्व्यथयिता धर्म्येऽतिलोभान्वितो द्विर्भावे परतत्त्वबद्धहृदयो राज्ञश्च कोपापहः॥ 32 ॥  
## सेनापतिः
समस्तनीतिशास्त्रज्ञो वाहने पूजितश्रमः।  
शौर्यवीर्यगुणोपेतः सेनाध्यक्षो विधीयते॥ 33 ॥  
शूरोऽर्थशास्त्रनिपुणः कृतशास्त्रकर्मा सङ्ग्रामकेलिचतुरश्च तुरङ्गयुक्तः।  
भर्तुर्निदेशवशगोऽभिमतश्च तन्त्रे सेनापतिर्नरपतेर्विजयागमाय॥ 34 ॥  
## गजाः
यतः सत्यं ततो धर्मो यतो धर्मस्ततो धनम्।  
यतो रूपं ततः शीलं यतो नागास्ततो जयः॥ 35 ॥  
यतो गजैर्विना राज्ञां राज्यशोभा न जायते।  
जयप्रतापौ सैन्यस्य रक्षा तस्मादिहोच्यते॥ 36 ॥  
यद्वद्वनमसिंहं च यद्वद्राष्ट्रमपार्थिवम्।  
यद्वच्छौर्यमशस्त्रं तु तद्वत्सैन्यमकुञ्जरम्॥ 37 ॥  
प्राकारगोपुराट्टालकपाटोद्धाटनादिषु।  
भञ्जने मर्दने चैव नागा वज्रोपमाः स्मृताः॥ 38 ॥  
शरजालञ्चितमुखः कोऽन्यः शक्तः परं गजात्।  
हन्तुं प्राकारमुन्मथ्य रथांश्च नरकुञ्जरान्॥ 39 ॥  
एकशक्तिप्रहारेण म्रियतेऽस्वो नरोऽपि च।  
सहेच्छतं प्रहाराणां महायुद्धेषु वारणः॥ 40 ॥  
क्रीडासु च नरेन्द्राणां जले पुष्पितपङ्कजे।  
स्नपयन्ति गजा हस्तैर्लग्नपुष्करपुष्करैः॥ 41 ॥  
स्त्रियोऽवतारयन्त्येते मृण्मया इव निश्चलाः।  
नास्ति हस्तिसमो बन्धुर्नास्ति हस्तिसमः सखा॥ 42 ॥  
चलन्ति येषां न शतं गजेन्द्राः पुरः प्रयाणे बत शैलतुल्याः।  
वाञ्छन्ति चैवं विजयं कथं ते राजेति शब्दं च कथं लभन्ते॥ 43 ॥  
रक्षन्ति पक्षं मुदिताः स्वकीयं मथ्नन्ति सैन्यं कुपिताः परेषाम्।  
प्राणैरपीच्छन्ति हितं प्रभूणां गजैः समानं क्व बलं बलीयः॥ 44 ॥  
सैन्योत्तारणतो धुनीषु सततं यो वारिबन्धायते यो मथ्नन्परितः परोद्धतबलं युद्धेषु योधायते।  
यः स्वीयक्षितिनाथरक्षणविधौ प्रोच्चैकदुर्गायते स प्राज्ञैर्विजिगीषुभिर्गजगणः कैः पार्थिवैर्नोऽर्थ्यते॥ 45 ॥  
मातङ्गैरथ यैर्महेन्द्रभवनं पुण्याधिकं जन्यते यैः श्यामैरपि सर्वलोकमहिता कीर्तिः सिता तन्यते।  
यैर्मत्तैरपि सङ्गरे रिपुमदः शोषं समानीयते तेऽमी भाग्यवतः प्रयान्ति पुरतः स्तम्बेरमा भूपतेः॥ 46 ॥  
चीत्कारैर्नाशयन्तः स्वपतिभटमनो मोदयन्तो मदाढ्याः प्रौढाः सङ्ग्रामसीम्नि स्वबलबलतां बाढमाढौकमानाः।  
शुण्डादण्डप्रहारैः परममपि बलं कम्पयन्तः परेषां येषां सर्वे गजेन्द्रा भुवि विजयविधौ ते मता भूमिपालाः॥ 47 ॥  
सेतुं सम्भेदयन्तो बलविकटभटप्रोन्नतिं त्रोटयन्तः प्राकारं दारयन्तः परमनसि परां भीतिमुत्पादयन्तः।  
व्यूहं विद्रावयन्तः सुघनमपि वनं हेलयोत्पाटयन्तो येषामाजौ गजेन्द्राः खलु धरणिभुजां तज्जयः सिद्ध एव॥ 48 ॥  
तावद्गर्जन्ति वीर्यात्परनिधनविधौ युद्धमध्येऽपि धीरास्तावद्धावन्ति वेगं परमपि दधतः सम्मुखीनास्तुरङ्गाः।  
शूरारूढः सुसज्जो मदमुदितमना मानिमानं विधुन्वन्यावन्नायाति कोपात्कृतविविधरवाटोप एकोऽपि नागः॥ 49 ॥  
## तुरगाः
अश्वा यस्य जयस्तस्य यस्याश्वास्तस्य मेदिनी।  
अश्वा यस्य यशस्तस्य यस्याश्वास्तस्य काञ्चनम्॥ 50 ॥  
निपत्य युधि वेगेन मिषतां सर्वधन्विनाम्।  
शत्रुं निहत्य यात्येकः शूरो वाजिप्रभावतः॥ 51 ॥  
शस्त्रास्त्रैर्भिन्नदेहोऽपि श्रान्तोऽपि गुरुभारतः।  
न मुञ्चति रणे नाथमतः कोऽन्यो हयात्सुहृत्॥ 52 ॥  
दूरस्थोऽपि बली शत्रुर्न शेते रजनीष्वपि।  
तस्य भीत्या गृहे यस्य हरयो वेगवत्तराः॥ 53 ॥  
न गजैर्न नरैः कार्यं सिद्धिमभ्येति भूभृताम्।  
तथा निमेषमात्रेण यथा वाहैः सुसाधितैः॥ 54 ॥  
राज्यं शतक्रतुसमृद्धिसमानमश्वैरश्वैः श्रियः सकलकामदुघा भवन्ति।  
अश्वैर्यशांसि विपुलानि समुल्लसन्ति नाश्वैः प्रयान्ति सदृशत्वमिभादयोऽपि॥ 55 ॥  
तीक्ष्णाग्रहेतिहतिभिः सृतलोलदन्तं चञ्चत्करालकरवालविघट्टिताङ्घ्रिम्।  
कोऽन्यो विहाय हयमावहजातमूर्छप्राणप्रयाणसमयेऽवतुमीशमीशः॥ 56 ॥  
पादाः कन्दुकवत्स्थितिश्च गिरिवद्धेषारवो मेघवन्नेत्रे नीरजवज्जवः पवनवच्चास्फालनं सिंहवत्।  
विन्यासो नटवन्मुखं कुलवधूवक्त्रेन्दुवद्वाजिनो यस्य क्षोणिभुजो विशस्तदितरे साम्राज्यमुर्वीतले॥ 57 ॥  
## खङ्गः
खड्गाल्लक्ष्मीस्तथा राज्यं यशः खड्गादवाप्यते।  
खड्गाद्वैरिविनाशं च यत्नात्तमभिदध्महे॥ 58 ॥  
यस्मिन्खड्गे शरीरं प्रतिफलति यथा खड्गराजोऽभिवन्द्यो वन्द्योऽयं देववृन्दैरपि यदि स भवेदर्धचन्द्रोपपन्नः।  
नानावर्णैर्युतश्चेत्स भवति नृपतेः शत्रुनाशैकहेतुः सेतुर्लक्ष्मीप्रवाहे निखिलरिपुकुलध्वंसने धूमकेतुः॥ 59 ॥  
## सैन्यम्
प्रथमं युद्धकारित्वं समस्तबलपालनम्।  
दिङ्मार्गयोधशोधित्वं पत्तिकर्म प्रचक्षते॥ 60 ॥  
स्वभावशूरमस्त्रज्ञमविरक्तं जितश्रमम्।  
प्रसिद्धक्षत्रियप्रायं बलं श्रेष्ठतमं विदुः॥ 61 ॥  
वरमल्पबलं सारं न बह्वी मुण्डमालिका।  
कुर्यादसारभङ्गो हि सारभङ्गमपि स्फुटम्॥ 62 ॥  
## दुर्गाः
न गजानां सहस्रेण न लक्षेण च वाजिनाम्।  
तथा सिध्यन्ति कार्याणि यथा दुर्गप्रभावतः॥ 63 ॥  
अदुर्गो विषयः कस्य नारेः परिभवास्पदम्।  
अदुर्गोऽनाश्रयो राजा पोतच्युतमनुष्यवत्॥ 64 ॥  
विषहीनो यथा नागो मदहीनो यथा गजः।  
सर्वेषां वश्यतां याति दुर्गहीनस्तथा नृपः॥ 65 ॥  
शतमेकोऽपि सन्धत्ते प्राकारस्थो धनुर्घरः।  
तस्माद्दुर्गं प्रशंसन्ति नीतिशास्त्रविदो जनाः॥ 66 ॥  
एकः शतं योधयते प्राकारस्थो धनुर्धरः।  
शतं सहस्राणि तथा सहस्रं लक्षमेव च॥ 67 ॥  
दुर्गाणि राज्ञा कार्याणि सजलानि दृढानि च।  
द्रव्यमन्नं च तेष्वेव स्थापनीयं प्रयत्नतः॥ 68 ॥  
## दूतः
मेधावी वाक्पटुः प्राज्ञः परचित्तोपलक्षकः।  
धीरो यथोक्तवादी च एष दूतो विधीयते॥ 69 ॥  
उद्यतेष्वपि शस्त्रेषु दूतो वदति नान्यथा।  
सदैवावध्यभावेन यथार्थस्य हि वाचकः॥ 70 ॥  
भक्तो गुणी शुचिर्दक्षः प्रगल्भोऽव्यसनी क्षमी।  
ब्राह्मणः परमर्मज्ञो दूतः स्यात्प्रतिभानवान्॥ 71 ॥  
साकारो निःस्पृहो वाग्मी नानाशास्त्रविचक्षणः।  
परचित्तावगन्ता च राज्ञो दूतः स इष्यते॥ 72 ॥  
नियोगिभिर्विना राज्यं नास्ति भूपे हि केवले।  
तस्मादमी विधातव्या रक्षितव्याः प्रयत्नतः॥ 73 ॥  
## भाण्डागारी
प्रवीणो वाक्पटुर्धीमान्स्वामिभक्तश्च नित्यशः।  
अलुब्धः सत्यवादी च भाण्डागारी स इष्यते॥ 74 ॥  
## लेखकः
सकृदुक्तगृहीतार्थो लघुहस्तो जितेन्द्रियः।  
शब्दशास्त्रपरिज्ञाता एष लेखक इष्यते॥ 75 ॥  
## प्रतीहारी
इङ्गिताकारतत्त्वज्ञो बलवान्प्रियदर्शनः।  
समयज्ञः स्वामिभक्तः प्रतीहारी स इष्यते॥ 76 ॥  
## सूपकारः
पुत्रपौत्रगुणोपेतः शास्त्रज्ञो मृष्टपाचकः।  
शूरश्च कठिनश्चैव सूपकारः स इष्यते॥ 77 ॥  
## चाराः
भवेत्स्वपरराष्ट्राणां कार्याकार्यावलोकने।  
चारचक्षुर्महीभर्तुर्यस्य नास्त्यन्ध एव सः॥ 78 ॥  
## अन्तःपुरवर्गाः
काणाः कुब्जाश्च षण्ढाश्च तथा वृद्धाश्च पङ्गवः।  
एते चान्तःपुरे नित्यं नियोक्तव्याः क्षमाभृता॥ 79 ॥  
## स्त्रियः
पक्वान्नमिव राजेन्द्र सर्वसाधारणाः स्त्रियः।  
परोक्षे च समक्षे च रक्षितव्याः प्रयत्नतः॥ 80 ॥  
सूक्ष्मेभ्योऽपि प्रसङ्गेभ्यो रक्ष्या नार्यो हि सर्वदा।  
द्वयोर्हि कुलयोः शोकमावहेयुररक्षिताः॥ 81 ॥  
## महिषी
महिष्या हृष्टया भाव्यं गृहकार्येषु दक्षया।  
सुसंस्कृतोपस्करया व्यये चामुक्तहस्तया॥ 82 ॥  
## भृत्याः
बहूनामप्यसाराणां समुदायो हि दारुणः।  
राज्ञा भृत्याः प्रकर्तव्यास्ते हि सर्वक्रियाक्षमाः॥ 83 ॥  
तृणैरावेष्ट्यते रज्जुस्तया नागो हि बध्यते।  
एवं ज्ञात्वा नरेन्द्रेण भृत्याः कार्या विचक्षणाः॥ 84 ॥  
न विना पार्थिवो भृत्यैर्न भृत्याः पार्थिवं विना।  
तेषां च व्यवहारोऽयं परस्परनिबन्धनः॥ 85 ॥  
भृत्यैर्विना स्वयं राजा लोकानुग्रहकार्यपि।  
मयूखैरिव दीप्तांशुस्तेजस्व्यपि न शोभते॥ 86 ॥  
अरैः सन्धार्यते नाभिर्नाभौ चाराः प्रतिष्ठिताः।  
स्वामिसेवकयोरेवं वृत्तिचक्रं प्रवर्तते॥ 87 ॥  
शिरसा विधृता नित्यं तथा स्नेहेन पालिताः।  
केशा अपि विरज्यन्ते निःस्नेहाः किं न सेवकाः॥ 88 ॥  
ताडितोऽपि दुरुक्तोऽपि दण्डितोऽपि महीभुजा।  
न चिन्तयति यः पापं स भृत्योऽर्हो महीभुजाम्॥ 89 ॥  
योऽनाहूतः समभ्येति द्वारे तिष्ठति सर्वदा।  
पृष्टः सत्यं मितं ब्रूते स भृत्योऽर्हो महीभुजाम्॥ 90 ॥  
अनादिष्टोऽपि भूपस्य दृष्ट्वा हानिकरं च यः।  
यतते तस्य नाशाय स भृत्योऽर्हो महीभुजाम्॥ 91 ॥  
न क्षुधा पीड्यते यस्तु निद्रया न कदाचन।  
न च शीतातपाद्यैश्च स भृत्योऽर्हो महीभुजाम्॥ 92 ॥  
श्रुत्वा साङ्ग्रामिकीं वार्तां भविष्यां स्वामिनं प्रति।  
प्रसन्नास्यो भवेद्यस्तु स भृत्योऽर्हो महीभुजाम्॥ 93 ॥  
सीमा वृद्धिं समायाति शुक्लपक्ष इवोडुराट्।  
नियोगसंस्थिते यस्मिन्स भृत्योऽर्हो महीभुजाम्॥ 94 ॥  
सीमा सङ्कोचमायाति वह्नौ चर्म इवाहितम्।  
स्थिते यस्मिन्स तु त्याज्यो भृत्यो राज्यं समीहता॥ 95 ॥  
स्वाम्यादिष्टस्तु यो भृत्यः समं विषममेव च।  
मन्यते न स सन्धार्यो भूभुजा भूतिमिच्छता॥ 96 ॥  
स्वाम्यादेशात्सुभृत्यस्य न भीः सञ्जायते क्वचित्।  
प्रविशेन्मुखमाहेयं दुस्तरं वा महार्णवम्॥ 97 ॥  
सालसं मुखरं क्रूरं स्तब्धं व्यसनिनं शठम्।  
असन्तुष्टमभक्तं च त्यजेद्भृत्यं नराधिपः॥ 98 ॥  
स्वाम्युक्ते यो न यतते स भृत्यो [^1]भृत्यपाशकः।  
तज्जीवनमपि व्यर्थमजागलकुचाविव॥ 99 ॥  
  
[^1]: कुत्सितभृत्यः.

द्विजा अपि न गच्छन्ति यां गतिं नैव योगिनः।  
स्वाम्यर्थं सन्त्यजन्प्राणान्स्तां गतिं याति सेवकः॥ 100 ॥  
राजा तुष्टोऽपि भृत्यानां मानमात्रं प्रयच्छति।  
तेऽपि सम्मानमात्रेण प्राणैः प्रत्युपकुर्वते॥ 101 ॥  
सारासारपरिच्छेत्ता स्वामी भृत्यस्य दुर्लभः।  
अमनुकूलः शुचिर्दक्षः प्रभोर्भृत्योऽपि दुर्लभः॥ 102 ॥  
## स्नानम्
स्नानं नाम मनःप्रसादजननं दुःस्वप्नविध्वंसनं शौचस्यायतनं मलापहरणं संवर्धनं तेजसः।  
रूपोद्द्योतकरं गदप्रशमनं कामाग्निसन्दीपनं नारीणां च मनोहरं श्रमहरं स्नाने दशैते गुणाः॥ 103 ॥  
## ताम्बूलम्
ताम्बूलं मुखरोगनाशि निपुणं सम्वर्धनं तेजसो नित्यं जाठरवह्निवृद्धिजननं दुर्गन्धदोषापहम्।  
वक्त्रालङ्करणं प्रहर्षजननं विद्वन्नृपाग्रे रणे कामस्यायतनं समुद्भवकरं लक्ष्म्याः सुखस्यास्पदम्॥ 104 ॥  
## शस्त्रधारणम्
दुष्टाविनीतशत्रूणां भयकृद्बन्धुसन्निभमम्।  
शस्त्रधारणमौजस्यं रक्षोविद्युद्ग्रहापहम्॥ 105 ॥  
## छत्त्रधारणम्
वर्षानिलरजोघर्महिमादीनां निवारणम्।  
राज्यलक्ष्म्या गृहं धन्यं चक्षुष्यं छत्त्रधारणम्॥ 106 ॥  
## चामरम् सिंहासनम्
चामरं श्रीकरं दिव्यं राज्यशोभाकरं परम्।  
सिंहासनं सुखैश्वर्यकरं लोकानुरञ्जनम्॥ 107 ॥  
## मालाधारणम् चन्दनलेपः
सुमनोवररत्नानां धारणं दिव्यरूपकृत्।  
पापालक्ष्मीप्रशमनं चन्दनाद्यनुलेपनम्॥ 108 ॥  
## मृगया
मेदश्छेदकृशोदरं लघु भवत्युत्थानयोग्यं वपुः सत्त्वानामपि लक्ष्यते विकृतिमच्चितं भयक्रोधयोः।  
उत्कर्षः स च धन्विनां यदिषवः सिध्यन्ति लक्ष्ये चले मिथ्यैव व्यसनं वदन्ति मृगयामीदृग्विनोदः कुतः॥ 109 ॥  
## कटकप्रयाणम्
वाजी चारुगतिः शशाङ्कधवलं छत्रं प्रिया पृष्ठतः प्रोत्तुङ्गस्तनमण्डला विजयिनो भृत्याः पुरः पञ्चषाः।  
ताम्बूलं मधुरं सखा सुचतुरः सम्पद्यते चेत्पथि प्राहुस्तत्कटकप्रयाणमितरत्प्राणप्रयाणं बुधाः॥ 110 ॥  
## उपवनानि
नवं वयो हारि वपुर्वराङ्गनाः सखी कलावित्कलवल्लकीस्वनः।  
धनं हि सर्वं विफलं सुखैषिणो विना विहारोपवनानि भूपतेः॥ 111 ॥  
पुंसां सर्वसुखैकसाधनफलाः सौन्दर्यगर्वोद्भुरक्रीडालोलविलासिनीजनमनः-स्फीतप्रमोदावहाः।  
गुञ्जद्भृङ्गविनिद्रपङ्कजभरस्फारोल्लसद्दीर्धिकायुक्ताः सन्ति गृहेषु यस्य विपुलारामाः स पृथ्वीपतिः॥ 112 ॥  
## तरवः
बहुभिर्बत किं जातैः पुत्रैर्धर्मार्थवर्जितैः।  
वरमेकः पथि तरुर्यत्र विश्रमते जनः॥ 113 ॥  
दशकूपसमा वापी दशवापीसमो ह्रदः।  
दशह्रदसमः पुत्रो दशपुत्रसमो द्रुमः॥ 114 ॥  
## नीतिः
सुलभाः पुरुषा राजन्सततं प्रियवादिनः।  
अप्रियस्य च [^1]पथ्यस्य वक्ता श्रोता च दुर्लभः॥ 115 ॥  
  
[^1]: हितस्य.

यः कुलाभिजनाचारैरतिशुद्धः प्रतापवान्।  
धार्मिको नीतिकुशलः स स्वामी युज्यते भुवि॥ 116 ॥  
प्रजां सम्रक्षति नृपः सा वर्धयति पार्थिवम्।  
वर्धनाद्रक्षणं श्रेयस्तन्नाशेऽन्यत्सदप्यसत्॥ 117 ॥  
आत्मानं प्रथमं राजा विनयेनोपपादयेत्।  
ततोऽमात्यांस्ततो भृत्यांस्ततः पुत्रांस्ततः प्रजाः॥ 118 ॥  
राज्ञि धर्मिणि धर्मिष्ठाः पापे पापाः समे समाः।  
लोकास्तमनुवर्तन्ते यथा राजा तथा प्रजाः॥ 119 ॥  
नृपाणां च नराणां च केवलं तुल्यमूर्तिता।  
आधिक्यं तु क्षमा धैर्यमाज्ञा दानं पराक्रमः॥ 120 ॥  
प्रजां न रञ्जयेद्यस्तु राजा रक्षादिभिर्गुणैः।  
अजागलस्तनस्येव तस्य जन्म निरर्थकम्॥ 121 ॥  
अजामिव प्रजां हन्याद्यो मोहात्पृथिवीपतिः।  
तस्यैका जायते तृप्तिर्द्वितीया न कथञ्चन॥ 122 ॥  
प्रजापीडनसन्तापात्समुद्भूतो हुताशनः।  
राज्ञः कुलं श्रियं प्राणान्नादग्ध्वा विनिवर्तते॥ 123 ॥  
यथा बीजाङ्कुरः सूक्ष्मः प्रयत्नेनाभिवर्धितः।  
फलप्रदो भवेत्काले तद्वल्लोकाः सुरक्षिताः॥ 124 ॥  
निजवर्षाहितस्नेहा बहुभक्तजनान्विताः।  
सुकाला इव जायन्ते प्रजापुण्येन भूभृतः॥ 125 ॥  
यदि न स्यान्नरपतिः सम्यङ्नेता ततः प्रजा।  
अकर्णधारा जलधौ विप्लवेतेह नौरिव॥ 126 ॥  
प्रकृतिः स्वामिनं त्यक्त्वा समृद्धापि न जीवति।  
अपि धन्वन्तरिर्वैद्यः किं करोति गतायुषि॥ 127 ॥  
नरेशे जीवलोकोऽयं [^1]निमीलति निमीलति।  
उदेत्युदीयमाने च रवाविव सरोरुहम्॥ 128 ॥  
  
[^1]: सतिसप्तमी.

हिरण्यधान्यरत्नानि गजेन्द्राश्चापि वाजिनः।  
तथान्यदपि यत्किञ्चित्प्रजाभ्यः स्यान्महीपतेः॥ 129 ॥  
मा तात साहसं कार्षीर्विभवैर्गर्वमागतः।  
स्वगात्राण्यपि भाराय भवन्ति हि विपर्यये॥ 130 ॥  
मा त्वं तात बले स्थित्वा बाधिष्ठा दुर्बलं जनम्।  
नहि दुर्बलदग्धानां काले किञ्चित्प्ररोहति॥ 131 ॥  
यानि मिथ्याभिभूतानां पतन्त्यश्रूणि रोदताम्।  
तानि सन्तापकान्घ्नन्ति सपुत्रपशुबान्धवान्॥ 132 ॥  
मा तात सम्पदामग्रमारूढोऽस्मीति विश्वसीः।  
दूरारोहपरिभ्रम्शविनिपातो हि दारुणः॥ 133 ॥  
कितवा यं प्रशंसन्ति यं प्रशंसन्ति चारणाः।  
यं प्रशंसन्ति बन्धक्यः स पार्थ पुरुषाधमः॥ 134 ॥  
राजानो यं प्रशंसन्ति यं प्रशंसन्ति वै द्विजाः।  
साधवो यं प्रशंसन्ति स पार्थ पुरुषोत्तमः॥ 135 ॥  
प्रज्ञागुप्तशरीरस्य किं करिष्यन्ति संहताः।  
गृहीतहस्तच्छत्त्रस्य वारिधारा इवारयः॥ 136 ॥  
कोऽत्रेत्यहमिति ब्रूयात्सम्यगादेशयेति च।  
आज्ञामवितथां कुर्याद्यथाशक्ति महीपतेः॥ 137 ॥  
अल्पेच्छुर्धृतिमान्प्राज्ञश्छायेवानुगतः सदा।  
आदिष्टो न विकल्पेत स राजवसतिं वसेत्॥ 138 ॥  
अप्राप्तकालं वचनं बृहस्पतिरपि ब्रुवन्।  
प्राप्नुयाद्बुद्ध्यवज्ञानमपमानं च शाश्वतम्॥ 139 ॥  
किं भक्तेनासमर्थेन किं शक्तेनापकारिणा।  
भक्तं शक्तं च मां राजन्नावज्ञातुं त्वमर्हसि॥ 140 ॥  
जनं जनपदा नित्यमर्चयन्ति नृपार्चितम्।  
नृपेणावमतो यस्तु स सर्वैरवमन्यते॥ 141 ॥  
नानिवेद्य प्रकुर्वीत भर्तुः किञ्चिदपि स्वयम्।  
कार्यमापत्प्रतीकारादन्यत्र जगतीपतेः॥ 142 ॥  
अतिव्ययोऽनवेक्षा च तथार्जनमधर्मतः।  
मोक्षणं दूरसंस्थानं कोषव्यसनमुच्यते॥ 143 ॥  
क्षिप्रमायमनालोच्य व्ययानश्च स्ववाञ्छया।  
परिक्षीयत एवासौ धनी वैश्रवणोपमः॥ 144 ॥  
यो यत्र कुशलः कार्ये तं तत्र विनियोजयेत्।  
कर्मस्वदृष्टकर्मा यः शास्त्रज्ञोऽपि विमुह्यति॥ 145 ॥  
एकं हन्यान्न वा हन्यादिषुर्मुक्तो धनुष्मता।  
बुद्धिर्बुद्धिमता युक्ता हन्ति राष्ट्रं सनायकम्॥ 146 ॥  
न तच्छस्त्रैर्न नागेन्द्रैर्न हयैर्न च पत्तिभिः।  
कार्यं सम्सिद्धिमभ्येति यथा बुद्ध्या प्रसाधितम्॥ 147 ॥  
दुर्योधनः समर्थोऽपि दुर्मन्त्री प्रलयं गतः।  
राज्यमेकश्चकारोच्चैः सुमन्त्री चन्द्रगुप्तकः॥ 148 ॥  
अशृण्वन्नपि बोद्धव्यो मन्त्रिभिः पृथिवीपतिः।  
यथा स्वदोषनाशाय विदुरेणाम्बिकासुतः॥ 149 ॥  
सभा वा न प्रवेष्टव्या वक्तव्यं वा समञ्जसम्।  
अब्रुवन्विब्रुवन्वापि नरो भवति किल्बिषी॥ 150 ॥  
तस्मात्सभ्यः सभां गत्वा रागद्वेषविवर्जितः।  
वचस्तथाविधं ब्रूयाद्यथा न नरकं व्रजेत्॥ 151 ॥  
माता पिता गुरुर्भ्राता भार्या पुत्रः पुरोहितः।  
नादण्ड्यो नाम राज्ञोऽस्ति स्वधर्मे यो न तिष्ठति॥ 152 ॥  
विशोधयेन्महीपालो मन्त्रिशालामशेषतः।  
अयुक्तो नार्हति स्थातुमस्यां मन्त्ररहस्यवित्॥ 153 ॥  
षट्कर्णो [^1]भिद्यते [^2]मन्त्रश्चतुःकर्मः स्थिरो भवेत्।  
द्विकर्णस्य तु मन्त्रस्य ब्रह्माप्यन्तं[^3] न गच्छति॥ 154 ॥  
  
[^1]: भेदं प्राप्नोति. सर्वेषां ज्ञानविषयो भवतीति भावः.

[^2]: विचारः.

[^3]: पारम्.

त्रिविधाः पुरुषा राजन्नुत्तमाधममध्यमाः।  
नियोजयेत्तथैवैतांस्त्रिविधेष्वपि कर्मसु॥ 155 ॥  
तुल्यार्थं तुल्यसामर्थ्यं सर्वज्ञं व्यवसायिनम्।  
अर्धराज्यहरं भृत्यं यो न हन्यात्स हन्यते॥ 156 ॥  
निर्विशेषो यदा राजा समं भृत्येषु तिष्ठति।  
तत्रोद्यमसमर्थानामुत्साहः परिहीयते॥ 157 ॥  
प्रसादो निष्फलो यस्य यस्य क्रोधो निरर्थकः।  
न तं राजानमिच्छन्ति षण्ढं पतिमिवाङ्गनाः॥ 158 ॥  
अविवेकिनि भूपाले नश्यन्ति गुणिनां गुणाः।  
प्रवासरसिके कान्ते यथा साध्व्याः स्तनोन्नतिः॥ 159 ॥  
न कश्चिच्चण्डकोपानामात्मीयो नाम भूभृताम्।  
होतारमपि [^4]जुह्वन्तं दहत्येव हुताशनः॥ 160 ॥  
  
[^4]: होमकर्तारम्..

चक्रं सेव्यं नृपः सेव्यो न सेव्यः केवलो नृपः।  
पश्य चक्रस्य माहात्म्यं मृत्पिण्डः पात्रतां गतः॥ 161 ॥  
यस्मिन्नेवाधिकं चक्षुरारोपयति पार्थिवः।  
कुलीनो वाकुलीनो वा स श्रियो भाजनं भवेत्॥ 162 ॥  
राज्ञि मातरि देव्यां च कुमारे मुख्यमन्त्रिणि।  
पुरोहिते प्रतीहारे समं वर्तेत राजवत्॥ 163 ॥  
पानमक्षास्तथा नार्यो मृगया गीतवादिते।  
एतानि युक्त्या सेवेत प्रसङ्गो ह्यत्र दोषवान्॥ 164 ॥  
आयाच्चतुर्थभागेन व्ययकर्म प्रवर्तयेत्।  
प्रभूततैलदीपो हि चिरं भद्राणि पश्यति॥ 165 ॥  
कर्मणा मनसा वाचा चक्षुषापि चतुर्विधम्।  
प्रसाधयति लोकं यस्तं लोको नु प्रसीदति॥ 166 ॥  
सम्भोजनं सङ्कथनं सम्प्रश्नोऽथ समागमः।  
ज्ञातिभिः सह कार्याणि न विरोधः कदाचन॥ 167 ॥  
मृदोः परिभवो नित्यं वैरं तीक्ष्णस्य नित्यशः।  
उत्सृज्य तद्द्वयं तस्मान्मध्यां वृत्तिं समाश्रयेत्॥ 168 ॥  
अबुद्धिमाश्रितानां च क्षन्तव्यमपराधिनाम्।  
नहि सर्वत्र पाण्डित्यं सुलभं पुरुषे क्वचित्॥ 169 ॥  
किमप्यसाध्यं महतां सिद्धिमेति लघीयसाम्।  
प्रदीपो भूमिगेहान्तर्ध्वान्तं हन्ति न भानुमान्॥ 170 ॥  
अरावप्युचितं कार्यमातिथ्यं गृहमागते।  
छेत्तुमप्यागते च्छायां नोपसंहरते द्रुमः॥ 171 ॥  
अगाधहृदया भूपाः कूपा इव दुरासदाः।  
[^1]घटका [^2]गुणिनो नो चेत्कथं लभ्येत [^3]जीवनम्॥ 172 ॥  
  
[^1]: कार्यसाधकाः; [पक्षे] कुम्भाः.

[^2]: गुणवन्तः; [पक्षे] रज्जुयुक्ताः.

[^3]: जीवनोपायभूतं द्रव्यम्; [पक्षे] उदकम्.

कथं नाम न सेव्यन्ते यत्नतः परमेश्वराः।  
अचिरेणैव ये तुष्टाः पूरयन्ति मनोरथान्॥ 173 ॥  
भोगिनः[^4] [^5]कञ्चुकासक्ताः क्रूराः कुटिलगामिनः।  
सुदुष्टा [^6]मन्त्रसाध्याश्च राजानः [^7]पन्नगा इव॥ 174 ॥  
  
[^4]: विलासिनः; [पक्षे] भोगवन्तः.

[^5]: कवचम्; [पक्षे] सर्पकञ्चुकम्.

[^6]: विचारः; [पक्षे] शाबरादिः.

[^7]: सर्पाः.

अकस्माद्द्वेष्टि यो [^8]भक्तमाजन्मपरिसेवितम्।  
[^9]नव्यञ्जने रुचिर्यस्य त्याज्यो नृप इवातुरः[^10]॥ 175 ॥  
  
[^8]: सेवकम्; [पक्षे] ओदनम्.

[^9]: न व्यञ्जने.

[^10]: रोगी.

सुगन्धं केतकीपुष्पं कण्टकैः परिवेष्टितम्।  
यथा पुष्पं तथा राजा दुर्जनैः परिवेष्टितः॥ 176 ॥  
असत्प्रलापः पारुष्यं पैशुन्यमनृतं तथा।  
चत्वारि वाचा राजेन्द्र न जल्पेन्नैव चिन्तयेत्॥ 177 ॥  
प्राज्ञे नियोज्यमाने तु सन्ति राज्ञस्त्रयो गुणाः।  
यशः स्वर्गनिवासश्च विपुलश्च धनागमः॥ 178 ॥  
मूर्खे नियोज्यमाने तु त्रयो दोषा महीपतेः।  
अयशश्चार्थनाशश्च नरके गमनं तथा॥ 179 ॥  
इदमेव नरेन्द्राणां स्वर्गद्वारमनर्गलम्।  
यदात्मनः प्रतिज्ञा च प्रजा च परिपाल्यते॥ 180 ॥  
मन्त्रो योध इवाधीरः सर्वाङ्गैः सम्वृतैरपि।  
चिरं न सहते स्थातुं परेभ्यो भेदशङ्कया॥ 181 ॥  
आत्मोदयः परग्लानिर्द्वयं नीतिरितीयती।  
तदूरीकृत्य कृतिभिर्वाचस्पत्यं प्रतायते॥ 182 ॥  
तृप्तियोगः परेणापि महिम्ना न महात्मनाम्।  
पूर्णश्चन्द्रोदयाकाङ्क्षी दृष्टान्तोऽत्र महार्णवः॥ 183 ॥  
बुद्धिशस्त्रः प्रकृत्यङ्गो धनसंवृतिकञ्चुकः।  
चारेक्षणो दूतमुखः पुरुषः कोऽपि पार्थिवः॥ 184 ॥  
तेजः क्षमा वा नैकान्तं कालज्ञस्य महीपतेः।  
नैकमोजः प्रसादो वा रसभावविदः कवेः॥ 185 ॥  
कृतापचारोऽपि परैरनाविष्कृतविक्रियः।  
असाध्यः कुरुते कोपं प्राप्ते काले गदो यथा॥ 186 ॥  
मृदुव्यवहितं तेजो भोक्तुमर्थान्प्रकल्पते।  
प्रदीपः स्नेहमादत्ते दशयाभ्यन्तरस्थया॥ 187 ॥  
नालम्बते दैष्टिकतां न निषीदति पौरुषे।  
शब्दार्थौ सत्कविरिव द्वयं विद्वानपेक्षते॥ 188 ॥  
स्थायिनोऽर्थे प्रवर्तन्ते भावाः सञ्चारिणो यथा।  
रसस्यैकस्य भूयांसस्तथा नेतुर्महीभृतः॥ 189 ॥  
तन्त्रावापविदा योगैर्मण्डलान्यधितिष्ठता।  
सुनिग्रहा नरेन्द्रेण फणीन्द्रा इव शत्रवः॥ 190 ॥  
करप्रचेयामुत्तुङ्गः प्रभुशक्तिं प्रथीयसीम्।  
प्रज्ञाबलबृहन्मूलः फलत्युत्साहपादपः॥ 191 ॥  
स दोषः सचिवस्यैव यदसत्कुरुते नृपः।  
याति यन्तुः प्रमादेन गजो व्यालत्ववाच्यताम्॥ 192 ॥  
न सर्पस्य मुखे रक्तं न दष्टस्य कलेवरे।  
न प्रजासु न भूपाले धनं दुरधिकारिणि॥ 193 ॥  
यद्यपि क्षितिपालानामाज्ञा सर्वत्रगा स्वयम्।  
तथापि शास्त्रदीपेन चरत्येव मतिः सताम्॥ 194 ॥  
असाध्यमन्यथा दोषं परिच्छिद्य शरीरिणाम्।  
यथा वैद्यस्तथा राजा शस्त्रपाणिर्विषह्यति॥ 195 ॥  
जातमात्रं न यः शत्रुं व्याधिं वा प्रशमं नयेत्।  
अतिपुष्टाङ्गयुक्तोऽपि स पश्चात्तेन हन्यते॥ 196 ॥  
पातकानां समस्तानां द्वे परे तात पातके।  
एकं दुःसचिवो राजा द्वितीयं च तदाश्रयः॥ 197 ॥  
राजा सम्पत्तिहीनोऽपि सेव्यः सेव्यगुणाश्रयः।  
भवत्याजीवनं तस्मात्फलं कालान्तरादपि॥ 198 ॥  
स जयी वरमातङ्गा यस्य तस्यास्ति मेदिनी।  
कोशो यस्य सुदुर्धर्षो दुर्गस्तस्य सुदुर्जयः॥ 199 ॥  
सुवर्णैः पट्टचेलैश्च शोभा स्याद्वारयोषिताम्।  
पराक्रमेण दानेन राजन्ते राजनन्दनाः॥ 200 ॥  
यं यं नृपोऽनुरागेण सम्मानयति संसदि।  
तस्य तस्योत्सारणाय यतन्ते राजवल्लभाः॥ 201 ॥  
ब्राह्मणः क्षत्रियो बन्धुर्नाधिकारे प्रशस्यते।  
ब्राह्मणः सिद्धमप्यर्थं कृच्छ्रेणापि न यच्छति॥ 202 ॥  
नियुक्तः क्षत्रियो द्रव्ये खड्गं दर्शयते ध्रुवम्।  
सर्वस्वं ग्रसते बन्धुराक्रम्य ज्ञातिभावतः॥ 203 ॥  
अपराधेऽपि निःशङ्को नियोगी चिरसेवकः।  
स स्वामिनमवज्ञाय चरेच्च निरवग्रहः॥ 204 ॥  
उपकर्ताधिकारस्थः स्वापराधं न मन्यते।  
उपकारं ध्वजीकृत्य सर्वमेवावलुम्पति॥ 205 ॥  
आज्ञाभङ्गकरान्राजा न क्षाम्येत्स्वसुतानपि।  
विशेषः कोऽनुरागस्य राजचित्तगतस्य च॥ 206 ॥  
तस्करेभ्यो नियुक्तेभ्यः शत्रुभ्यो नृपवल्लभात्।  
नृपतिर्निजलोभाच्च प्रजा रक्षेत्पितेव हि॥ 207 ॥  
भोगस्य भाजनं राजा न राजा कार्यभाजनम्।  
राजकार्यपरिध्वंसान्मन्त्री दोषेण लिप्यते॥ 208 ॥  
वरं प्राणपरित्यागः शिरसो वापि कर्तनम्।  
न तु स्वामिपदावाप्तिपातकेच्छोरुपेक्षणम्॥ 209 ॥  
विषदिग्धस्य भक्तस्य दन्तस्य चलितस्य च।  
अमात्यस्य च दुष्टस्य मूलादुद्धरणं सुखम्॥ 210 ॥  
यः कुर्यात्सचिवायत्तां श्रियं तद्व्यसने सति।  
सोऽन्धवज्जगतीपालः सीदेत्सञ्चारकैर्विना॥ 211 ॥  
सदामात्यो न सिद्धः स्यात्समृद्धः सर्व एव हि।  
सिद्धानामयमादेशः ऋद्धिश्चित्तविकारिणी॥ 212 ॥  
मूलभृत्यान्परित्यज्य नागन्तून्प्रतिमानयेत्।  
नातः परतरो दोषो राज्यभेदकरो यतः॥ 213 ॥  
मन्त्रबीजमिदं गुप्तं रक्षणीयं यथा तथा।  
मनागपि न भिद्येत तद्भिन्नं न प्ररोहति॥ 214 ॥  
मन्त्रिणा पृथिवीपालचित्तं विघटितं क्वचित्।  
वलयं स्फटिकस्येव को हि सन्धातुमीश्वरः॥ 215 ॥  
वज्रं च राजतेजश्च द्वयमेवातिभीषणम्।  
एकमेकत्र पतति पतत्यन्यत्समन्ततः॥ 216 ॥  
मृतः प्राप्नोति वा स्वर्गं शत्रुं हत्वा सुखानि वा।  
उभावपि हि शूराणां गुणावेतौ सुदुर्लभौ॥ 217 ॥  
यत्रायुद्धे ध्रुवं मृत्युर्युद्धे जीवितसंशयः।  
तमेव कालं युद्धस्य प्रवदन्ति मनीषिणः॥ 218 ॥  
अयुद्धे हि यदा पश्यन्न किञ्चिद्धितमात्मनः।  
युध्यमानस्तदा प्राज्ञो म्रियते रिपुणा सह॥ 219 ॥  
जये च लभते लक्ष्मीं मृते चापि सुराङ्गनाम्।  
क्षणविध्वंसिनः कायाः का चिन्ता मरणे रणे॥ 220 ॥  
पिता वा यदि वा भ्राता पुत्रो वा यदि वा सुहृत्।  
प्राणच्छेदकरा राज्ञा हन्तव्या भूतिमिच्छता॥ 221 ॥  
राज्यलोभादहङ्कारादिच्छतः स्वामिनः पदम्।  
प्रायश्चित्तं तु तस्यैकं जीवोत्सर्गो न चापरम्॥ 222 ॥  
आत्मनश्च परेषां च यः समीक्ष्य बलाबलम्।  
अन्तरं नैव जानाति स तिरस्क्रियतेऽरिभिः॥ 223 ॥  
राजा मत्तः शिशुश्चैव प्रमादी धनगर्वितः।  
अप्राप्यमपि वाञ्छन्ति किं पुनर्लभ्यतेऽपि यत्॥ 224 ॥  
वर्णाकारप्रतिध्वानैर्नेत्रवक्त्रविकारतः।  
अप्यहन्ति मनो धीरास्तस्माद्रहसि मन्त्रयेत्॥ 225 ॥  
आकारैरिङ्गितैर्गत्या चेष्टया भाषणेन च।  
नेत्रवक्त्रविकाराभ्यां ज्ञायतेऽन्तर्गतं मनः॥ 226 ॥  
षट्कर्णो भिद्यते मन्त्रस्तथा प्राप्तश्च वार्तया।  
इत्यात्मना द्वितीयेन मन्त्रः कार्यो महीभृता॥ 227 ॥  
मन्त्रभेदेऽपि ये दोषा भवन्ति पृथिवीपतेः।  
न शक्यास्ते समाधात्तुमिति नीतिविदां मतम्॥ 228 ॥  
न तथोत्थाप्यते ग्रावा प्राणिभिर्दारुणा यथा।  
अल्पोपायान्महासिद्धिरेतन्मन्त्रफलं महत्॥ 229 ॥  
विजेतुं प्रयतेतारीन्न युद्धेन कदाचन।  
अनित्यो विजयो यस्माद्दृश्यते युध्यमानयोः॥ 230 ॥  
साम्ना दानेन भेदेन समस्तैरथवा पृथक्।  
साधितुं प्रयतेतारीन्न युद्धेन कदाचन॥ 231 ॥  
बलिना सह योद्धव्यमिति नास्ति निदर्शनम्।  
यद्युद्धं हस्तिना सार्धं नराणां मृत्युमावहेत्॥ 232 ॥  
स मूर्खः कालमप्राप्य योऽपकर्तरि वर्तते।  
कलिर्बलवता सार्धं कीटपक्षोद्गमो यथा॥ 233 ॥  
महत्यल्पेऽप्युपायज्ञः सममेव भवेत्क्षमः।  
समुन्मूलयितुं वृक्षांस्तृणानीव नदीरयः॥ 234 ॥  
धान्यानां सङ्ग्रहो राजन्नुत्तमः सर्वसङ्ग्रहात्।  
निक्षिप्तं हि मुखे रत्नं न कुर्यात्प्राणधारणम्॥ 235 ॥  
यथा प्रभुकृतान्मानाद्युध्यन्ते भुवि मानवाः।  
न तथा बहुभिर्दत्तैर्द्रविणैरपि भूपते॥ 236 ॥  
अविद्वानपि भूपालो विद्यावृद्धोपसेवया।  
परां श्रियमवाप्नोति जलासन्नतरुर्यथा॥ 237 ॥  
पानं स्त्री मृगया द्यूतमर्थदूषणमेव च।  
वाग्दण्डयोश्च पारुष्यं व्यसनानि महीभुजाम्॥ 238 ॥  
शिष्टैरप्यविशेषज्ञ उग्रश्च कृतनायकः।  
त्यज्यते किं पुनर्नान्यैर्यश्चाप्यात्मम्भरिर्नरः॥ 239 ॥  
सत्यं शौर्यं दया त्यागो नृपस्यैव महागुणाः।  
एभिर्मुक्तो महीपालः प्राप्नोति खलु वाच्यताम्॥ 240 ॥  
यो येन प्रतिबद्धः स्यात्सह तेनोदयी व्ययी।  
स विश्वस्तो नियोक्तव्यः प्राणेषु च धनेषु च॥ 241 ॥  
धूर्तः स्त्री वा शिशुर्यस्य मन्त्रिणः स्युर्महीपतेः।  
अनीतिपवनक्षिप्तः कार्याब्दौ स निमज्जति॥ 242 ॥  
हर्षक्रोधौ समौ यस्य शास्त्रार्थे प्रत्ययः सदा।  
नित्यं भृत्यानपेक्षा च तस्य स्याद्धनदा धरा॥ 243 ॥  
दाता क्षमी गुणग्राही स्वामी दुःखेन लभ्यते।  
शुचिर्दक्षोऽनुरक्तश्च जाने भृत्योऽपि दुर्लभः॥ 244 ॥  
आहवेषु च ये शूराः स्वाम्यर्थे त्यक्तजीविताः।  
भर्तृभक्ताः कृतज्ञाश्च ते नराः स्वर्गगामिनः॥ 245 ॥  
कृतकृत्यस्य भृत्यस्य कृतं नैव प्रणाशयेत्।  
फलेन मनसा वाचा दृष्ट्या चैनं प्रहर्षयेत्॥ 246 ॥  
कोपप्रसादवस्तूनि ये विचिन्वन्ति सेवकाः।  
आरोहन्ति शनैः पश्चाद्धुन्वन्तमपि पार्थिवम्॥ 247 ॥  
विद्यावतां महेच्छानां शिल्पविक्रमशालिनाम्।  
सेवावृत्तिविदां चैव नाश्रयः पार्थिवं विना॥ 248 ॥  
ये जात्यादिमहागर्वान्नरेन्द्रान्नोपयान्ति च।  
तेषामामरणं भिक्षा प्रायश्चित्तं विनिर्मितम्॥ 249 ॥  
ये च प्राहुर्दुरात्मानो दुराराध्या महीभुजः।  
प्रमादालस्य जाड्यानि ख्यापितानि निजानि तैः॥ 250 ॥  
सर्पान् व्याघ्रान् गजान् सिंहान् दृष्ट्वोपायैर्वशीकृतान्।  
राजेति कियती मात्रा धीमतामप्रमादिनाम्॥ 251 ॥  
राजानमेव संश्रित्य विद्वान् याति परां गतिम्।  
विना मलयमन्यत्र चन्दनो न प्ररोहति॥ 252 ॥  
धवलान् यातपत्राणि वाजिनश्च मनोरमाः।  
सदा मत्ताश्च नागेन्द्राः प्रसङ्गे सति भूपतौ॥ 253 ॥  
सुवर्णपुष्पां पृथिवीं चिन्वन्ति पुरुषास्त्रयः।  
शूरश्च कृतविद्यश्च यश्च जानाति सेवितुम्॥ 254 ॥  
सा सेवा या प्रभुहिता ग्राह्या वाक्यविशेषतः।  
आश्रयेत्पार्थिवं विद्वांस्तद्द्वारेणैव नान्यथा॥ 255 ॥  
यो न वेत्ति गुणान्यस्य न तं सेवेत पण्डितः।  
नहि तस्मात्फलं तस्य सुकृष्टादूषरादिव॥ 256 ॥  
द्रव्यप्रकृतिहीनोऽपि सेव्यः सेव्यगुणान्वितः।  
भवत्याजीवनं तस्मात्फलं कालान्तरादपि॥ 257 ॥  
अपि स्थाणुवदासीनः शुष्यन्परिगतः क्षुधा।  
न त्वेवानात्मसम्पन्नाद्वृत्तिमीहेत पण्डितः॥ 258 ॥  
सेवकः स्वामिनं द्वेष्टि कृपणं परुषाक्षरम्।  
आत्मानं किं स न द्वेष्टि सेव्यासेव्यं न वेत्ति यः॥ 259 ॥  
यमाश्रित्य न विश्रामं क्षुधार्ता यान्ति सेवकाः।  
सोऽर्कवन्नृपतिस्त्याज्यः सदा पुष्पफलोऽपि सन्॥ 260 ॥  
जीवेति प्रबुवन्प्रोक्तः कृत्यं कृत्यविचक्षणः।  
करोति निर्विकल्पं यः स भवेद्राजवल्लभः॥ 261 ॥  
प्रभुप्रसादजं वित्तं सुपात्रे यो नियोजयेत्।  
वस्त्राद्यं विदधात्यङ्गे स भवेद्राजवल्लभः॥ 262 ॥  
अन्तःपुरचरैः सार्धं यो मन्त्रं न समाचरेत्।  
न कलत्रैर्नरेन्द्रस्य स भवेद्राजवल्लभः॥ 263 ॥  
सम्मतोऽहं प्रभोर्नित्यमिति मत्वा व्यतिक्रमेत्।  
कृच्छ्रेष्वपि न मर्यादां स भवेद्राजवल्लभः॥ 264 ॥  
द्वेषिद्वेषपरो नित्यमिष्टानामिष्टकर्मकृत्।  
यो नरो नरनाथस्य स भवेद्राजवल्लभः॥ 265 ॥  
द्यूतं यो यमदूताभं हालां हालाहलोपमाम्।  
पश्येद्दारान्वृथाकारान्स भवेद्राजवल्लभः॥ 266 ॥  
युद्धकालेऽग्रगो यः स्यात्सदा पृष्ठानुगः पुरे।  
प्रभोर्द्वाराश्रितो हर्म्ये स भवेद्राजवल्लभः॥ 267 ॥  
दुराराध्या हि राजानः पर्वता इव सर्वदा।  
व्यालाकीर्णाः सुविषमाः कठिना दुःखसेविताः॥ 268 ॥  
दुरारोहं पदं राज्ञां सर्वलोकनमस्कृतम्।  
स्वल्पेनाप्यपचारेण ब्राह्मण्यमिव दुष्यति॥ 269 ॥  
दुराराध्याः श्रियो राज्ञां दुरापा दुष्परिग्रहाः।  
तिष्ठन्त्याप इवाधारे चिरमात्मनि संस्थिताः॥ 270 ॥  
अनभिज्ञो गुणानां यो न भृत्यैरनुगम्यते।  
धनाढ्योऽपि कुलीनोऽपि क्रमायातोऽपि भूपतिः॥ 271 ॥  
सव्यदक्षिणयोर्यत्र विशेषो नोपलभ्यते।  
कस्तत्र क्षणमप्यार्यो विद्यमानगतिर्वसेत्॥ 272 ॥  
काचे मणिर्मणौ काचो येषां बुद्धिः प्रवर्तते।  
न तेषां सन्निधौ भृत्यो नाममात्रोऽपि तिष्ठति॥ 273 ॥  
यस्मिन्कृत्यं समावेश्य निर्विशङ्केन चेतसा।  
आस्यते सेवकः स स्यात्कलत्रमिव चापरम्॥ 274 ॥  
यः कृत्वा सुकृतं राज्ञो दुष्करं हितमुत्तमम्।  
लज्जया वक्ति नो किञ्चित्तेन राजा सहायवान्॥ 275 ॥  
कुतः सेवाविहीनानां चामरोद्भूतसम्पदः।  
उद्दण्डधवलच्छत्त्रवाजिवारणवाहिनी॥ 276 ॥  
अपि स्वल्पमसत्यं यः पुरो वदति भूभुजाम्।  
देवानां च विनश्येत स द्रुतं सुमहानपि॥ 277 ॥  
अकुलीनोऽपि मूर्खोऽपि भूपालं योऽत्र सेवते।  
अपि सम्मानहीनोऽपि स सर्वत्रापि पूज्यते॥ 278 ॥  
अपि कापुरुषो भीरुः स्याच्चेन्नृपतिसेवकः।  
यदाप्नोति फलं लोकात्तस्यांशमपि नो गुणी॥ 279 ॥  
यत्सकाशान्न लाभः स्यात्केवलाः स्युर्विपत्तयः।  
स स्वामी दूरतस्त्याज्यो विशेषादनुजीविभिः॥ 280 ॥  
फलहीनं नृपं भृत्याः कुलीनमपि चोन्नतम्।  
सन्त्यज्यान्यत्र गच्छन्ति शुष्कं वृक्षमिवाण्डजाः॥ 281 ॥  
भूपः कूप इवाभाति [^1]नमज्जनसुखावहः।  
ददाति [^2]गुणसम्बन्धाद्यथापात्रानुरूपतः॥ 282 ॥  
  
[^1]: नमन्तो नम्रा ये जनास्तेषां सुखावहः; [पक्षे] मज्जने सुखावहो न भवतीति न मज्जनसुखावहः.

[^2]: विद्याविनयादिः; [पक्षे] रज्जवः.

अपि सम्मानसंयुक्ताः कुलीना भक्तितत्पराः।  
वृत्तिभङ्गान्महीपालं त्यक्त्वा यान्ति सुसेवकाः॥ 283 ॥  
कालातिक्रमणं वृत्तेर्यो न कुर्वीत भूपतिः।  
कदाचित्तं न मुञ्चन्ति भर्त्सिता अपि सेवकाः॥ 284 ॥  
देशानामुपरि क्ष्मापा आतुराणां चिकित्सकाः।  
वणिजो ग्राहकाणां च मूर्खाणामपि पण्डिताः॥ 285 ॥  
प्रमादिनां तथा चौरा भिक्षुका गृहमेधिनाम्।  
गणिकाः कामुकानां च सर्वलोकस्य शिल्पिनः॥ 286 ॥  
सामादिसज्जितैः पाशैः प्रतीक्षन्ते दिवानिशम्।  
भुञ्जते च यथाशक्ति जलजाञ्जलजा यथा॥ 287 ॥  
शनैः शनैश्च यो राज्यमुपभुङ्क्ते यथाबलम्।  
रसायनमिव प्राज्ञः स पुष्टिं परमां व्रजेत्॥ 288 ॥  
विधिना मन्त्रयुक्तेन रूक्षापि मथितापि च।  
प्रयच्छति फलं भूमिररणीव हुताशनम्॥ 289 ॥  
प्रजानां पालनं शस्यं स्वर्गकोशस्य वर्धनम्।  
पीडनं धर्मनाशाय पापायायशसे स्थितम्॥ 290 ॥  
गोपालेन प्रजाधेनोर्वित्तदुग्धं शनैः शनैः।  
पालनात्पोषणाद्ग्राह्यं न्याय्यां वृत्तिं समाचरेत्॥ 291 ॥  
फलार्थी नृपतिर्लोकान्पालयेद्यत्नामास्थितः।  
दानमानादितोयेन मालाकारोऽङ्कुरानिव॥ 292 ॥  
नृपदीपौ धनस्नेहं प्रजाभ्यः संहरन्नपि।  
अन्तरस्थैर्गुणैः शुभ्रैर्लक्ष्यते नैव केनचित्॥ 293 ॥  
यथा गौर्दुह्यते काले पाल्यते च तथा प्रजा।  
सिच्यते चीयते चैव लता पुष्पफलप्रदा॥ 294 ॥  
लोकानुग्रहकर्तारः प्रवर्धन्ते नरेश्वराः।  
लोकानां सङ्क्षयाच्चैव क्षयं यान्ति न संशयः॥ 295 ॥  
उत्तिष्ठमानस्तु परो नोपेक्ष्यः पथ्यमिच्छता।  
समौ हि शिष्टैराम्नातौ वर्त्स्यन्तावामयः स च॥ 296 ॥  
मृतानां स्वामिनः कार्ये भृत्यानामनुवर्तिनाम्।  
भवेत्स्वर्गेऽक्षयो वासः कीर्तिश्च धरणीतले॥ 297 ॥  
न यज्वानोऽपि गच्छन्ति तां गतिं नैव योगिनः।  
यां यान्ति प्रोज्झितप्राणाः स्वाम्यर्थे सेवकोत्तमाः॥ 298 ॥  
चाटतस्करदुर्वृत्तैस्तथा साहसिकादिभिः।  
पीड्यमानाः प्रजा रक्ष्याः कूटच्छद्मादिभिस्तथा॥ 299 ॥  
प्रजानां धर्मषड्भागो राज्ञो भवति रक्षितुः।  
अधर्मादपि षड्भागो जायते यो न रक्षति॥ 300 ॥  
राजा बन्धुरबन्धूनां राजा चक्षुरचक्षुषाम्।  
राजा पिता च माता च सर्वेषां न्यायवर्तिनाम्॥ 301 ॥  
गुणालयोऽप्यसन्मन्त्री नृपतिर्नाधिगम्यते।  
प्रसन्नस्वादुसलिलो दुष्टग्राहो यथा ह्रदः॥ 302 ॥  
चित्रास्वादकथैर्भृत्यैरनायासितकार्मुकैः।  
ये रमन्ते नृपास्तेषां रमन्ते रिपवः श्रिया॥ 303 ॥  
यः सम्मानं समाधत्ते भृत्यानां क्षितिपोऽधिकम्।  
वित्ताभावेऽपि तं दृष्ट्वा ते त्यजन्ति न कर्हिचित्॥ 304 ॥  
विश्वासः सम्पदां मूलं तेन यूथपतिर्गजः।  
सिंहो मृगाधिपत्येऽपि न मृगैरुपयुज्यते॥ 305 ॥  
कारुण्यं सम्विभागश्च यस्य भृत्येषु सर्वदा।  
सम्भवेत्समहीपालस्त्रैलोक्यस्यापि रक्षणे॥ 306 ॥  
अपृष्टस्तु नरः किञ्चिद्यो ब्रूते राजसंसदि।  
न केवलमसम्मानं लभते च विडम्बनम्॥ 307 ॥  
अजन्मा पुरुषस्तावद्गतासुस्तृणमेव वा।  
यावन्नेषुभिरादत्ते विलुप्तमरिभिर्यशः॥ 308 ॥  
विपाकदारुणो राज्ञां रिपुरल्पोऽप्यरुन्तुदः।  
उद्वेजयति सूक्ष्मोऽपि चरणं कण्टकाङ्कुरः॥ 309 ॥  
निर्विषोऽपि यथा सर्पः फटाटोपैर्भयङ्करः।  
तथाडम्बरवान्राजा न परैः परिभूयते॥ 310 ॥  
भूमिर्मित्त्रं हिरण्यं वा विग्रहस्य फलत्रयम्।  
नास्त्येकमपि यद्येषां न तत्कुर्यात्कथञ्चन॥ 311 ॥  
सामैव हि प्रयोक्तव्यमादौ कार्यं विजानता।  
सामसिद्धानि कार्याणि विक्रियां यान्ति न क्वचित्॥ 312 ॥  
शपथैः सन्धितस्यापि न विश्वासं व्रजेद्रिपोः।  
राज्यलोभाद्यतो विप्रः शक्रेण शपथैर्हतः॥ 313 ॥  
उपकारगृहीतेन शत्रुणा शत्रुमुद्धरेत्।  
पादलग्नं करस्थेन कण्टकेनेव कण्टकम्॥ 314 ॥  
नोपेक्षितव्यो विद्वद्भिः शत्रुरल्पोऽप्यवज्ञया।  
वह्निरल्पोऽपि सम्वृद्धः कुरुते भस्मसाद्वनम्॥ 315 ॥  
कौर्मं सङ्कोचमास्थाय प्रहारानपि मर्षयेत्।  
प्राप्ते काले च मतिमानुत्तिष्ठेत्कृष्णसर्पवत्॥ 316 ॥  
स्वाम्यमात्यश्च राज्यं च कोषो दुर्गं बलं सुहृत्।  
एतावदुच्यते राज्यं सत्त्वबुद्धिव्यपाश्रयम्॥ 317 ॥  
सन्धिविग्रहयानानि संस्थितिः संश्रयस्तथा।  
द्वैधीभावश्च भूपानां षड्गुणाः परिकीर्तिताः॥ 318 ॥  
उत्साहस्य प्रभोर्मन्त्रस्यैवं शक्तित्रयं मतम्।  
आत्मनः सुहृदश्चैव तन्मित्रस्योदयास्त्रयः॥ 319 ॥  
सामदाने भेददण्डावित्युपायचतुष्टयम्।  
हस्त्यश्वरथपादातं सेनाङ्गं स्याच्चतुष्टयम्॥ 320 ॥  
क्षत्रियस्योरसि क्षत्त्रं पृष्ठे ब्रह्म व्यवस्थितम्।  
तेन पृष्ठं न दातव्यं पृष्ठदो ब्रह्महा भवेत्॥ 321 ॥  
रक्षाधिकारादीशत्वाद्दूतानुग्रहकारणात्।  
यदेव कुरुते राजा तत्प्रमाणमिति स्थितिः॥ 322 ॥  
राजा नाम चरत्येष भूमौ साक्षात्सहस्रदृक्।  
न तस्याज्ञामतिक्रम्य सन्तिष्ठेरन्निमाः प्रजाः॥ 323 ॥  
राज्ञामाज्ञाभयाद्यस्मान्न च्यवन्ते पथः प्रजाः।  
व्यवहारस्ततो ज्ञेयः शान्तितो राजशासनम्॥ 324 ॥  
नित्यार्यपृथिवीपालैश्चारित्रविधयः कृताः।  
चारित्रेभ्यस्ततः प्राहुर्गरीयो राजशासनम्॥ 325 ॥  
पुष्पैरपि न योद्धव्यं किं पुनर्निशितैः शरैः।  
जये भवति सन्देहः प्रधानपुरुषक्षयः॥ 326 ॥  
अभिभूतोऽप्यवज्ञातो यो राज्ञां द्वारि तिष्ठति।  
स तु राज्ञां श्रियं भुङ्क्ते नाभिमानी कदाचन॥ 327 ॥  
अन्तःपुरधनाध्यक्षैर्वैरिभूते निराकृते।  
संसर्गं न व्रजेल्लोके विना पार्थिवशासनात्॥ 328 ॥  
जृम्भां निष्ठीवनं क्रौर्यं कोपं पर्यङ्किकां श्रमम्।  
भ्रुकुटिं वातमुद्रां च तत्समीपे विवर्जयेत्॥ 329 ॥  
राज्ञस्तु दर्शनं कुर्याज्ज्ञात्वावसरसौष्ठवम्।  
गुणादिख्यापनात्पूर्वमुपनीतो महाशयैः॥ 330 ॥  
दर्शनं नाधमद्वारा राज्ञः कार्यं विपश्चिता।  
गरिष्ठोऽप्यतिनीचः स्यादुपनीतो लघुर्भवेत्॥ 331 ॥  
शत्रोरत्यन्तमित्रं यत्तेन मैत्त्रीं विवर्जयेत्।  
अर्दयेत्तद्विरोधेन प्रतिष्ठा घातकारिणा॥ 332 ॥  
यत्रात्मीयो जनो नास्ति भेदस्तत्र न विद्यते।  
कुठारैर्दण्डनिर्मुक्तैर्भिद्यन्ते तरवः कथम्॥ 333 ॥  
एतदर्थं कुलीनानां नृपाः कुर्वन्ति सङ्ग्रहम्।  
आदिमध्यावसानेषु न ते यास्यन्ति विक्रियाम्॥ 334 ॥  
सर्व एव जनः शूरो ह्यनासादितसङ्गरः।  
अदृष्टपरसामर्थ्यः सदर्पः को भवेन्नहि॥ 335 ॥  
रुष्टोऽपि राजा यद्दद्यान्न तत्तुष्टो वणिग्जनः।  
अतो भूमिपतिः सेव्यस्त्याज्यो दूरतरेण सः॥ 336 ॥  
नापरीक्ष्य नयेद्दण्डं न च मन्त्रं प्रकाशयेत्।  
विसृजेन्नैव लुब्धेभ्यो विश्वसेन्नापकारिषु॥ 337 ॥  
चरेद्धीमानकटको युञ्जेत्स्नेहं न नास्तिकः।  
अनृशंसश्चरेदर्थं चरेत्कार्यमनुद्धतः॥ 338 ॥  
सन्दधीत न चानार्यैर्विगृह्णीयान्न बन्धुभिः।  
नाभक्तं चारयेच्चारं कुर्यात्कार्यमपीडया॥ 339 ॥  
सर्वे यत्र विनेतारः सर्वे यत्राभिमानिनः।  
सर्वे महत्त्वमिच्छन्ति कुलं तदवसीदति॥ 340 ॥  
अकृत्वा निजदेशस्य रक्षां यो विजिगीषते।  
स नृपः परिधानेन वृतमौलिः पुमानिव॥ 341 ॥  
विजिगीषुररिर्मित्त्रं पार्ष्णिग्राहोऽप्यमध्यमः।  
उदासीनोऽन्तरान्तर्धिरित्येषा नृपतेः स्थितिः॥ 342 ॥  
गृध्राकारोऽपि सेव्यः स्याद्धंसाकारैः सभासदैः।  
हंसाकारोऽपि सन्त्याज्यो गृध्राकारैः सभासदैः॥ 343 ॥  
ये ह्याहवेषु वध्यन्ते स्वाम्यर्थमपराङ्मुखाः।  
विकटैरायुधैर्यान्ति ते स्वर्गं योगिनो यथा॥ 344 ॥  
पदानि क्रतुतुल्यानि आहवेष्वनिवर्तिनाम्।  
राजा सुकृतमादत्ते हतानां विपलायिनाम्॥ 345 ॥  
तवाहं वादिनं क्लीबं निर्हेतिं परमागतिम्।  
न हन्याद्विनिवृत्तं च युद्धं प्रेक्षितुमागतम्॥ 346 ॥  
सुतभृत्यसुहृद्वैरिस्वामिसद्गुरुदैवते।  
एकैकोत्तरतो वृद्ध्या श्रीकारः पत्त्रमूर्धनि॥ 347 ॥  
सपक्षो लभते काको वृक्षस्य विविधं फलम्।  
पक्षहीनो मृगेन्द्रोऽपि भूमिसंस्थो निरीक्षते॥ 348 ॥  
सपक्षो लभते लक्षं गुणमुक्तोऽपि मार्गणः।  
न लक्षस्थो विपक्षः स्याद्गुणैरापूर्यते यदि॥ 349 ॥  
परस्परानुरक्ता ये योधाः शार्ङ्गधनुर्धराः।  
सन्नद्धास्तुरगारूढास्ते जयन्ति रणे रिपून्॥ 350 ॥  
जिते लक्ष्मीर्मृते स्वर्गः कीर्तिश्च धरणीतले।  
तस्माद्युद्धं विधातव्यं हन्तव्या परवाहिनी॥ 351 ॥  
विधाय वैरं सामर्षे नरोऽरौ य उदासते।  
प्रक्षिप्योद[^1]र्चिषं [^2]कक्षे शेरते तेऽभिमारुतम्॥ 352 ॥  
  
[^1]: अग्निम्.

[^2]: तृणसमूहे.

सद्वंशसम्भवः शुद्धः कोटिदोऽपि गुणान्वितः।  
कामं धनुरिव क्रूरो वर्जनीयः सतां प्रभुः॥ 353 ॥  
असमाप्तजिगीषस्य स्त्रीचिन्ता का मनस्विनः।  
अनाक्रम्य जगत्कृत्स्नं नो सन्ध्यां भजते रविः॥ 354 ॥  
चिन्त्यते नय एवादावमन्दं समुपेप्सुभिः।  
विनम्य पूर्वं सिंहोऽपि हन्ति हस्तिनमोजसा॥ 355 ॥  
स्वजातीयं विना वैरी न जय्यः स्यात्कदाचन।  
विना वज्रमणिं मुक्तामणिर्भेद्यः कथं भवेत्॥ 356 ॥  
युक्त्या परोक्षं बाधेत विपक्षक्षपणक्षमः।  
शोषयत्यचिरेणैव प्रान्तरस्थमलं पयः॥ 357 ॥  
दुर्गदेशप्रविष्टोऽपि शूरोऽभ्येति पराभवम्।  
गाढपङ्कनिमग्नाङ्गो मातङ्गोऽप्यवसीदति॥ 358 ॥  
नयेनाङ्कुरितं शौर्यं जयाय न तु केवलम्।  
अन्ययुक्तं विषं भुक्तं पथ्यं स्यादन्यथा मृतिः॥ 359 ॥  
मृदुभिर्बहुभिः शूरः पुंभिरेको न बाध्यते।  
कपोतपोतकैरेकः श्येनो जातु न बाध्यते॥ 360 ॥  
विपक्षमखिलीकृत्य प्रतिष्ठा खलु दुर्लभा।  
अनीत्वा पङ्कतां धूलिमुदकं नावतिष्ठते॥ 361 ॥  
ध्रियते यावदेकोऽपि रिपुस्तावत्कुतः सुखम्।  
पुरः क्लिश्नाति सोमं हि सैंहिकेयोऽसुरद्रुहाम्॥ 362 ॥  
रिक्ताः कर्मणि पटवस्तृप्तास्त्वलसा भवन्ति भृत्या ये।  
तेषां जलौकसामिव पूर्णानां रिक्तता कार्या॥ 363 ॥  
गन्तव्या राजसभा द्रष्टव्या राजपूजिता लोकाः।  
यद्यपि न भवन्त्यर्थास्तथाप्यनर्था विनश्यन्ति॥ 364 ॥  
अतितेजस्व्यपि राजा पानासक्तो न साधयत्यर्थान्।  
तृणमपि दुग्धुमशक्तो वडवाग्निः सम्पिबत्यब्धिम्॥ 365 ॥  
अचिराधिष्ठितराज्यः शत्रुः प्रकृतिष्वरूढमूलत्वात्।  
नवसम्रोपणशिथिलस्तरुरिव सुकरः समुद्धर्तुम्॥ 366 ॥  
सप्रतिबन्धं कार्यं प्रभुरधिगन्तुं सहायवानेव।  
दृस्यं तमसि न पश्यति दीपेन विना सचक्षुरपि॥ 367 ॥  
अभिमुखनिहतस्य सतस्तिष्ठतु तावज्जयोऽथवा स्वर्गः।  
उभयबलसाधुवादश्रवणसुखस्यैव नास्त्यन्तः॥ 368 ॥  
अविवेकमतिर्नृपतिर्मन्त्री गुणवत्सु वक्रितग्रीवः।  
यत्र खलाश्च प्रबलास्तत्र कथं सज्जनावसरः॥ 369 ॥  
अतिगम्भीरे भूपे कूप इव जनस्य दुरवतारस्य।  
दधति समीहितसिद्धिं गुणवन्तः पार्थिवा घटकाः॥ 370 ॥  
[^1]सदवनम[^2]सदनुशासनमाश्रितभरणं च राजचिह्नानि।  
अभिषेकः पटबन्धो बालव्यजनं व्रणस्यापि॥ 371 ॥  
  
[^1]: सतामवनं रक्षणम्.

[^2]: दुष्टशासनम्.

यदि तव हृदयं विद्वन्सुनयं स्वप्नेऽपि मा स्म सेविष्ठाः।  
सचिवजितं षण्ढजितं युवतिजितं चैव राजानम्॥ 372 ॥  
आश्रयितव्यो नरपतिरर्जयितव्यानि भूरि वित्तानि।  
आरब्धव्यं वितरणमानेतव्यं यशो दशापि दिशः॥ 373 ॥  
असमैः समीयमानः समैश्च परिहीयमाणसत्कारः।  
धुरि यो न युज्यमानस्त्रिभिरर्थपतिं त्यजति भृत्यः॥ 374 ॥  
अनुयातानेकजनः परपुरुषैरुह्यतेऽस्य निजदेहः।  
अधिकारस्थः पुरुषः शव इव न शृणोति वीक्षते कुमतिः॥ 375 ॥  
स क्षत्रियस्त्राणसहः सतां यस्तत्कार्मुकं कर्मसु यस्य शक्तिः।  
वहन्द्वयीं यद्यफलेऽर्थजाते करोत्यसम्स्कारहतामिवोक्तिम्॥ 376 ॥  
क्षतात्किल त्रायत इत्युदग्रः क्षत्रस्य शब्दो भुवनेषु रूढः।  
राज्येन किं तद्विपरीतवृत्तेः प्राणैरुपक्रोशमलीमसैर्वा॥ 377 ॥  
अत्युच्छ्रिते मन्त्रिणि पार्थिवे च विष्टभ्य पादावुपतिष्ठते श्रीः।  
सा स्त्रीस्वभावादसहा भरस्य तयोर्द्वयोरेकतरं जहाति॥ 378 ॥  
यः काकिनीमप्यपथप्रपन्नां समुद्धरेन्निष्कसहस्रतुल्याम्।  
कालेषु कोटिष्वपि मुक्तहस्तस्तं राजसिंहं न जहाति लक्ष्मीः॥ 379 ॥  
उपेक्षितः क्षीणबलोऽपि शत्रुः प्रमाददोषात्पुरुषैर्मदान्धैः।  
साध्योऽपि भूत्वा प्रथमं ततोऽसावसाध्यतां व्याधिरिव प्रयाति॥ 380 ॥  
मित्त्राणि शत्रुत्वमिवानयन्ती मित्रत्वमप्यर्थवशाच्च शत्रून्।  
नीतिर्नयत्यस्मृतपूर्ववृत्तं जन्मान्तरं जीवत एव पुंसः॥ 381 ॥  
सन्मन्त्रिणा वर्धयते नृपाणां लक्ष्मीमहीधर्मयशः-समूहः।  
दुर्मन्त्रिणा नाशयते तथैव लक्ष्मीमहीधर्मयशः-समूहः॥ 382 ॥  
नियुक्तहस्तार्पितराज्यभारास्तिष्ठन्ति ये सौधविहारसाराः।  
बिडालवृन्दार्पितदुग्धपूराः स्वपन्ति ते मूढधियः क्षितीन्द्राः॥ 383 ॥  
सुहृदामुपकारकारणाद्द्विषतामप्यकारकारणात्।  
नृपसंश्रय इष्यते बुधैर्जठरं को न बिभर्ति केवलम्॥ 384 ॥  
विषमोऽपि[^1] विगा[^2]ह्यते नयः [^3]कृततीर्थः पयसामिवाशयः।  
स तु तत्र विशेषदुर्लभः [^4]सदुपन्यस्यति [^5]कृत्यवर्त्म यः[^6]॥ 385 ॥  
  
[^1]: दुर्बोधोऽपि; [पक्षे] दुःष्प्रवेशोऽपि.

[^2]: विगृह्यते; [पक्षे] प्रविश्यते.

[^3]: कृताभ्यासाद्युपायः सन्; [पक्षे] गर्तग्राहपाषाणादिरहितम्.

[^4]: देशकालाद्यविरुद्धम्. यथार्थमित्यर्थः; [पक्षे] गर्तग्राहपाषाणादिरहितम्.

[^5]: सन्धिविग्रहादिकार्यम्; [पक्षे] स्नानादिकम्.

[^6]: यथा केचित्कृततीर्थे पयसि गम्भीरेऽपि प्रवेष्टारः सन्ति, तीर्थकरस्तु विरलः, तद्वन्नीतावपि निगूढमपि तत्वं सति वक्तरि बोद्धारः सन्ति, वक्ता तु न सुलभ इत्यर्थः.

द्विषतामुदयः सुमेधसा गुरुरस्वन्ततरः[^7] सुमर्षणः।  
न महानपि भूतिमिच्छता [^8]फलसम्पत्प्रवणः परिक्षयः॥ 386 ॥  
  
[^7]: अत्यन्तदुरन्तः. क्षयोन्मुख इत्यर्थः.

[^8]: फलसिद्ध्युन्मुखः.

अचिरेण परस्य भूयसीं विपरीतां विगणय्य चात्मनः।  
क्षययुक्तिमुपेक्षते कृती कुरुते तत्प्रतिकारमन्यथा॥ 387 ॥  
अनुपालयतामुदेष्यतीं प्रभुशक्तिं द्विषतामनीहया[^9]।  
अपयान्त्यचिरान्महीभुजां जननिर्वादभयादिव श्रियः॥ 388 ॥  
  
[^9]: अनुत्साहेन.

क्षययुक्तमपि स्वभावजं दधतं [^10]धाम शिवं समृद्धये।  
प्रणयन्त्यनपायमुत्थितं प्रतिपच्चन्द्रमिव प्रजा नृपम्॥ 389 ॥  
  
[^10]: क्षात्रं तेजः; [पक्षे] प्रकाशम्.

प्रभवः खलु [^11]कोशदण्डयोः[^12] कृतपञ्चा[^13]ङ्गविनिर्मयो नयः।  
स विधेयपदेषु दक्षतां नियतिं लोक इवानुरुध्यते॥ 390 ॥  
  
[^11]: अर्धराशिः.

[^12]: तुरङ्गसैन्यम्.

[^13]: 'सहायाः साधनोपाया विभागो देशकालयोः। विनिपातप्रतीकारः सिद्धिः पञ्चाङ्ग इष्यते॥’ इति.

अभिमानवतो मनस्विनः प्रियमुच्चैः पदमारुरुक्षतः।  
विनिपातनिवर्तनक्षमं मतमालम्बनमात्मपौरुषम्॥ 391 ॥  
विपदोऽभिभवन्त्यविक्रमं रहयत्यापदुपेतमायतिः।  
नियता लघुता निरायतेरगरीयान्न पदं नृपश्रियः॥ 392 ॥  
चञ्चलं वसु नितान्तमुन्नता मेदिनीमपि हरन्त्यरातयः।  
भूधरस्थिरमुपेयमागतं मावमंस्त सुहृदं महीपतिम्॥ 393 ॥  
आज्ञा कीर्तिः पालनं ब्राह्मणानां दानं भोगो मित्त्रसम्रक्षणं च।  
येषामेते षड्गुणा न प्रवृत्ताः कोऽर्थस्तेषां पार्थिवोपाश्रयेण॥ 394 ॥  
स किं सखा साधु ना शास्ति योऽधिपं हितान्न यः संशृणुते स किं प्रभुः।  
सदानकूलेषु हि कुर्वते रतिं नृपेष्वमात्येषु च सर्वसम्पदः॥ 395 ॥  
नराधिपा नीचजनानुवर्तिनो बुधोपदिष्टेन न यान्ति ये पथा।  
विशन्त्यतो दुर्गममार्गनिर्गमं समस्तसम्बाधमनर्थपञ्जरम्॥ 396 ॥  
नृपोऽपकृष्टः सचिवात्तदर्पणस्तनमन्धयोऽत्यन्तशिशुः स्तनादिव।  
अदृष्टलोकव्यवहारमूढधीर्मुहूर्तमप्युत्सहते न वर्तितुम्॥ 397 ॥  
व्रजन्ति ते मूढधियः पराभवं भवन्ति मायाविषु ये न मायिनः।  
प्रविश्य हि घ्नन्ति शठास्तथाविधानसंवृताङ्गान्निशिता इवेषवः॥ 398 ॥  
क्रतौ विवाहे व्यसने रिपुक्षये यशस्करे कर्मणि मित्रसङ्ग्रहे।  
प्रियासु नारीष्वधनेषु बन्धुषु धनव्ययस्तेषु न गण्यते बुधैः॥ 399 ॥  
परं विनीतत्वमुपैति सेवया महीपतीनां विनयो हि भूषणम्।  
प्रवृत्तदानो मृदुसञ्चरत्करः करीव भद्रो विनयेन शोभते॥ 400 ॥  
अवन्ध्यकोपस्य विहन्तुरापदां भवन्ति वश्याः स्वयमेव देहिनः।  
अमर्षशून्येन जनस्य जन्तुना न [^1]जातहार्देन न विद्विषादरः॥ 401 ॥  
  
[^1]: जातस्नेहेन.

यदि समरमपास्य नास्ति मृत्योर्भयमिति युक्तमितोऽन्यतः प्रयातुम्।  
अथ मरणवमश्यमेव जन्तोः किमिति मुधा मलिनं यशः क्रियेत॥ 402 ॥  
आसन्नमेव नृपतिर्भजते मनुष्यं विद्याविहीनमकुलीनमसङ्गतं वा।  
प्रायेण भूमिपतयः प्रमदा लताश्च यः पार्श्वतो भवति तं परिवेष्टयन्ति॥ 403 ॥  
सत्यानृता च [^2]परुषा प्रियवादिनी च हिंस्रा[^3] दयालुरपि चार्थपरा [^4]वदान्या।  
नित्यव्यया प्रचुरनित्यधनागमा च वेश्याङ्गनेव नृपनीतिरनेकरूपा॥ 404 ॥  
  
[^2]: कर्कशा.

[^3]: घातुका.

[^4]: दानशौण्डा.

राजन्दु[^5]धुक्षसि यदि क्षितिधेनुमेतां तेनाद्य वत्समिव लोकममुं [^6]पुषाण।  
तस्मिंश्च सम्यगनिशं परिपोष्यमाणे नानाफलैः फलति कल्पलतेव भूमिः॥ 405 ॥  
  
[^5]: दोहनं कर्तुमिच्छसि.

[^6]: पोषणं कुरु.

सिध्यन्ति कर्मसु महत्स्वपि [^1]यन्नियोज्यः सम्भावनागुणमवेहि [^2]तमीश्वराणाम्।  
किं प्राभविष्यदरु[^3]णस्तमसां वधाय तं चेत्सहस्र[^4]किरणो धुरि नाकरिष्यत्॥ 406 ॥  
  
[^1]: भृत्याः.

[^2]: राज्ञाम्.

[^3]: सूर्यसारथिः.

[^4]: सूर्यः.

तातार्यमन्त्रिसुतसोदरपण्डितानां नित्यं भजन्ति विभजीकृतभव्यभोगान्।  
तस्मात्कदाचन रहस्यपि तद्विधानामाज्ञां विभज्य न दिशन्ति महीं महीशाः॥ 407 ॥  
ये बाहवो न युधि वैरिकठोरकण्ठपीठोच्छलद्रुधिरराजिविराजिताम्साः।  
नापि प्रियापृथुपयोधरपत्रभङ्गसङ्क्रान्तकुङ्कुमरसाः खलु निष्फलास्ते॥ 408 ॥  
नरपतिहितकर्ता द्वेष्यतां याति लोके जनपदहितकर्ता त्यज्यते पार्थिवेन।  
इति महति विरोधे विद्यमाने समाने नृपतिजनपदानां दुर्लभः कार्यकर्ता॥ 409 ॥  
नियतविषयवर्ती प्रायशो दण्डयोगाज्जगति परवशेऽस्मिन्दुर्लभः साधुवृत्तः।  
कृशमपि विकलं वा व्याधितं बाधनं वा पतिमपि कुलनारी दण्डभीत्याभ्युपैति॥ 410 ॥  
नृपः कामासक्तो गणयति न कार्यं न च हितं यथेच्छं स्वच्छन्दश्चरति किल मत्तो गज इव।  
ततो मानध्मातः पतति तु यदा शोकगहने तदा भृत्ये दोषान्क्षिपति न निजं वेत्त्यविनयम्॥ 411 ॥  
अवज्ञानात्प्राज्ञो भवति मतिहीनः परिजनस्ततस्तत्प्रामाण्याद्भवति न समीपे बुधजनः।  
बुधैस्त्यक्ते राज्ये न हि भवति नीतिर्गुणवती विपन्नायां नीतौ सकलमवशं सीदति जगत्॥ 412 ॥  
अयुक्तं युक्तं वा यद[^5]भिहितमज्ञेन विभुना स्तुयादेतन्नित्यं जडमपि गुरुं तस्य विनुयात्[^6]।  
विवत्सुर्नैस्पृह्यं[^7] कथमपि सभायाम[^8]भिनयेत्स्वकार्यं सन्तुष्टे क्षितिभृति [^9]रहस्येव कथयेत्॥ 413 ॥  
  
[^5]: उक्तम्.

[^6]: तद्गुरोः स्तवनं कुर्यात्.

[^7]: निस्पृहताम्.

[^8]: अभिनयपूर्वकं दर्शयेत्.

[^9]: एकान्ते.

मुहुर्लक्ष्योद्भेदा मुहुरधिगमाभावगहना मुहुः सम्पूर्णाङ्गी मुहुरतिकृशा कार्यवशतः।  
मुहुर्भ्रश्यद्बीजा मुहुरपि बहुप्रापितफलेत्यहो चित्राकारा नियतिरिव नीतिर्नयविदः॥ 414 ॥  
इच्छेद्यस्तु सुखं निवस्तु[^10]मवनौ गच्छेत्स राज्ञः सभां [^11]कल्याणीं गिरमेव [^12]संसदि वदेत्कार्यं विदध्यात्कृती।  
अक्लेशाद्धनमर्जयेदधिपतेरावर्जयेद्व[^13]ल्लभान्कुर्वीतोपकृतिं जनस्य जनयेत्कस्यापि [^14]नापक्रियाम्॥ 415 ॥  
  
[^10]: पृथिव्याम्.

[^11]: मनोज्ञाम्.

[^12]: सभायाम्.

[^13]: प्रियान्.

[^14]: अपकारम्.

अज्ञो वा यदि वा विपर्ययगते ज्ञानेऽथ सन्देहभृद्दृष्टादृष्टविरोधि कर्म कुरुते यस्तस्य गोप्ता गुरुः।  
निः-सन्देहविपर्यये सति पुनर्ज्ञाने विरुद्धक्रियं राजा चेत्पुरुषं न शास्ति तदयं प्राप्तः प्रजाविप्लवः॥ 416 ॥  
सूचीमात्रविभेदसम्भ्रमगुणः क्षोणीशवामभ्रुवामुत्तुङ्गस्तनमण्डलेषु लभते लीलारतिं कञ्चुकः।  
नाराचैर्निबिडैर्विभिन्नवपुषां पुंसां महायोधने स्वर्गस्त्रीकुचकुम्भसम्भ्रमपरीरम्भः कथं दुर्लभः॥ 417 ॥  
एकं भूमिपतिः करोति सचिवं राज्ये प्रमाणं यदा तं मोहाच्छ्रयते मदः स च मदालस्येन निर्भिद्यते।  
निर्भिन्नस्य पदं करोति हृदये तस्य स्वतन्त्र्यस्पृहा स्वातन्त्र्यस्पृहया ततः स नृपतेः प्राणान्तिकं द्रुह्यति॥ 418 ॥  
ऐश्वर्यादनपेतमीश्वरमयं लोकोऽर्थतः सेवते तं गच्छन्त्यनु ये विपत्तिषु पुनस्ते तत्प्रतिष्ठाशया।  
भर्तुर्ये प्रलयेऽपि पूर्वसुकृतासङ्गेन निःसङ्गया भक्त्या कार्यधुरां वहन्ति कृतिनस्ते दुर्लभास्तादृशाः॥ 419 ॥  
द्वारे रुद्धमुपेक्षते कथमपि प्राप्तं पुरो नेक्षते विज्ञप्तौ गजमीलनानि कुरुते गृह्णाति वाक्यच्छलम्।  
निर्यातस्य करोति दोषकथनं तद्विद्विषामग्रतः स स्वामी यदि सेव्यते कुमतिभिः किं नः पिशाचैः कृतम्॥ 420 ॥  
वृत्तिच्छेदविधौ द्विजातिमरणे मित्रार्थसम्प्रेषणे सम्प्राप्ते मरणे कलत्रहरणे स्वामिग्रहे गोग्रहे।  
प्राणत्राणपरायणैकमनसां येषां न शस्त्रग्रहस्तानालोक्य विलोकते च मनसा सूर्योऽपि सूर्यान्तरम्॥ 421 ॥  
धर्मः प्रागेव चिन्त्यः सचिवगतिमती भावनीये सदैव ज्ञेया लोकानुवृत्तिर्वरचरनयनैर्मण्डलं वीक्षणीयम्।  
प्रच्छाद्यौ रागरोषौ मृदुपरुषयुतौ वर्जनीयो च काले स्वात्मा यत्नेन रक्ष्यो रणशिरसि पुनः सोऽपि नापेक्षणीयः॥ 422 ॥  
कोऽहं कौ देशकालौ समविषमगुणाः केऽरयः के सहायाः का शक्तिः कोऽभ्युपायः फलमिह च कियत्कीदृशी दैवसम्पत्।  
सम्पत्तौ को निबन्धः प्रविदितवचनस्योत्तरं किं नु मे स्यादित्येवं कार्यसिद्धाववहितमनसो हस्तगा सम्पदः स्युः॥ 423 ॥  
