+++
title = "०८ वराहः"

+++
सर्वलोकपरितोषकारिणि स्वर्धुनीविमलवारिणि स्थिते।  
[^1]पूतिगन्धवति [^2]पल्वलोदके सूकरः सुखमतीव मन्यते॥ 153 ॥  
  
[^1]: दुर्गन्धवन्ति.

[^2]: अल्पजलाशयोदके.

आकर्ण्य गर्जितरवं घनगर्जतुल्यं सिंहस्य यान्ति वनमन्यदिभा भयार्ताः।  
तत्रैव पौरुषनिधिः स्वकुलेन सार्धं दर्पोद्धुरो वसति वीतभयो वराहः॥ 154 ॥  
## आदिवराहः
निष्कन्दामरविन्दिनीं [^3]स्थपुटितोद्देशां [^4]कसेरुस्थलीं [^5]जम्बालाविलमम्बु कर्तुमितरा सूते वराही सुतान्।  
दंष्ट्रायां प्रलयार्णवोर्मिसलिलैराप्लावितायामियं यस्या एव शिशोः स्थिता विपदि भूः सा पोत्रिणी पुत्रिणी॥ 155 ॥  
  
[^3]: विषमोन्नतदेशाम्.

[^4]: कन्दविशेषवतीम्.

[^5]: पङ्कः.
