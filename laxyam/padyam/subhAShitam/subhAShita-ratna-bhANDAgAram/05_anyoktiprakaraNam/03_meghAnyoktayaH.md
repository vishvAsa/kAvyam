+++
title = "०३ मेघान्योक्तयः"
types = ["अन्योक्तिः", "अन्योक्तिः - मेघः"]

+++
  
[^1]प्रावृषेण्यस्य मालिन्यं दोषः कोऽभीष्टवर्षिणः।[^2]  
शारदाभ्रस्य शुभ्रत्वं वद कुत्रोपयुज्यते॥ 1 ॥  


[^1]: प्रावृट्कालिकस्य.


[^2]: मलिनता.
 
चातकः स्वानुमानेन जलं प्रार्थयतेऽम्बुदात्।  
स स्वौदार्यतया सर्वां प्लावयत्यम्बुना महीम्॥ 2 ॥  
त्वयि वर्षति पर्जन्ये सर्वे पल्लविता द्रुमाः।  
अस्माकमर्कवृक्षाणां पूर्वपत्त्रेऽपि संशयः॥ 3 ॥  
आसन्यावन्ति याञ्चासु चातकाश्रूणि चाम्बुद।  
तावन्तोऽपि त्वया मेघ न मुक्ता वारिबिन्दवः॥ 4 ॥  
त्वमेव चातकाधार इति केषां न गोचरः।  
धिगम्भोधर तस्यापि कार्पण्योक्तिं प्रतीक्षसे॥ 5 ॥  
यदम्बुकणमादाय प्राप्तोऽसि जलदोन्नतिम्।  
तस्योपर्यम्बुधेर्गर्जा मलिनस्योचितैव ते॥ 6 ॥  
नोपेक्षा न च दाक्षिण्यं न प्रीतिर्न च सङ्गतिः।  
तथापि हरते तापं लोकानामुद्यतो घनः॥ 7 ॥  
समागमिष्यतोऽम्भोद वेत्ति कः समयं तव।  
रौति नो यदि सारङ्गस्तदोच्चैः खे पुरःसरः॥ 8 ॥  
आश्रयः कियतामेष तरुः सन्मार्गमाश्रितः।  
पाथोद सिच्यतां काले नोपेक्ष्यो दूरभावतः॥ 9 ॥  
सन्ति कूपाः स्फुरद्रूपाः सागरः सरितस्तथा।  
तथापि चातकस्यैकः फलदो जलदोदयः॥ 10 ॥  
नदेभ्योऽपि ह्रदेभ्योऽपि पिबन्त्यन्ये सदा पयः।  
चातकस्य तु जीमूत भवानेवावलम्बनम्॥ 11 ॥  
एकस्य तस्य मन्ये धन्यामभ्युन्नतिं जलधरस्य।  
विश्वं सशैलकाननमाननमवलोकते यस्य॥ 12 ॥  
सम्प्रति न कल्पतरवो न सिद्धयो नापि देवता वरदाः।  
जलद त्वयि विश्राम्यति सृष्टिरियं भुवन (?) लोकस्य॥ 13 ॥  
क्षणदृष्टनष्टतडितो निजसम्पत्तेः पयोदनिवहेन।  
ज्ञातं साधु यदुचितं भुवनेभ्यो वितरता वारि॥ 14 ॥  
जलधर जलभरनिकरैरपहर परितापमुद्धतं जगतः।  
नो चेदपसर दूरं हिमकरकरदर्शनं वितर॥ 15 ॥  
अयि जलद यदि न दास्यसि कतिचित्त्वं चातकाय जलकणिकाः।  
तदयमचिरेण भविता सलिलाञ्जलिदानयोग्यस्ते॥ 16 ॥  
नैताः स्वयमुपभोक्ष्यसि मोक्ष्यसि जलदोषरादिषु क्वापि।  
तत्किं तत्र न मुञ्चसि मुक्ता मुक्ता भवन्ति यत्रापः॥ 17 ॥  
[^1]धीरध्वनिभिरलं ते नीरद मे मासिको गर्भः।  
[^2]उन्मदवारणबुद्ध्या मध्ये जठरं समुच्छलति।[^3]॥ 18 ॥  


[^1]: गम्भीरशब्दैः.


[^2]: मत्तहस्तिबुद्ध्या.


[^3]: उड्डानं करोति.
 
जलदः समुद्रसेवामाचरति समग्रभुवनभरणाय।  
कुरुते [^4]तामपि [^5]हतमतिरा[^6]त्मंभरिर[^7]निशमौर्वा[^8]ग्निः॥ 19 ॥  


[^4]: समुद्रसेवाम्.


[^5]: मन्दमतिः.


[^6]: स्वोदरपूरकः.


[^7]: अहोरात्रम्.


[^8]: वाडवाग्निः.
 
सर्वं वनं तृणाल्या पिहितं पीताः सितांशुरविताराः।  
प्रध्वस्ताः पन्थानो मलिनेनोद्गम्य मेघेन॥ 20 ॥  
प्रावृषि शैलश्रेणीनितम्बमुज्झन्दिगन्तरं भ्रमसि।  
चपलान्तर घन किं तव वचनीयं पवनवश्योऽसि॥ 21 ॥  
यद्यपि सन्ति बहूनि सरांसि स्वादुसुशीतलसुरभिपयांसि।  
चातकपोतस्तदपि च तानि त्यक्त्वा याचति जलदजलानि॥ 22 ॥  
एतदत्र पथिकैकजीवितं पश्य शुध्यतितरां महत्सरः।  
धिङ् मुधाम्बुधर रुद्धसद्गतिर्वर्धिता किमिह तेऽद्रिवाहिनी॥ 23 ॥  
मुञ्च मुञ्च सलिलं दयानिधे नास्ति नास्ति समयो विलम्बने।  
अद्य चातककुले मृते पुनर्वारि वारिधर किं करिष्यसि॥ 24 ॥  
चातकस्य खलु चञ्चुसम्पुटे नो पतन्ति किल वारिबिन्दवः।  
सागरीकृतमहीतलस्य किं दोष एष जलदस्य दीयते॥ 25 ॥  
ऊषरेषु विवरेषु चाम्भसां वीचयोऽपि भवता विनिर्मिताः।  
क्षेत्रसीम्नि निहितास्तु बिन्दवो वारिवाह भवतो नवो नयः॥ 26 ॥  
आपो विमुक्ताः क्वचिदाप एव क्वचिन्न किञ्चिद्गरलं क्वचिच्च।  
यस्मिन्विमुक्ताः प्रभवन्ति मुक्ताः पयोद तस्मिन्विमुखः कुतस्त्वम्॥ 27 ॥  
पानीयमानीय परिश्रमेण पाथोद पाथोनिधिमध्यतस्त्वम्।  
कल्पद्रुमे सीदति साभिलाषे महोषरे मुञ्चसि किं निमित्तम्॥ 28 ॥  
पपात पाथःकणिका न भूमाववाप शान्तिं ककुभां न तापः।  
दृष्ट्वैव जीवातुरयं तडित्वान्कृषीवलानां मुदमाततान॥ 29 ॥  
प्रथितोऽसि यतस्ततः पृथिव्यामपि जीमूत जनस्य जीवनेन।  
विषयानपि गच्छतः किमेतान्ध्वनिभिर्भीषयसीह राजहंसान्॥ 30 ॥  
गर्जितबधिरीकृतककुभा किमपि कृतं न घनेन।  
कियती चातकचञ्चुपुटी सापि भृता न जलेन॥ 31 ॥  
गर्जसि मेघ न यच्छसि तोयं चातकपक्षी व्याकुलितोऽहम्।  
दैवादिह यदि दक्षिणवातः क्व त्वं क्वाहं क्व च जलपातः॥ 32 ॥  
वितर वारिद वारि [^1]दवातुरे चिरपिपासितचातकपोतके।  
प्रचलिते [^2]मरुति क्षणमन्यथा क्व च भवान्क्व पयः क्व च चातकः॥ 33 ॥  


[^1]: दावानलपीडिते.


[^2]: वायौ.
 
किसलयानि कुतः कुसुमानि वा क्व च फलानि तथा नववीरुधाम्।  
अयमकारणकारुणिको न चेद्वितरतीह पयांसि पयोधरः॥ 34 ॥  
पयोद हे वारि ददासि वा न वा त्वदेकचित्तः पुनरेष याचकः।  
वरं महत्या म्रियते पिपासया तथापि नान्यस्य करोत्युपासनाम्॥ 35 ॥  
दीनानामिह परिहाय शुष्कसस्यान्यौदार्यं प्रकटयतो महीधरेषु।  
औन्नत्यं परममवाप्य दुर्मदस्य ज्ञातोऽयं जलधर तावको विवेकः॥ 36 ॥  
अन्योऽपि चन्दनतरोर्महनीयमूर्तेः सेकार्थमुत्सहति तद्गुणबद्धतृष्णः।  
शाखोटकस्य पुनरस्य महाशयोऽयमम्भोद एव शरणं यदि निर्गुणस्य॥ 37 ॥  
आश्वास्य पर्वतकुलं तपनोष्मतप्तं दुर्दाववह्निविधुराणि च काननानि।  
नानानदीनदशतानि च पूरयित्वा रिक्तोऽसि यज्जलद सैव तवोत्तमा श्रीः॥ 38 ॥  
एतेषु हा तरुणमारुतधूयमानदावानलैः कवलितेषु महीरुहेषु।  
अम्भो न चेज्जलद मुञ्चसि मा विमुञ्च वज्रं पुनः क्षिपसि निर्दय कस्य हेतोः॥ 39 ॥  
शोषं गते सरसि शैवलमञ्जरीणामन्तस्तिमिर्लुठति तापविशीर्णदेहः।[^3]  
अत्रान्तरे यदि न वारिद वारिपूरैराप्लावयेस्तदनु किं [^4]मृतमण्डनेन॥ 40 ॥  


[^3]: मत्स्यविशेषः.


[^4]: शोभया.
 
शृण्वन्पुरः परुषगर्जितमस्य हन्त रे पान्थ विह्वलमना न मनागपि स्याः।  
विश्वार्तिवारणसमर्पितजीवनोऽयं नाकर्णितः किमु सखे भवताम्बुवाहः॥ 41 ॥  
यत्तादृशेषु सरलेषु न पक्षपातो जातो बत स्फुटमसौ कुटजेषु रागः।  
विश्वैकजीवनपटोरपि वारिवाह दुर्वारवायुवशगस्य न तद्विचित्रम्॥ 42 ॥  
यत्पल्लवः समभवत्कुसुमं यदासीत्तत्सर्वमस्य भवतः पयसः प्रसादः।  
यद्भूरुहे फलविधौ न ददासि वारि प्राचीनमम्बुद यशो मलिनीकरोषि॥ 43 ॥  
नैवालवालवलयं भरितं द्रुमाणां नार्द्रीकृतापि बत चातकपोतचञ्चुः।  
दावानलाकुलतरुः शमितो न शीघ्रं भाराय वारिधर वारिपदं तवाभूत्॥ 44 ॥  
के वा न सन्ति भुवि वारिरुहावतंसा हंसावलीवलयिनो जलसन्निवेशाः।  
किं चातकः फलमपेक्ष्य स वज्रपातां पौरन्दरीं कलयते नववारिधाराम्॥ 45 ॥  
वातैर्विधूनय बिभीषय भीमनादैः सञ्चूर्णय त्वमथवा करकाभिघातैः।  
त्वद्वारिबिन्दुपरिपालितजीवितस्य नान्या गतिर्भवति वारिद चातकस्य॥ 46 ॥  
व्याजस्तुतिस्तव पयोद मयोदितेयं यज्जीवनाय जगतस्तव जीवनानि।  
स्तोत्रं तु ते महदिदं घन धर्मराजसाहाय्यमर्जसि यत्पथिकान्निहत्य॥ 47 ॥  
सम्पादिताः सपदि दर्दुरदीर्घनादा यत्कोकिलाकलरुतानि निराकृतानि।  
निष्पीतमम्बु लवणं न तु देवनद्याः पर्जन्य तेन भवता विहितो विवेकः॥ 48 ॥  
यस्योदये गुरुमनोरथमन्थरेण सञ्चिन्तितं किमपि चेतसि चातकेन।  
आः कष्टमिष्टफलदानविधानहेतोरम्भोधरात्पतति सम्प्रति वज्रवह्निः॥ 49 ॥  
[^1]दवदहनजटालज्वालजालाहतानां परिगलितलतानां [^2]म्लायतां भूरुहाणाम्।  
अयि जलधर शैलश्रेणिशृङ्गेषु तोयं वितरसि बहु कोऽयं श्रीमदस्तावफीनः॥ 50 ॥  


[^1]: दावाग्निः.


[^2]: ग्लानिं प्राप्नुवताम्.
 
नभसि निरवलम्बे सीदता दीर्घकालं त्वदभिमुखनिषण्णोत्तानचञ्चूपुटेन।  
जलधर जलधारा दूरतस्तावदास्तां ध्वनिरपि मधुरस्ते न श्रुतश्चातकेन॥ 51 ॥  
अये हेलावेलालुलितकुलशैले जलनिधौ कुतो वारामोघं बत जलद मोघं विसरसि।  
समन्तादुत्तालज्वलदनलकीलाकवलनक्लमोपेतानेतानुपकुरु पयोभिर्विटपिनः॥ 52 ॥  
अमुं कालक्षेपं त्यज जलद गम्भीरमधुरैः किमेभिर्निर्घोषैः[^3] सृज [^4]झटिति झाङ्कारि सलिलम्।  
अये पश्यावस्थामकरुणसमीरव्यतिकरज्वलद्दावज्वालावलि[^5]जटिलमूर्तेर्विटपिनः[^6]॥ 53 ॥  


[^3]: व्योमोत्थितैर्मेघगर्जितैः.


[^4]: शीघ्रम्.


[^5]: व्याप्तदेहस्य.


[^6]: वृक्षस्य.
 
अकूपाराद्वारि प्रचुरतरमादाय जलदः स दानाध्यक्षोऽपि प्रकिरति जलं नाद्भुतमिदम्।  
स मेघो धन्यो यत्परिकिरति मुक्ताफलतया यदीयासौ कीर्तिर्नटति नृपनारीकुचतटे॥ 54 ॥  
तवैव प्रावीण्यं जलद जगदानन्दकरणं यदम्भःपालीराहरसि खलसत्त्वाज्जलनिधेः।  
निसर्गात्क्षारास्ता नयसि च कथंचिन्मधुरतामथासारैस्तासां युगपदुपकर्तासि जगतः॥ 55 ॥  
विलपति तथा सारङ्गोऽयं भवानयमुन्नतो जलमपि च ते संयोगोऽयं कथञ्चिदुपस्थितः।  
उपकुरु कुरु प्रह्वं चेतो न वेत्सि यदग्रतो जलधर पुनः क्व त्वं क्वायं क्व ते जलबिन्दवः॥ 56 ॥  
नीरं दूरं तदपि विरसं जङ्गमा नो लताद्यास्तस्मिन् दातर्यपि जलनिधौ को लभेताम्बुबिन्दुम्।  
दानाध्यक्षे त्वयि जलधर क्वापि कुत्रापि शैलाः शालावन्तोऽमृतनिभजलैस्तर्पिताः सर्व एते॥ 57 ॥  
तृप्त्या नद्यः कमलसरसी राजहंसावतंसाः पुण्याश्चेतो हिमगिरिभुवस्त्वत्कृते येन मुक्ताः।  
सम्प्राप्तेऽस्मिञ्जलद दहनोच्चण्डदाहे निदाघे पर्जन्य स्वीकुरु तमधुना चातकं पातकं वा॥ 58 ॥  
शैलेयेषु शिलातलेषु च गिरेः शृङ्गेषु गर्तेषु च श्रीखण्डेषु बिभीतकेषु च तथा पूर्णेषु रिक्तेषु च।  
स्निग्धेन ध्वनिनाखिलेऽपि जगतीचक्रे समं वर्षतो वन्दे वारिद सार्वभौम भवतो विश्वोपकारि व्रतम्॥ 59 ॥  
नीहाराकरसारसागरसरित्कासारनीरश्रियं त्यक्त्वा तोयद चातकेन महती सेवा समालम्बिता।  
तस्यैतत्फलितं समुज्झसि शिलासन्ताडनं मस्तके गाढं गर्जसि वज्रमुज्झसि तडिल्लेखाभिरातर्जसि॥ 60 ॥  
[^1]आरामाभरणस्य पल्लवचयैरापीततिग्मत्विषः पाथोद प्रशमं नयागुरुतरोरेतस्य दावज्वरम्।  
ब्रूमस्त्वामुपकारकातर गतप्रायाः पयःसम्पदो दग्धोऽप्येष तरुर्दिशः परिमलैरापूर्य निर्वास्यति॥ 61 ॥  


[^1]: उद्यानभूषणस्य.
 
यावत्तिष्ठति चातकोऽयमसुभिः कण्ठस्थलस्थायिभिस्तावद्देहि पयः पयोद फलतु त्वद्द्वारि कल्पद्रुमः।  
नो चेदस्य तृषार्तपीडिततनोः प्राणैः प्रयाणे कृते कस्मै दास्यसि को ग्रहीष्यति पुनस्तापस्तु ते स्थास्यति॥ 62 ॥  
कूपे पानमधोमुखं भवति मे नद्यो वराक्यः स्त्रियः सामान्यं बकटिट्टिभैः सह सरस्येवं समालोकयन्।  
शुष्यत्तालुगलोऽपि कम्पिततनुः श्रुत्वा गभीरध्वनिं धैर्यादुद्धृतकन्धरो जलधर त्वां याचते चातकः॥ 63 ॥  
मार्गो भूरि जलं मरुस्थलभुवि स्वप्नेऽपि नो लभ्यते तीव्रो वाति समीरणः क्वचिदपि च्छायाभृतो न द्रुमाः।  
अङ्गारप्रकरान्किरन्निव रविर्ग्रीष्मे तपत्यम्बरे तद्भोः पान्थहिताय पूरय धरां पाथोद पाथोभरैः॥ 64 ॥  
भेकैः कोटरशायिभिर्मृतमिव क्ष्मान्तर्गतं कच्छपैः पाठीनैः पृथुपङ्कपीठलुठितैर्यस्मिन्मुहुर्मूर्च्छितम्।  
तस्मिञ्शुष्कसरस्यकालजलदेनागत्य तच्चेष्टितं यत्राकुम्भनिमग्नवन्यकरिणां यूथैः पयः पीयते॥ 65 ॥  
कालातिक्रमणं कुरुष्व तडितां विस्फूर्जितैस्त्रासय स्फारैर्भीषणगर्जितैरतितरां कार्ष्ण्यं मुखे दर्शय।  
अस्यानन्यगतेःपयोद मनसो जिज्ञासया चातकस्याधेहि त्वमिहाखिलं तदपि न त्वत्तः परं याचते॥ 66 ॥  
भूयो गर्जितमम्बुद प्रकटिता विद्युत्खमापूरितं दूरावग्रह तिष्ठ तिष्ठ तदलं वृष्ट्या तवातःपरम्।  
निर्दग्धाखिलशालिहालिकवधूसन्नद्धनेत्रैः परं नैराश्यादिह वर्षितव्यमधुना केदारपूरं पयः॥ 67 ॥  
गर्जन्नम्बु ददाति तच्च कणिकारूपेण यत्र क्वचिद्वर्षाकालमपेक्ष्य दानसमये [^2]कार्ष्ण्यं विधत्ते मुखे।  
पश्चात्पाण्डुरतामुपैति लघुतामप्येति भूयस्ततः श्रीमद्राम नृपालशेखरविभो दाता कियान्वारिदः॥ 68 ॥  
आसक्ताः प्रतिकोटरं विषधरा भानोः करा मूर्धनि ज्वालाजालकरालदावदहनः प्रत्यङ्गमालिङ्गति।  
सर्वानन्दनचारुचन्दनतरोरेतस्य जीवातवे रे जीमूत विमुञ्च वारि बहुशो युष्मद्यशो जृम्भताम्॥ 69 ॥  
ते ते चातकपोतका वितृषिता दावाग्निमग्नं वनं सन्निर्वापितमुष्णतापितमही निर्वापिता सर्वतः।  
कासाराः परिपूरिताः पृथुपयोधाराभिरम्भोधर त्वय्येवायमहो महोर्जितमहादानावदानक्रमः॥ 70 ॥  
तापं लुम्पसि सर्वतो वितरसे मुक्ताफलं शुक्तिषु क्षेत्रं सिञ्चसि किं च पल्लवयसि श्रीखण्डमुख्यान्द्रुमान्।  
क्षारं क्षारमिदं जलं जलनिधेरादाय जीमूत हे विश्वं जीवयसि ब्रवीतु जगति प्रौढोऽपि कस्ते गुणान्॥ 71 ॥  
सन्तापं जगतो विलुम्पसि धरां धाराभिरासिञ्चसि क्षेत्राण्यङ्कुरयस्यमून्मुकुलयस्यह्नाय नीपद्रुमान्।  
सारङ्गस्य नभोनिवेशितदृशश्चञ्चूपुटीपूरणे वैमुख्यं वहसि त्वमम्बुद यदि प्रत्येतु को नाम तत्॥ 72 ॥  
कूपाम्भांसि पिबन्तु कूपरसिका वापीषु वापीजुषो नादेयाश्च पतत्रिणोऽपि मुदिता आस्वादयन्तामपः।  
सारङ्गस्य नभोनिवेशितदृशः किं तेन यावन्महीमम्भोभिः स्नपयन्नसावुदयते न प्रावृषेण्यो घनः॥ 73 ॥  
कर्तव्यो हृदि वर्तते यदि तरोरस्योपकारस्तदा मा कालं गमयाम्बुवाह समये सिञ्चैनमम्भोभरैः।  
शीर्णे पुष्पफले जले विगलिते मूले गते शुष्कतां कस्मै किं हितमाचरिष्यसि परीतापस्तु ते स्थास्यति॥ 74 ॥  
नो चिन्तामणिभिर्न कल्पतरुभिर्नो कामधेन्वादिभिर्नो देवैश्च परोपकारनिरतैः स्थूलैर्न सूक्ष्मैरपि।  
अम्भोदेह निरन्तरं जलभरैस्तामुर्बरां सिञ्चता धौरेयेण धुरं त्वयाद्य वहता मन्ये जगज्जीवितम्॥ 75 ॥  
हे पाथोह यथोन्नतेन भवता दिग्व्यावृता सर्वतो मन्ये धीर तथा करिष्यसि खलु क्षीराब्धितुल्यं सरः।  
किं त्वेष क्षमते नहि क्षणमपि ग्रीष्मोष्मणा व्याकुलः पाठीनादिगणस्त्वदेकशरणस्तद्वर्ष तावत्कियत्॥ 76 ॥  
[^1]नान्धौ स्कन्धनतिः सरःसु न मनो वापीषु नापीहितं कर्णेऽप्यर्णवसङ्कथा न च कृता नाद्यापि नद्यां मनः।  
सारङ्गेण समुत्तरङ्गरसनादण्डेन चण्डातपक्लान्तेनापि निरन्तरं जलद हे त्वय्येव दत्तं मनः॥ 77 ॥  


[^1]: कूपे.
 
निःपद्मं शिशिरेण धीवरगणैः र्निर्मत्स्यनिःकूर्मकं व्याधैर्निर्विहगं निरम्बु रविणा निर्नालकं दन्तिभिः।  
निःशालूकमकारि शूकरगणैर्नामैकमात्रं सरो हे जीमूत परोपकारक पयोदानेन मां पूरय॥ 78 ॥  
कासारेषु सरित्सु सिन्धुषु तथा नीचेषु नीरग्रहं धिक्तत्रापि शिरोनतिः किमपरं हेयं भवेन्मानिनाम्।  
इत्यालोच्य विमुच्य चातकयुवा तेषु स्पृहामादरादुद्ग्रीवस्तव वारिवाह कुरुते धाराधरालोकनम्॥ 79 ॥  
रे धाराधर धीर नीरनिकरैरेषा रसा नीरसा शेषा पूषकरोत्करैरतिखरैरापूरि भूरित्वया।  
एकान्तेन भवन्तमन्तरगतं स्वान्तेन सञ्चिन्तयन्नाश्चर्यं परिपीडितोऽभिरमते यच्चातकस्तृष्णया॥ 80 ॥  
आरामाधिपतिर्विवेकविकलो नूनं रसा नीरसा वात्याभिः परुषीकृता दश दिशश्चण्डातपो दुःसहः।  
एवं धन्वनि चम्पकस्य सकले संहारहेतावपि त्वं सिञ्चन्नमृतेन तोयद कुतोऽप्याविष्कृतो वेधसा॥ 81 ॥  
ग्रीष्मे भीष्मतरैः करैर्दिनकृता दग्धोऽपि यच्चातकस्त्वां ध्यायन्घन वासरान्कथमपि द्राघीयसो नीतवान्।  
दैवाल्लोचनगोचरेण भवता तस्मिन्निदानीं यदि स्वीचक्रे करकानिपातनकृपा तत्कं प्रति ब्रूमहे॥ 82 ॥  
स क्षारो जलधिः सरांसि वितरन्त्यभ्यागतेभ्यो मितं गृह्यन्ते सरितः श्रमेण परितोऽप्याधारबन्धं बलात्।  
प्राप्यं कूपकतः कथञ्चन किमप्यारोप्य कण्ठे पदं तत्त्वा त्यागिनमेकमेव भगवन्पर्जन्य मन्यामहे॥ 83 ॥  
हर्षं वर्षन्विधत्से चिरसमयतृषाशुष्यतां चातकानां भूमेस्तापोपशान्तिं वितरसि तरसा लोकशोकं धुनोषि।  
अम्भोदैतत्तवैकं परममनुचितं यत्पिधत्से सुधांशुं वाचामीशं कविं वा बुधमपि वहसि प्रेम खद्योतवर्गे॥ 84 ॥  