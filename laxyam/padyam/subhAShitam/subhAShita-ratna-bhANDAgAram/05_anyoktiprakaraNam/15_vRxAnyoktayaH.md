+++
title = "१५ वृक्षान्योक्तयः"

+++
  
अहो एषां वरं जन्म सर्वप्राण्युपजीवनम्।  
धन्या महीरुहा येभ्यो निराशा यान्ति नार्थिनः॥ 1 ॥  
पत्त्रपुष्पफलच्छायामूलवल्कलदारुभिः।  
गन्धनिर्यासभस्मास्थितोक्मैः कामान्वितन्वते॥ 2 ॥  
[^2]प्रत्यग्रैः पत्त्रनिचयैस्तरुर्यैरेव शोभितः।  
जहाति जीर्णास्तानेव किंवा चित्रं [^3]कुजन्मनः॥ 3 ॥  
  
[^2]: नूतनैः.

[^3]: कुः पृथ्वी तस्या जन्म यस्य; [पक्षे] कुत्सितं जन्म यस्य.

छायामन्यस्य कुर्वन्ति तिष्ठन्ति स्वयमातपे।  
फलान्यपि परार्थाय वृक्षाः सत्पुरुषा इव॥ 4 ॥  
परोपसर्पणानन्तचिन्तानलशिखाशतैः।  
अचुम्बितान्तःकरणाः साधु जीवन्ति पादपाः॥ 5 ॥  
मुखेन गरलं मुञ्चन्मूले वसति चेत्फणी।  
[^1]फलसन्दोह गुरुणा तरुणा किं प्रयोजनम्॥ 6 ॥  
  
[^1]: समूहः.

शाखाशतचितवियतः सन्ति कियन्तो न कानने तरवः।  
परिमलभरमिलदलिकुलदलितदलाः शाखिनो विरलाः॥ 7 ॥  
तीव्रो निदाघसमयो बहुपथिकजनश्च मारवः[^2] पन्थाः।  
मार्गस्थिततरुरेकः कियतां सन्तापमपहरति॥ 8 ॥  
  
[^2]: मरुदेशसम्बन्धी.

हिमसमयो वनवह्निर्जवनः पवनस्तडिल्लताविभवः।  
हन्त सहन्ते यावत्तावद्द्रुम कुरु परोपकृतिम्॥ 9 ॥  
अध्वन्यध्वनि तरवः पथि पथि पथिकैरुपास्यते छाया।  
विरलः स कोऽपि विटपी यमध्वगो गृहगतः स्मरति॥ 10 ॥  
कश्चिन्नवं पल्लवमादधाति कश्चित्प्रसूनानि फलानि कश्चित्।  
परं करालेऽस्य निदाघकाले मूले न दाता सलिलस्य कश्चित्॥ 11 ॥  
व्यागुञ्जन्मधुकरपुञ्जुगीतान्याकर्ण्य श्रुतिमदजाल्लयातिरेकात्।  
आभूमीतलनतकन्धराणि मन्येऽरण्येऽस्मिन्नवनिरुहां कुटुम्बकानि॥ 12 ॥  
भुक्तानि यैस्तव फलानि [^3]पचेलिमानि क्रोडस्थितैरहह वीतभयैः प्रसुप्तम्।  
ते पक्षिणो जलरयेण विकृष्यमाणं पश्यन्ति पादप भवन्तममी तटस्थाः॥ 13 ॥  
  
[^3]: पक्वानि.

धत्ते भरं कुसुमपत्त्रफलावलीनां घर्मव्यथां वहति शीतभवां रुजं च।  
यो देहमर्पयति चान्यमुखस्य हेतोस्तस्मै [^4]वदान्यगुरवे तरवे नमस्ते॥ 14 ॥  
  
[^4]: दानशौण्डानां गुरवे.

इहोद्याने सम्प्रत्यहह परिशिष्टाः क्रमवशादमी वल्मीकास्ते भुजगकुललीलावसतयः।  
गतास्ते विस्तीर्णस्तबकभरसौरभ्यलहरीपरी[^5]तव्योमानः [^6]प्रकृतिगुरवः केऽपि तरवः॥ 15 ॥  
  
[^5]: व्याप्तम्.

[^6]: स्वभावतो महान्तः.

विपन्नं पद्मिन्या मृतमनिमिषैर्यातमलिभिः खगैरप्युड्डीनं रथचरणहंसप्रभृतिभिः।  
दशां दीनां नीते सरसि विषमग्रीष्मदिवसैः कुलीनत्वादास्ते तटरुहतरुः कोऽपि तदपि॥ 16 ॥  
इयं बाला वल्ली मृदुकिसलयं तापविलयं घनच्छायं शालं नवमतिविशालं परिगताः।  
परं त्वस्याभ्यन्तर्गरललवभस्मीकृतवनं भुजङ्गं प्रोत्तुङ्गं कथमिव वराकी कलयतु॥ 17 ॥  
किं जातोऽसि चतुष्पथे घनतरं छन्नोऽसि किं छायया छन्नश्चेत्फलितोऽसि किं फलभरैराढ्योऽसि किं सन्नतः।  
हे सद्वृक्षसहस्व सम्प्रति सखे शाखाशिखाकर्षणक्षोभामोटनभञ्जनानि जनतः स्वैरेव दुश्चेष्टितैः॥ 18 ॥  
छायासुप्तमृगः शकुन्तनिवहैर्विष्वग्विलुप्तच्छदः कीटैरावृतकोटरः कपिकुलैः स्कन्धे कृतप्रश्रयः।  
विश्रब्धं मधुपैर्निपीतकुसुमः श्लाघ्यः स एतस्तरुर्यत्राङ्गीकृतसत्त्वसम्प्लवभरे भग्नापदोऽन्ये द्रुमाः॥ 19 ॥  
भुक्तं स्वादुफलं कृतं च शयनं शाखाग्रजैः पल्लवैस्त्वच्छायापरिशीतलं सुसलिलं पीतं व्यपेतश्रमैः।  
विश्रान्ताः सुचिरं परं सुमनसः प्रीतिः किमत्रोच्यते त्वं सन्मार्गतरुर्वयं च पथिका यामः पुनर्दर्शनम्॥ 20 ॥  
पान्थाधार इति द्विजाश्रय इति श्लाघ्यस्तरूणामिति स्निग्धच्छाय इति प्रियो दृश इति स्थानं गुणानामिति।  
पर्यालोच्य महातरो तव घनच्छायां वयं सम्श्रितास्तत्त्वत्कोटरवासिनो [^1]द्विरसना दूरीकरिष्यन्ति नः॥ 21 ॥  
  
[^1]: सर्पाः; [पक्षे] पिशुनाः.

मूलं स्थूलमतीव बन्धनदृढं शाखाः शतं [^2]मांसला वासो दुर्गमहीधरे तरुपते कुत्रास्ति भीतिस्तव।  
एकः किन्तु मनागयं जनयति स्वान्ते ममाधिज्वरं ज्वालालीवलयीभवन्नकरुणो दावानलो घस्मरः॥ 22 ॥  
  
[^2]: पुष्टाः.

ये पूर्वं परिपालिताः फलभरच्छायादिभिः प्राणिनो विश्रामद्रुम कथ्यतां तव विपत्काले क्व ते साम्प्रतम्।  
एताः सङ्गतिमात्रकल्पितपुरस्कारास्तु धन्यास्त्वचो यासां छेदनमन्तरेण पतितो नायं कुठारस्त्वयि॥ 23 ॥  
वृद्धिर्यस्य तरोर्मनोरथशतैराशावता प्रार्थिता जातोऽसौ सरसप्रकामफलदः सर्वाश्रितोपाश्रयः।  
नानादेशसमागतैरविदितैराक्रान्तमन्यैः खगैस्तं लब्धावसरोऽपि वृद्धशकुनिर्दूरे स्थितो वीक्षते॥ 24 ॥  
छायाभिः प्रथमं ततस्तु कुसुमैः पश्चात्फलैः स्वादुभिः प्रीणात्येव तरुः पथीति पथिकैः श्रान्तैः सुखं स्थीयते।  
को जानाति यदत्र कोटरगतः प्रत्यग्रहालाहलज्वालाजालकरालवक्त्रकुहरः कृष्णः फणी वर्तते॥ 25 ॥  
आमोदैर्मरुतो मृगः किसलयोल्लासैस्त्वचा तापसाः पुष्पैः षट्चरणाः फलैः शकुनयो घर्मार्दिताश्छायया।  
स्कन्धैर्गन्धगजास्त्वयैव विहिताः सर्वे कृतार्थास्ततस्त्वं विश्वोपकृतिक्षमोऽसि भवता भग्नापदोऽन्ये द्रुमाः॥ 26 ॥  
रोलम्बैर्निमितं गृहं विघटितं धूमाकुलैः कोकिलैर्मायूरैश्चलितं पुरैव रभसा कीरैरधीरैर्गतम्।  
एकेनापि सपल्लवेन तरुणा दावानलोपप्लवः सोढः को न विपत्सु मुञ्चति जनो मूर्ध्नापि यो लालितः॥ 27 ॥  
एकस्त्वं मरुभूरुहेन्द्र विततैः शाखाशतैरञ्चितः पुष्प्यत्पुष्पफलान्वितैरमृदितैर्जीव्याः सहस्रं समाः।  
अश्रान्तं श्रमरुग्णपान्थजनतासर्वार्थनिर्वाहणं कस्त्वां सात्त्विकमन्तरेण भुवनं निर्मातु धर्माशयः॥ 28 ॥  
धत्से मूर्धनि दुःसहा दिनमणेरुद्दामधामच्छटाश्छायाभिः पथिकान्निदाघमथितान्पुष्णासि पुष्पैः फलैः।  
धैर्यं मुञ्चसि नैव येन भवता शाखा सुविस्तारिता तेनाशासु वनस्पते तव यशस्तोमः समुज्जृम्भते॥ 29 ॥  
तीव्रोऽयं नितरां निदाघसमयः प्रोद्यत्प्रचण्डद्युतिर्मार्गो मारव एष तत्र पथिकाः सञ्चारिणः कोटिशः।  
तेषां कश्चिदिहाश्रयस्तरुवरो दैवेन सम्पादितः सोऽप्येकः सुकृती करोतु कियतां सन्तापनिर्वापणम्॥ 30 ॥  
## कल्पद्रुमः
कल्पद्रुमोऽपि कालेन भवेद्यदि फलप्रदः।  
को विशेषस्तदा तस्य वन्यैरन्यैर्महीरुहैः॥ 31 ॥  
न मया रचितं तवालवालं पयसा वा विहितस्तवाभिषेकः।  
अयि कल्पतरो परोपकारे भवतो विश्वविलक्षणः प्रकारः॥ 32 ॥  
किं न द्रुमा जगति जाग्रति लक्षसङ्ख्यास्तुल्योपनीतपिककाकफलोपभोगाः।  
धन्यस्तु कल्पविटपी फलसम्प्रदानं कुर्वन्सदैव विबुधानमृतैकवृत्तीन्॥ 33 ॥  
स्वर्णैः स्कन्धपरिग्रहो मरकतैरुल्लासिताः पल्लवा मुक्ताभिः स्तबकश्रियो मधुलिहां वृन्दानि नीलोत्पलैः।  
सङ्कल्पानुविधायि यस्य फलितं कस्तस्य धत्ते तुलां धिग्जातु द्रुमसङ्कथासु यदयं कल्पद्रुमोऽपि द्रुमः॥ 34 ॥  
औदार्यं भुवनत्रयेऽपि विदितं [^1]सम्भूतिरम्भोनिधेर्वा[^2]सो [^3]नन्दनकानने [^4]परिमलो गीर्वाणचेतोहरः।  
एवं दातृगुणोत्करः सुरतरोः सर्वोऽपि लोकोत्तरः स्यादर्थिप्रवरार्थितार्पणविधावेको विवेको यदि॥ 35 ॥  
  
[^1]: सम्भवः.

[^2]: वसतिः.

[^3]: इन्द्रवने.

[^4]: आमोदः.

न द्वारि द्विरदावली न परितो वानायुजश्रेणयः किंवा शौक्तिकमौक्तिकैर्मृगदृशां तारा न हारावलिः।  
हे कल्पद्रुम दूरतोऽस्तु भवतः सेवाभयं वैभवं तुष्यामि त्वयि तावतापि यदि न स्मेरा भवन्ति द्विषः॥ 36 ॥  
जन्माभूदुदधौ विधौ सहजता वृन्दारकैर्वन्द्यता तत्तत्कामफलाय शक्तिरतुला यस्यास्ति वश्यानिशम्।  
विश्रामाय चिराय कल्पलतिका भूयोऽयमालम्बते कस्त्वां स्तोतुमपि क्षमोऽस्ति तदपि त्वं जल्प कल्पद्रुम॥ 37 ॥  
## पारिजातः
पारिजाततरुं यावन्न लभेत मधुव्रतः।  
भ्रमणं तावदेवास्य कुञ्जे कुञ्जे तरौ तरौ॥ 38 ॥  
परिमलसुरभितनभसो बहवः कनकाद्रिपरिसरे तरवः।  
तदपि सुराणां चेतसि निवसितमिव पारिजातेन॥ 39 ॥  
## चन्दनः
सन्त्येव लिखिताकाशा महीयांसो महीरुहः।  
तथापि [^5]जनताचित्तानन्दनश्चन्दनद्रुमः॥ 40 ॥  
  
[^5]: जनसमूहः.

यद्यपि चन्दनविटपी विधिना फलकुसुमवर्जितो विहितः।  
निजवपुषैव परेषां तथापि सन्तापमपहरति॥ 41 ॥  
अयि मलयज महिमायं कस्य गिरामस्तु विषयस्ते।  
उद्गिरतो यद्गरलं फणिनः पुष्णासि परिमलोद्गारैः॥ 42 ॥  
[^6]पाटीर तव [^7]पटीयान्कः [^8]परिपाटीमिमामु[^9]रीकर्तुम्।  
यत्पिंष[^10]तामपि नृणां पिष्टोऽपि तनोषि परिमलैः पुष्टिम्॥ 43 ॥  
  
[^6]: चन्दन.

[^7]: अतिशयेन पटुः समर्थः.

[^8]: रीतिम्.

[^9]: अङ्गीकर्तुम्.

[^10]: पेषणं कुर्वताम्.

यैस्त्वं गुणगणवानपि सतां द्विजिह्वैरसेव्यतां[^1] नीतः।  
तानपि वहसि पटीरज किं कथयामस्त्वदीयमौन्नत्यम्॥ 44 ॥  
  
[^1]: सर्पैः.

जनकः सानुविशेषो जातिः काष्ठं भुजङ्गमैः सङ्गः।  
स्वगुणैरेव पटीरज यातोऽसि तथापि महिमानम्॥ 45 ॥  
मूलं भुजङ्गैः शिखरं [^2]प्लवङ्गैः शाखा विहङ्गैः कुसुमानि भृङ्गैः।  
नास्त्येव तच्चन्दनपादपस्य यन्नाश्रितं सत्त्वभरैः समन्तात्॥ 46 ॥  
  
[^2]: वानरैः.

कति न सन्ति महीषु महीरुहः सुरभिपुष्परसालफलालयः।  
सुरभयन्ति न केऽपि च भूरुहानिति यशोऽस्ति परं तव चन्दन॥ 47 ॥  
धिक्चेष्टितानि परशो परिशोचनीयबालप्रवालमलयाद्रिरुहद्रुहस्ते।  
निर्भिद्यमानहृदयोऽपि महानुभावः स त्वन्मुखं पुनरभीः सूरभीकरोति॥ 48 ॥  
कालागुरौ सुरभितातिशयेऽपि सङ्गादारभ्यते सुरभितापरपादपेऽपि।  
पाटीर पाटवमिदं तव सङ्गिवातैस्तादात्म्यमेति कतरो न तरोः समूहः॥ 49 ॥  
उपानीतं दूरात्परिमलमुपाघ्राय मरुता समायासीदस्मिन्मधुरमधुलोभान्मधुकरः।  
परो दूरे लाभः कुपितफणिनश्चन्दनतरोः पुनर्जीवन्यायाद्यदि तदिह लाभोऽयमतुलः॥ 50 ॥  
कान्ताकेलिं कलयतु तरुः कोऽपि कश्चित्प्रभूणामत्यानन्दं जनयतु फलैः कोऽपि लोकान्धि[^3]नोतु।  
धन्यं मन्ये मलयजमहो यः प्रभूतोपतापं [^4]संसारस्य द्रुतमपनयत्यात्मदेहव्ययेन॥ 51 ॥  
  
[^3]: प्रीणयतु.

[^4]: संसारे स्थितस्य जनस्य.

आमोदैस्ते दिशि दिशि गतैर्दूरमाकृष्यमाणा साक्षाल्लक्ष्मीं तव मलयज द्रष्टुमभ्यागताः स्मः।  
किं पश्यामः सुभग भवतः क्रीडति क्रोड एव व्यालस्तुभ्यं भवतु कुशलं मुञ्च नः साधु यामः॥ 52 ॥  
केचिल्लोचनहारिणः कतिपये सौरभ्यसम्भारिणः केऽप्यन्ये फलधारिणः प्रतिदिनं ते सन्तु हन्त द्रुमाः।  
धन्योऽयं हरिचन्दनः परिसरे यस्य स्थितैः शाखिभिः शाखोटादिभिरप्यहो मृगदृशामङ्गेषु लीलायितम्॥ 53 ॥  
भ्रातश्चन्दन किं ब्रवीमि विटपस्फूर्जत्फणाभीषणा गन्धस्यापि महाविषाः फणभृतो गुप्त्यै यदेते कृताः।  
दैवात्पुष्पफलान्वितो यदि भवानत्राभविष्यत्तदा नो जाने किमकल्पयिष्यदधिकं रक्षार्थमस्यात्मनः॥ 54 ॥  
एतैर्दक्षिणगन्धवाहचलनैः श्रीखण्ड किं सौरभं ब्रूमस्तै परितो मधुव्रतयुवा येनायमानीयते।  
माकन्दादपहृत्य पङ्कजवनादुद्धूय कुन्दोदरादुद्भ्राम्य द्विपगण्डमण्डलदलादाकृष्य हृष्यन्मनाः॥ 55 ॥  
वासः शैलशिलान्तरेषु सहजः सङ्गो भुजङ्गैः सह प्रेङ्खत्क्षारपयोधिवीचिभिरभूदुद्भूतसेकक्रिया।  
जानीमो न वयं प्रसीदतु भवाञ्श्रीखण्ड तत्कथ्यतां कस्मात्ते परतापखण्डनमहो पाण्डित्यमप्यागतम्॥ 56 ॥  
लोकानन्दन चन्दनद्रुम सखे नास्मिन्वने स्थीयतां [^1]दुर्वंशैः परुषैरसारहृदयैराक्रान्तमेतद्वनम्।  
ते ह्यन्योन्यनिघर्षजातदहनज्वालावलीसङ्कुला न स्वान्येव [^2]कुलानि केवलमिदं सर्वं दहेयुर्वनम्॥ 57 ॥  
  
[^1]: दुष्टवेणुभिः; [पक्षे] दुष्टकुलैः.

[^2]: यूथानि.

सौरभ्यं भुवनत्रयेऽपि विदितं शैत्यं नु लोकोत्तरं कीर्तिः किं च दिगङ्गनाङ्गनगता किं त्वेतदेकं शृणु।  
सर्वानेव गुणानियं निगिरति श्रीखण्ड ते सुन्दरानुज्झन्ती खलु कोटरेषु गरलज्वालां द्विजिह्वावली॥ 58 ॥  
श्रीमच्चन्दनवृक्ष सन्ति बहवस्ते शाखिनः कानने येषां सौरभमात्रकं निवसति प्रायेण पुष्पश्रिया।  
प्रत्यङ्गं सुकृतेन तेन शुचिना ख्यातः प्रसिद्धात्मना योऽसौ गन्धगुणस्त्वया प्रकटितः क्वासाविह प्रेक्ष्यते॥ 59 ॥  
जातः केलिकलावतीकुचतटीसौभाग्यमासादितुं त्रैलोक्याधिपतेर्यशः कथयितुं भाले विपद्व्यापितुम्।  
किं वाच्यं गुणगौरवस्य महिमा ख्यातोऽखिले भूतले धिग्दैवं कलये यदत्र मलये भग्नः पटीरद्रुमः॥ 60 ॥  
एकस्मिन्मलयाचले बहुविधैः किं तैरकिञ्चित्करैः काकोलूककपोतकोकिलकुलैरेकोऽपि पार्श्वस्थितः।  
केकी कूजति चेत्तदा विघटितव्यालावलीबन्धनः सेव्यः स्यादिह सर्वलोकमनसामानन्दनश्चन्दनः॥ 61 ॥  
## अगरुः
[^3]अगुरुरिति वदतु लोको गौरवमत्रैव पुनरहं मन्ये।  
दर्शितगुणैव वृत्तिर्यस्य जने जनितदाहेऽपि॥ 62 ॥  
  
[^3]: नाम्ना; [पक्षे] लघुः.

एणाद्याः पशवः किरातपरिषन्नैषा गुणग्राहिणी स़ञ्चारोऽस्ति न नागरस्य विषयोच्छिन्नं मुनीनां मनः।  
धूमेनातिसुगन्धिनात्र विपिने दिक्चक्रमामोदयन्नामूलं परिदह्यतेऽगुरुतरुः कस्मै किमाचक्ष्महे॥ 63 ॥  
## चम्पकः
साधारणतरुबुद्ध्या न मया बद्धस्तवालवालोऽपि।  
लज्जयसि मामिदानीं चम्पक भुवनाधिवासिभिः कुसुमैः॥ 64 ॥  
यद्यपि खदिरारण्ये गुप्तौ वस्ते हि चम्पको वृक्षः।  
तदपि च परिमलमतुलं दिशि दिशि कथयेत्समीरणस्तस्य॥ 65 ॥  
रूपसौरभसमृद्धिसमेतं चम्पकं प्रति ययुर्न मिलिन्दाः।  
कामिनस्तु जगृहुस्तदशेषा ग्राहका हि गुणिनां कति न स्युः॥ 66 ॥  
केनात्र चम्पकतरो बत रोपितोऽसि कुग्रामपामरजनान्तिकवाटिकायाम्।  
यत्र प्रवृद्धवनशाकविवृद्धिलोभाद्भो भग्नवाटघटनोचितपल्लवोऽसि॥ 67 ॥  
उद्यानपालकलशाम्बुनिषेचनानामेतस्य चम्पकतरोरयमेव कालः।  
अस्मिन्निदाघनिहते घनवारिणा वा सम्वर्धिते तव वृथोभयथोपयोगः॥ 68 ॥  
यन्नादृतस्त्वमलिना मलिनाशयेन किं तेन चम्पक विषादमुरीकरोषि।  
विश्वाभिरामनवनीरदनीलवेषाः केशाः कुशेशयदृशः कुशलीभवन्तु॥ 69 ॥  
कोपं चम्पक मुञ्च याचकजनैरायासितस्त्वं सखे मा म्लासीः परितो विलोकय तरुः कस्तेऽधिरूढस्तुलाम्।  
कोपश्चेन्नियतस्तवास्ति हृदये धात्रे तथा कुप्यतां येन त्वं हि सुवर्णवर्णकुसुमामोदोऽद्वितीयः कृतः॥ 70 ॥  
सन्त्येकेऽपि महीरुहाः प्रतिदिनं सम्सक्तमत्तालयस्तत्तादृग्गुणिनो लवङ्गलवलीमाकन्दकुन्दादयः।  
आशास्यं जनुरस्य चम्पकतरोर्यत्कोरकान्तर्दलं स्वैरङ्गैरुपमीय राजरमणी सासूयमालोकते॥ 71 ॥  
## बकुलः
निसर्गादारामे तरुकुलसमारोपसुकृती [^1]कृती मालाकारो बकुलमपि कुत्रापि निदधे।  
इदं को जानीते यदयमिह कोणान्तरगतो जगज्जालं कर्ता कुसुमभरसौरभ्यभरितम्॥ 72 ॥  
  
[^1]: कुशलः.

दधानः प्रेमाणं तरुषु समभावेन विपुलं न मालाकारोऽसावकृत तरुणां बालबकुले।  
अयं तु द्रागुद्यत्कुसुमनिकराणां परिमलैर्दिगन्तानातेने मधुपकुलझङ्कारभरितान्॥ 73 ॥  
## अशोकः
गर्वायसे विकचकोरकमञ्जुगुञ्जदुद्वृत्तषट्पदघटाविभवेन किं नु।  
वामभ्रुवां चरणताडनदोहदानि किं नाम न स्मरसि तावदशोक तानि॥ 74 ॥  
उन्मीलयन्ति कुसुमानि मनोरमाणि के नाम नात्र तरवः समयोचितानि।  
कस्येदृशं कथय दोहदमस्ति तस्य यादृग्विनिर्मितमशोकमहीरुहस्य॥ 75 ॥  
मृदूनां स्वादूनां लघुरपि फलानां न विभवस्तवाशोक स्तोकः[^2] स्तबकमहिमा सोऽप्यसुरभिः[^3]।  
यदेतन्नो तन्वीकरचरणलावण्यसुभगं प्रवालं बालं स्यात्तरुषु स कलङ्कः किमपरः॥ 76 ॥  
  
[^2]: अल्पः.

[^3]: सुगन्धरहितः.

किं ते नम्रतया किमुन्नततया किं वा घनच्छायया किं वा पल्लवलीलया किमनया वाशोक पुष्पश्रिया।  
यत्त्वन्मूलनिषण्णखिन्नपथिकस्तोमः[^4] स्तुवन्नन्वहं न स्वादूनि मृदूनि खादति फलान्याकण्ठमुत्कण्ठितः॥ 77 ॥  
  
[^4]: समूहः.

## यूथी
यूथी यथोचितविधिना विधेयमातिथ्यमेतस्मिन्।[^5]  
मालतिकाप्राणेशः प्राघुणिकस्ते घुणाक्षरन्यायात्॥ 78 ॥  
  
[^5]: अर्थाद्भ्रमरे.

## मालती
कुसुमस्तबकानम्राः सन्त्येव परितो लताः।  
ततापि भ्रमरश्रान्तिं हरत्येकैव मालती॥ 79 ॥  
मालतीकुसुमे भाति गुञ्जन्मत्तमधुव्रतः।  
प्रयाणे पञ्चबाणस्य शङ्खमापूरयन्निव॥ 80 ॥  
गुञ्जति मञ्जु मिलिन्दे मालति मा मौनमुपयासीः।  
शिरसा वदान्यगुरवः सादरमेनं वहन्ति सुरतरवः॥ 81 ॥  
अयि किं गुणवति मालति जीवति भवतीं विना मधुपः।  
अथ यदि जीवति जीवतु जीवितमपि तस्य जीवनाभासः॥ 82 ॥  
मा मालति [^1]म्लायसि [^2]यद्यविद्यश्चुचुम्ब [^3]तुम्बीकुसुमं [^4]षडङ्घ्रिः।  
पदैश्चतुर्भिर्हि युतः पशुश्चेत्स षड्भिरध्यर्धपशुः कथं नो॥ 83 ॥  
  
[^1]: खिद्यसि.

[^2]: मूढः.

[^3]: इक्ष्वाकुकुसुमम्.

[^4]: षट्पदः.

कति सन्ति लवङ्गलता ललिता नवकोरकिता धरणीसुतले।  
कति बन्धुरगन्धभृतस्तरवो गुरवो निवसन्ति गिरौ मलये॥ 84 ॥  
अयि मालति सौरभसारविनिर्जितसंविकसत्कमलानिलये।  
मधुपानविधौ मधुपस्य पुनर्भुवने भवतीमहमाकलये॥ 85 ॥  
किं मालतीकुसुम [^5]ताम्यसि निष्ठुरेण केनापि यत्किल विलूनमितो[^6] लताग्रात्।  
लोकोत्तरेण विलसद्गुणगौरवेण को नामुना शिरसि नाम करिष्यति त्वाम्॥ 86 ॥  
  
[^5]: सन्तापं कुरुषे.

[^6]: छिन्नम्.

[^7]मदीयस्त्वाधिक्यान्न भवति विमर्दक्षममिदं न चान्येभ्यो रूपं भवति कुसुमेभ्योऽधिकतरम्।  
प्रसूनं मालत्यास्तदपि हृदयाह्लादकरणं प्रवीणैरामोदैर्भवति जगतो मौलिनिलयम्॥ 87 ॥  
  
[^7]: वायुना.

अस्मिन्केलिवने सुगन्धपवने क्रीडत्पुरन्ध्रीजने गुञ्जद्भृङ्गकुले विशालबकुले कूजत्पिकीसङ्कुले।  
उन्मीलन्नवपाटलापरिमले मल्लीप्रसूनाकुले यद्येकापि न मालती विकसिता तत्किं न रम्यो मधुः॥ 88 ॥  
## मल्लिका
न च [^8]गन्धवहेन चुम्बिता न च पीता मधुपेन मल्लिका।  
[^9]पिहितैव कठोरशाखया [^10]परिणामस्य जगाम गोचरम्॥ 89 ॥  
  
[^8]: वायुना.

[^9]: छादिता.

[^10]: परिणतिं प्राप्तेत्यर्थः.

## दमनकः
वद प्रादुर्भावावधि परिमलावस्थितदृशा जगत्या विख्यातां दमनक प्रतीपास्तव गुणाः।  
तथाप्यस्मिन्भृङ्गे मधुलवपिपासापरवशे दृढप्रेमाबद्धे कथय कथमौदास्यमकरोः॥ 90 ॥  
## केतकी
कालक्रमकमनीयक्रोडेयं केतकीति का शङ्का।  
वृद्धिर्यथा यथा स्यास्तथा तथा कण्टकोत्कर्षः॥ 91 ॥  
पत्राणि कण्टकशतैः परिवेष्टितानि वार्तापि नास्ति मधुनो रजसान्धकारः।  
आमोदमात्ररसिकेन मधुव्रतेन नालोकितानि तव केतकि दूषणानि॥ 92 ॥  
एतासु केतकिलतासु विकासिनीषु सौभाग्यमद्भुततरं भवती बिभर्ति।  
यत्कण्टकैर्व्यथितमात्मवपुर्न जानंस्त्वामेव सेवितुमुपक्रमते द्विरेफः॥ 93 ॥  
एकेन चेत्परिहृतोऽसि महेश्वरेण किं तेन केतक विषादमुरीकरोषि।  
अन्ये न किं जगति सन्ति महागुणज्ञा ये त्वां वहन्ति शिरसा नरदेवदेवाः॥ 94 ॥  
हे हेमकेतकि कथं बहु गर्वितासि संसेव्यसे मधुकरैरखिलैरितीव।  
नैषा रसातिशयता नलिनीवियोगात्तैर्दीयते विकटकण्टकशूलझम्पः॥ 95 ॥  
रोलम्बस्य चिराय केतकपरिष्वङ्गेष्वभङ्गो रसः सुज्ञातं बत केतकस्य च मनो भृङ्गप्रसङ्गोत्सुकम्।  
जानात्येव मिथोऽनुरागमनयोः सर्वोऽपि नैसर्गिकं प्रत्यूहाय दलेषु धिक्समभवन्मर्माविधः कण्टकाः॥ 96 ॥  
## पाटला
पाटलया वनमध्ये कुसुमितया मोहितस्तथा भ्रमरः।  
सैवेयमिति यथाभूत्प्रतीतिरस्यान्यपुष्पेऽपि॥ 97 ॥  
## सहकारः
अरविन्देषु कुन्देषु रमितं कालयोगतः।  
अये माकन्द जानीहि तवैवायं मधुव्रतः॥ 98 ॥  
यद्यपि दिशि दिशि तरवः परिमलबहुलाश्च पारिजाताद्याः।  
तदपि रसालोऽप्येकः कोकिलहृदये सदा वसति॥ 99 ॥  
वेत्ता कोकिल एव ज्ञाता च रसाल एव नियतमिदम्।  
यः पञ्चममुद्गायति यस्यास्थिषु पुलकमुकुलानि॥ 100 ॥  
लोडितमखिलं गहनं परितो दृष्टाश्च विटपिनः सर्वे॥  
सहकार न प्रपेदे मधुपेन तवोपमा जगति॥ 101 ॥  
कुन्दे कदम्बे कुमुदेऽरविन्दे यथाकथञ्चित्समयं नयन्ति।  
प्राप्ते वसन्ते पुनरुत्तरङ्गा रसाल जानीहि तवैव भृङ्गाः॥ 102 ॥  
भूरिशोऽपि च वसन्ति कानने शाखिनो फलविशेषशालिनः।  
कोकिलस्य तदपीह मानसं नो रसालमपहाय तुष्यति॥ 103 ॥  
आम्र यद्यपि गता दिवसास्ते पुष्पसौरभफलप्रचुरा ये।  
हन्त सम्प्रति तथापि जनानां छाययैव दलयस्यतितापम्॥ 104 ॥  
फलितस्य रसालशाखिनः फलदानव्यसनैकशालिनः।  
विनिपत्य ददातु कः फलं श्रमसुप्ताध्वगपाणिपल्लवे॥ 105 ॥  
कति पल्लविता न पुष्पिता वा तरवः सन्ति समन्ततो वसन्ते।  
जगतीविजये तु पुष्पकेतोः सहकारी सहकार एक एव॥ 106 ॥  
वहसि बलिभुजां कुलानि मौलौ यदि सहकार तदत्र किं निषिद्धा।  
परमुदयति पल्लवाञ्चलेषु स्फुरदलिभिस्तव सौरभप्रसिद्धिः॥ 107 ॥  
दिङ्मण्डलं परिमलैः सुरभीकरोषि सौन्दर्यमावहसि लोचनलोभनीयम्।  
हंहो रसाल फलवर्य तथापि दूये यद्ग्रन्थिलं च कठिनं हृदयं बिभर्षि॥ 108 ॥  
[^1]उत्तंसकौतुकरसेन विलासिनीभिर्लूनानि यस्य न नखैरपि पल्लवानि।  
उद्यानमण्डनतरो सहकार स त्वमङ्गारकारकरगोचरतां गतोऽसि॥ 109 ॥  
  
[^1]: कर्णभूषणम्.

यावत्फलोदकमुखः सहकार जातः प्रागेव कण्टकचयेन वृतोऽसि तावत्।  
छायापि ते न सुलभा फलमस्तु दूरे तन्निष्फलोऽपि हि वरं सुखसेवनीयः॥ 110 ॥  
उत्फुल्लरम्य सहकार रसालबन्धो कूजत्पिकावलिनिवास तथा विधेहि।  
गुञ्जद्भ्रमद्भ्रमरकस्त्वयि बद्धतृष्णो नान्यान्प्रयाति पिचुमन्दकरीरवृक्षान्॥ 111 ॥  
शश्वन्निसर्गमलिनाः सहकार कामं लुण्ठन्ति तान्यपि मधूनि तव द्विरेफाः।  
युक्तं न तत्तव कषाय?रसप्ररोहैरेतान्प्रतारयसि किं कलकण्ठयूनः॥ 112 ॥  
रे रे रसाल तरुसार वचो विधेहि वासन्तिकीं स्वफलपल्लवपुष्पलक्ष्मीम्।  
तावद्विकस्वरपिकद्विजसात्कुरु द्राङ् न व्यग्रितोऽसि कलभैः शलभैश्च यावत्॥ 113 ॥  
यद्यध्वनीन चिरमध्वनि घर्मखिन्नः कासारतीररुहमाश्रय नम्रमाम्रम्।  
छायां न केवलमितः श्रमिता लभन्ते कामं पचेलिमफलं विमलं जलं च॥ 114 ॥  
सौरभ्यगर्भमकरन्दकरम्बितानि पङ्केरुहाण्यपि विहाय समागतस्त्वाम्।  
संसारसार सहकार तथा विधेहि येनोपहासविषयो न भवेद्द्विरेफः॥ 115 ॥  
कति कति न वसन्ते वल्लयः शाखिनो वा किसलयसुमनोभिः शोभमाना बभूवुः।  
तदपि युवजनानां प्रीतये केवलोऽभूदभिनवकलिकालीभारशाली रसालः॥ 116 ॥  
यदेकस्मिन्वर्षे न फलति रसालस्तरुरयं पिकः किं काकेष्टं फलितमपि निम्बं व्रजति किम्।  
व्रजन्म्लानिं ग्लानिं न वदति च कस्यापि पुरतः स्मरन्वारं वारं पुनरपि रसालं मृगयते॥ 117 ॥  
अधिश्रीरुद्याने त्वमसि भवतः पल्लवचयो धुरीणः कल्याणे तव जगति शाखा श्रमहरा।  
मुदे पुष्पोल्लेखः फलमपि च तुष्ट्यै तनुभृतां रसाल त्वां तस्माच्छ्रयति शतशः कोकिलकुलम्॥ 118 ॥  
[^1]न तादृक्पूरे न च मलयजे नो मृगमदे फले वा पुष्पे वा तव मिलति यादृक्परिमलः।[^2]  
परं त्वेको दोषस्त्वयि खलु रसाले यदधिकः पिके वा काके वा लघुगुरुविशेषं न मनुषे॥ 119 ॥  
  
[^1]: चन्दने.

[^2]: कस्तूरिकायाम्.

चिरश्रान्तो दूरादहमुपगतो हन्त मलयात्तदेकं त्वद्गेहे तरुणि परिणेष्यामि दिवसम्।  
समीरेणोक्तैवं नवकुसुमिता चूतलतिका धुनाना मूर्धानं नहि नहि नहीत्येव वदति॥ 120 ॥  
वियुक्ता वासन्ती बकुलमुकुले नापि मिलितं व्यलोकि व्याकोशः क्षणमपि न कोऽपि क्षितिरुहः।  
यमालोक्योत्कण्ठातरलमिह भृङ्गेन चलितं विदूरान्माकन्दः स खलु दलितो यूथपतिना॥ 121 ॥  
येऽभिज्ञाः कुसुमोद्गमादनुदिनं त्वामाश्रिताः षट्पदास्ते भ्राम्यन्ति फलाद्बहिर्बहिरहो दृष्ट्वा न सम्भाषसे।  
ये कीटास्तव दृक्पथं न च गतास्ते त्वत्फलाभ्यन्तरे धिक्त्वां चूततरो परापरपरिज्ञानानभिज्ञो भवान्॥ 122 ॥  
आकर्ण्याम्रफलस्तुतिं जलमभूत् तं नारिकेलान्तरं प्रायः कण्टकितं तथैव पनसं जातं द्विधोर्वारुकम्।  
आस्तेऽधोमुखमेव कादलमलं द्राक्षाफलं क्षुद्रतां श्यामत्वं बत जाम्बवं गतमहो मात्सर्यदोषादिह॥ 123 ॥  
यो दृष्टः स्फुरदस्थिसम्पुटवशात्तिर्यक्प्रवालाङ्कुरो दैवात्स द्विदलादिकक्रमवशादारूढशाखाशतः।  
स्निग्धं पल्लवितो घनं मुकुलितः स्फारच्छदं पुष्पितः सोत्कर्षं फलितो भृशं च विनतः कोऽप्येष चूतद्रुमः॥ 124 ॥  
एतस्मिन्वनमार्गभूपरिसरे सौन्दर्यमुद्राङ्कितः प्रोद्यद्भिः फलपुष्पपत्त्रनिचयैश्चूतः स एकः परम्।  
यं वीक्ष्य स्मितवक्त्रमुद्रितमहासन्तोषमुल्लासितस्फारोत्कण्ठमकुण्ठितक्रमममी धावन्ति पान्थव्रजाः॥ 125 ॥  
कूष्माण्डीफलवत्फलं न यदपि न्यग्रोधवन्नोच्चता रम्भापत्त्रनिभं दलं न कुसुमं नो केतकीपुष्पवत्।  
सौरभ्यं कुसुमे फले तदपि तत्किञ्चित्समुज्जृम्भते लोको येन रसाल शालनिकरांस्त्यक्त्वा गुणान्स्तौति ते॥ 126 ॥  
गर्वं मा कुरु शर्करे तव गुणाञ्जानन्ति राज्ञां गृहे ये दीना धनवर्जिताश्च कृपणाः स्वप्नेऽपि पश्यन्ति नो।  
आम्रोऽहं मधुकूपकैर्मम फलैस्तृप्ता हि सर्वे जना हे रण्डे तव किं गुणा मम फलैस्तुल्यं न किञ्चित्फलम्॥ 127 ॥  
उन्मीलद्रसबिन्दुगन्धकुसुमावल्ल्यो वसन्तोदये कान्ताः कोमलपल्लवाः कति कति क्रीडावने सन्ति न।  
सौभाग्यैकनिधे रसाल तदपि श्रीमञ्जरीशालिनस्त्वत्तोऽन्यत्र च कुत्रचिन्मधुकरश्रेणी न विश्राम्यति॥ 128 ॥  
स्निग्धाग्राः फलिनो वृताः परिमलैः पौष्पैर्मधुस्यन्दिनो नानन्दाय भवन्ति किं वनभुवां भूमीरुहो भूरिशः।  
माधुर्यं मधुनस्तवैव परमं माकन्द मन्यामहे माध्वीमर्मविदो दृढं मधुलिहः स्यूता यतो मर्मणि॥ 129 ॥  
आस्तां गाढतरानुशीलनविधिः संस्पर्शनं दूरतः सम्भाषाविषयीकृतोऽसि न मनागक्ष्णोः पदं प्रापितः।  
किं ब्रूमः सहकार तावकगुणानन्यादृशैर्दुर्लभान्सौरभ्येण यदध्वगानपि मुहुः प्रीणासि दूरादपि॥ 130 ॥  
त्वं सामान्यतरुभ्रमेण सकलक्षोणीरुहक्ष्मापतौ माकन्देऽपि किरात पातय मुधा मास्मिन्कुठारं हठात्।  
एष श्लाघ्यजनस्य जीवितमलिव्यूहस्य बन्धुर्मधोः सर्वस्वं कुसुमायुधस्य विजयामात्यः पिकानां गुरुः॥ 131 ॥  
शान्ता घर्मकणाः श्रमः शिथिलितस्तीर्णस्तृषामुद्गमो वारं वारमुदारकोकिलरवैरानन्दितं मानसम्।  
सर्वं प्राप्तमभीप्सितं तव तले चूत प्रसन्ना द्विजश्रेणीकूजितरञ्जिताखिलमनो यामो वयं स्वस्ति ते॥ 132 ॥  
## पनसः
गरीयः सौरभ्यं रसपरिचये नार्हति सुधा सिता मृद्वीकापि [^1]प्रथिमनि निमग्नः फलभरः।  
परार्थे कोशश्रीरिति पुलकितं कण्टकमिषादहो ते चारित्रं पनस मनसः कस्य न मुदे॥ 133 ॥  
  
[^1]: स्थूलत्वे.

## तमालः
पास्यन्ति कस्य कुसुमे मधुपा मधूनि स्थास्यन्ति कस्य शिखरेषु विहङ्गमालाः।  
इत्येव शोचति परं परितो विसारिदावाग्निमग्नवपुरेष तरुस्तमालः॥ 134 ॥  
## कदली
तालीतरोरनुपकारि फलं फलित्वा लज्जावशादुचित एव विनाशयोगः।  
एतत्तु चित्रमुपकृत्य फलैः परेब्यः प्राणान्निजाञ्झटिति यत्कदली जहाति॥ 135 ॥  
## द्राक्षा
[^2]दासेरकस्य दासीयं बदरी यदि रोचते।  
एतावतैव किं द्राक्षा न साक्षादमृतप्रदा॥ 136 ॥  
  
[^2]: उष्ट्रस्य.

यद्यपि न भवति हानिः परकीयां चरति रासभे द्राक्षाम्।  
असमञ्जसमिति मत्वा तथापि खलु खिद्यते चेतः॥ 137 ॥  
## दाडिमः
। मयि जीवति बीजाढ्ये किमन्ये बीजपूरकाः।  
इति सञ्चिन्त्य मनसा विदद्रे दाडिमीफलम्॥ 138 ॥  
[^3]आ पुष्पप्रसवान्मनोहरतया विश्वास्य विश्वं[^4] जनं हंहो दाडिम तावदेव सहसे वृद्धिं स्वकीयामिह।  
यावन्नैति परोपभोगसहतामेषा ततस्तां तथा ज्ञात्वा ते हृदयं द्विधा दलति यत्तेनातिवन्द्यो भवान्॥ 139 ॥  
  
[^3]: पुष्पोदयादारभ्य.

[^4]: सकलम्.

## नालिकेरः
उच्चैरेष तरुः फलं च विपुलं दृष्ट्वैव हृष्टः शुकः पक्वं शालिवनं विहाय जडधीस्तं नालिकेरं गतः।  
तत्रारुह्य बुभुक्षितेन मनसा यत्नः कृतो भेदने वाञ्छा तस्य न केवलं विगलिता चञ्चूर्गता चूर्णताम्॥ 140 ॥  
## तालः
अये ताल व्रीडां व्रज गुरुतया भाति न भवान्फले न च्छाया नो कठिनपरिवारो हि भवतः।  
इयं धन्या धन्या सरलकदली सुन्दरदला परात्मानं मन्ये सुखयति फलेनामृतवता॥ 141 ॥  
अध्वन्यध्वनि भूरुहः फलभृतो नम्रानुपेक्ष्यादराद्दूरादुन्नतिसंश्रयव्यसनिनः पान्थस्य मूढात्मनः।  
यन्मूलं समुपागतस्य मधुरच्छायाफलैः का कथा शीर्णेनापि हि नोपयोगमगमत्पर्णेन तालद्रुमः॥ 142 ॥  
## भूर्जः
[^5]दौर्जन्यमात्मनि परं प्रथितं विधात्रा भूर्जद्रुमस्य विफलत्वसमर्पणेन।  
किं चर्मभिर्निशितशस्त्रशतावकृत्तैराशां न पूरयति सोऽर्थिपरम्पराणाम्॥ 143 ॥  
  
[^5]: दुर्जनत्वम्.

कुर्वन्तु नाम जनतोपकृतिं प्रसूनच्छायाफलैरविकलैः सुलभैर्द्रुमास्ते।  
सोढास्तु कर्तनरुजः पररक्षणार्थमेकेन भूर्जतरुणा करुणापरेण॥ 144 ॥  
## अश्वत्थः
वर्धितैः सेवितैः किं तैः सत्यश्वत्थेऽन्यपादपैः।  
वर्धितो नरकाद्रक्षेत्स्पृष्टोऽरिष्टानि हन्ति यः॥ 145 ॥  
## न्यग्रोधः
महातरुर्वा भवति समूलो वा विनश्यति।  
नान्तरप्रत्ययानेति न्यग्रोधकणिकाङ्कुरः॥ 146 ॥  
न्यग्रोधे फलशालिनि स्फुटतरं किञ्चित्फलं पच्यते बीजान्यङ्कुरगोचराणि कतिचित्सिध्यन्ति तस्मिन्नपि।  
एकस्तेष्वपि कश्चिदङ्कुरवरः प्राप्नोति तामुन्नतिं यामासाद्य निदाघपीडिततनुर्ग्लानिच्छिदे धावति॥ 147 ॥  
विस्तीर्णो दीर्घशाखाश्रितशकुनिशतः शाखिनाम[^1]ग्रणीस्त्वं न्यग्रोध क्रोधमन्तः प्रकयसि न चेद्वच्मि किञ्चित्तदल्पम्।  
जल्पोऽप्येष [^2]त्रपाकृत्प्रलघुपरिकरा कापि कूष्माण्डवल्ली पल्लीपृष्ठप्रतिष्ठा हसति हि फलने त्वत्फलानां किमन्यत्॥ 148 ॥  
  
[^1]: श्रेष्ठः.

[^2]: लज्जाकृत्.

## मधूकः
तत्तेजस्तरणेर्निदाघसमये तद्वारि मेघागमे तज्जाड्यं शिशिरे यदेकशरणैः सोढं पुरा यैर्दलैः।  
आयातोऽप्यधुना फलस्य समयः कोऽयं विना तैरिति स्मृत्वा तानि [^3]शुचेव रोदिति गलत्पुष्पैर्मधूकद्रुमः॥ 149 ॥  
  
[^3]: शोकेन.

मूलादेव यदस्य विस्तृतिभरश्छायाप्यनन्यादृशी ते यस्य प्रसवाः सुमञ्जुलरसैरानन्दयन्तः प्रजाः।  
स्नेहं च प्रकटीकरोति परमं भूयः फलानां गुणैर्हित्वैकैकगुणांस्तरून्भज सखे तस्मान्मधूकद्रुमम्॥ 150 ॥  
## शाल्मलिः
विशालं शाल्मल्या नयनसुभगं वीक्ष्य कुसुमं शुकस्यासीद्बुद्धिः फलमपि भवेत्तादृशमिति।  
चिरं तत्र स्थित्वा फलमपि च काले परिणतं विपाके तूलोऽन्तः सपदि मरुता सोऽप्यपहृतः॥ 151 ॥  
दूरे मार्गान्निवससि पुनः कण्टकैरावृतोऽसि छायाशून्यः फलमपि च ते वानरैरप्यभक्ष्यम्।  
निर्गन्धस्त्वं मधुपरहितः शाल्मले सारशून्यः सेवास्माकं भवति विफला तिष्ठ निःश्वस्य यामः॥ 152 ॥  
हंसाः पद्मवनाशया मधुलिहः सौरभ्यलाभाशया पान्थाः स्वादुफलाशया [^4]बलिभुजो गृध्राश्च मांसाशया।  
दूरादुत्तमपुष्परागनिकरैर्निःसारमिथ्योन्नते रे रे शाल्मलिपादप प्रतिदिनं के न त्वया वञ्चिताः॥ 153 ॥  
  
[^4]: काकाः.

कायः कण्टकभूषितो न च घनच्छायीकृताः पल्लवाः पुष्पाणि च्युतसौरभाणि न दलश्रेणी मनोहारिणी।  
किं ब्रूमः फलपाकमस्य यदुपन्यासेऽपि लज्जामहे तद्भोः केन गुणेन शाल्मलितरो जातोऽसि सीमद्रुमः॥ 154 ॥  
## निम्बः
निम्ब किं बहुनोक्तेन निष्फलानि फलानि ते।[^5]  
यानि सञ्जातपाकानि काका निःशेषयन्त्यमी॥ 155 ॥  
  
[^5]: व्यर्थानि.

[^1]यश्च निम्बं परशुना यश्चैनं मधुसर्पिषा।  
यश्चैनं गन्धमाल्याद्यैः सर्वलस्य कटुरेव स॥ 156 ॥  
  
[^1]: अत्र वृश्चति सिञ्चति अर्चति इत्यध्याहारेण वाक्यानि पूरणीयानि.

पश्यानुरूपमिन्दिन्दिरेण[^2] माकन्दशेखरो मुखरः।  
अपि च पिचुमन्दमुकुले मौ[^3]कुलिकुलामाकुलं मिलति॥ 157 ॥  
  
[^2]: भ्रमरेण.

[^3]: काककुलम्.

चित्रं चित्रं बत बत महच्चित्रमेतद्विचित्रं जातो दैवादुचितघटनासंविधाता विधाता।  
यन्निम्बानां परिणतफलस्फी[^4]तिरास्वादनीया यच्चैतस्याः [^5]कवलनकलाकोविदः काकलोकः॥ 158 ॥  
  
[^4]: समृद्धिः.

[^5]: भक्षणचातुर्यम्.

यस्मादर्थिजनो मनोभिलषितं लब्ध्वा मुदा मेदुरः सार्धं बन्धुजनैश्चकार विविधान्भोगान्विलासोद्धुरः।  
तं दैवेन विवेकशून्यमनसा निर्मूल्य चूतद्रुमं स्थाने तस्य तु काकलोक[^6]वसतिर्निम्बः समारोपितः॥ 159 ॥  
  
[^6]: निवासः.

## बब्बुलः
पत्त्रफलपुष्पलक्ष्म्या कदाप्यदृष्टं वृतं च खलु शूकैः।  
उपसर्पेण भवन्तं बब्बुल वद कस्य लोभेन॥ 160 ॥  
गात्रं कण्टकसङ्कटं प्रविरलच्छाया न चायासहृन्निर्गन्धः [^7]कुसुमोत्करस्तव फलं न क्षुद्विनाशक्षमम्।  
बब्बूलद्रुम मूलमेति न जनस्तत्तावदास्तामहो ह्यन्येषामपि शाखिनां फलवतां गुप्त्यै [^8]वृतिर्जायसे॥ 161 ॥  
  
[^7]: पुष्पप्रकरः.

[^8]: प्राचीरम्.

आमूलाग्रनिबद्धकण्टकतनुर्निर्गन्धपुष्पोद्गमश्छाया न श्रमहारिणी न च फलं क्षुत्क्षामसन्तोषकृत्।  
रे रे बब्बुल साधुसङ्गरहितस्तत्तावदास्तामहो ह्यन्येषामपि शाखिनां फलवतां गुप्त्यै वृतिर्जायसे॥ 162 ॥  
शाखाः कण्टककोटिभिः परिवृता वज्रं फलं कुत्सितं पत्त्रं क्षुद्रतरं न चास्ति गहना छायापि पान्थप्रिया।  
अन्येषामपि शाखिनां फलभृतां रक्षार्थमानीयसे बर्ब्बूलद्रुम कैर्गुणैर्गुरुतरैर्वृक्षेषु सम्भाव्यसे॥ 163 ॥  
## खदिरः
विना खदिरसारेण हारेण हरिणीदृशाम्।  
नाधरे जायते रागो नानुरागः पयोधरे॥ 164 ॥  
[^9]चन्दने विषधरान्सहामहे वस्तु सुन्दरमगु प्तिमत्कुतः।[^10]  
रक्षितुं वद किमात्मसौष्ठवं सञ्चिताः खदिर कण्टकास्त्वया॥ 165 ॥  
  
[^9]: सर्पान्.

[^10]: रक्षारहितम्.

परं तदिह नास्ति यन्न खदिरैः खरैरावृतं न तेऽपि खदिरा न ये कुटिलकण्टकैरावृताः।  
 न ते कुटिलकण्टकाः किमपि ये न मर्मच्छिदः समुज्झत वृथास्थितिं बत सहध्वमध्वश्रमम्॥ 166 ॥  
## किंशुकः
किंशुक[^11] किं शुकमुखवत्कुसुमानि विकासयस्यनिशम्।  
यस्यां जनोऽनुरागी सा गीरेतैः कदापि नोच्चार्या॥ 167 ॥  
  
[^11]: पलाशवृक्ष.

त्यज किंशुक पुष्पिताभिमानं निजशिरसि भ्रमरोपसेवनेन।  
विकसन्नवमालिकावियोगात्कुरुते वह्निधिया त्वयि प्रवेशम्॥ 168 ॥  
उपनदिपुलिने महापलाशः पवनसमुच्छलदेकपत्त्रपाणिः।  
दवदहनविनष्टजीवितानां सलिलमिवैष ददाति पादपानाम्॥ 169 ॥  
## शाखोटः
शाखोट शाल्मलिपलाशकरीरकाद्याः शृण्वन्तु पुण्यनिलयो यदसौ वसन्तः।  
युष्मभ्यमर्पयति पल्लवपुष्पलक्ष्मीं सौरभ्यसम्भवविधिस्तु विधेरधीनः॥ 170 ॥  
कस्त्वं भोः कथयामि दैवहतकं मां विद्धि शाखोटकं वैराग्यादिव वक्षि साधु विदितं कस्मादिदं कथ्यते।  
वामेनात्र वटस्तमध्वगजनः [^1]सर्वात्मना सेवते न च्छायापि परोपकारकृतये मार्गस्थितस्यापि मे॥ 171 ॥  
  
[^1]: समित्पत्रच्छायादिभिः.

## पीलुः
धान्याः सूक्ष्मफला अपि प्रियतमास्ते पीलुवृक्षाः क्षितौ क्षुत्क्षीणेन जनेन हि प्रतिदिनं येषां फलं भुज्यते।  
किं तैस्तत्र महाफलैरपि पुनः कल्पद्रुमाद्यैर्द्रुमैर्येषां नाम मनागपि श्रमनुदे छायापि न प्राप्यते॥ 172 ॥  
## करीरः
फलं दूरतरेऽप्यास्तां पुष्णासि कुसुमैर्जनान्।  
इतरे तरवो मन्ये करीर तव किङ्कराः॥ 173 ॥  
किं पुष्पैः किं फलैस्तस्य करीरस्य दुरात्मनः।  
येन वृद्धिं समासाद्य न कृतः पत्त्रसङ्ग्रहः॥ 174 ॥  
## बिल्वः
आमोदीनि सुमेदुराणि च मृदुस्वादूनि च क्ष्मारुहामुद्यानेषु वनेषु लब्धजनुषां [^2]सन्तीतरेषामपि।  
किं तु श्रीफलता तवैव जयिनी मालूर दिङ्मण्डले यस्यैतानि फलानि यौवनवतीवक्षोजलक्ष्मीगृहाः॥ 175 ॥  
  
[^2]: फलानीति शेषः.

## शालिः
शाखासन्ततिसन्निरुद्धनभसो भूयांस एवावनौ विद्यन्ते तरवः फलैरविकलैरार्तिच्छिदः प्राणिनाम्।  
किन्तु द्वित्रदलैरलङ्कृततनोः शालेस्तुमस्तुङ्गतां दत्त्वा येन निजं शिरः सुकृतिना को नाम न प्रीणितः॥ 176 ॥  
## कुटजः
समुपागतवति दैवादवलेहां कुटज मधुकरे मा गाः।  
मकरन्दतुन्दिलानामरविन्दानामयं यतो मान्यः॥ 177 ॥  
## इक्षुः
कान्तोऽसि नित्यमधुरोऽसि रसाकुलोऽसि किञ्चासि पञ्चशरकार्मुकमद्वितीयम्।  
इक्षो तवास्ति सकलं परमेकमूनं यत्सेवितो भजसि नीरसतां क्रमेण॥ 178 ॥  
परार्थे यः पीडामनुभवति भङ्गेऽपि मधुरो यदीयः सर्वेषामिह खलु विकारोऽप्यभिमतः।[^3]  
न सम्प्राप्तो वृद्धिं यदि स भृशमक्षेत्रपतितः किमिक्षोर्दोषोऽसौ न पुनरगुणाया मरुभुवः॥ 179 ॥  
  
[^3]: गुडशर्करादिः.

[^4]मुखे यद्वैरस्यं वपुरपि पुनर्ग्रन्थि निचितं न सन्तप्तः कोऽपि क्षणमपि भजेन्मूलमभितः।[^5]  
फलं चैवाप्राप्यं वितथ[^1]रसलिप्सस्य भवतस्तदिक्षोर्नायुक्तं विहितमितरैर्यत्तु दलनम्॥ 180 ॥  
  
[^4]: अग्रे.

[^5]: पर्वव्याप्तम्.

[^1]: वितथा दलनातिरिक्तसाधनाभावेन विफला रसस्य लिप्सा लब्धुमिच्छा यस्मिंस्तस्य.

## लवङ्गी
अयि दुष्कृतकेन केन वत्से हलिकद्वारि लवङ्गि पुष्पितासि।  
स्तबकास्तव पांसुभिः परीताः परितः प्राङ्गणसीम्नि यल्लुठन्ति॥ 181 ॥  
लूनं मत्तमतङ्गजैः कियदपि च्छिन्नं तुषारार्दितैः शिष्टं ग्रीष्मजतीक्ष्णभानुकिरणैर्भस्मीकृतं काननम्।  
एषा कोणगता मुहुः परिमलैरामोदयन्ती दिशो हा कष्टं ललिता लवङ्गलतिका दावाग्निना दह्यते॥ 182 ॥  
सौरभ्येण समावृणोषि ककुभः पुष्णासि पुष्पं धयाल्लूतातन्तु वृथा तथापि कियतीस्त्वं यापयेर्यामिनीः।  
अस्मिन्दासपुरे परस्तत इतो विन्यस्तविस्रामिषे मालाकारमृते लवङ्गि ललितान्कस्ते गुणाञ्ज्ञास्यति॥ 183 ॥  
## कार्पासः
नीरसान्यपि[^2] रोचन्ते कार्पासस्य फलानि मे।  
येषां [^3]गुणमयं जन्म परेषां गुह्यगुप्तये॥ 184 ॥  
  
[^2]: शुष्काणि.

[^3]: सूत्रमयम्.

श्लाघ्यं कार्पासफलं यस्य गुणैरन्ध्रवन्ति पिहितानि।  
मुक्ताफलानि तरुणीकुचकलशतटेषु विलसन्ति॥ 185 ॥  
निष्पेषोऽस्थिचयस्य दुःसहतरः प्राप्तस्तुलारोहणं ग्राम्यस्त्रीनखचुम्बनव्यतिकरस्तन्त्रीप्रहारव्यथा।  
[^4]मातङ्गोक्षितमण्डवारिकणिकापानं च कूर्चाहतिः कार्पासेन परार्थसाधनविधौ किं किं न चाङ्गीकृतम्॥ 186 ॥  
  
[^4]: मातङ्गेनान्त्यजेनोक्षितं सिक्तं यन्मण्डवारि सिक्थद्रवोदकं तत्कणिकायाः पानम्. अतीवाशुचीति भावः.

## शणः
भूर्जः परोपकृतये निजकवचविकर्तनं सहते।  
परबन्धाय तु शणः प्रेक्षध्वमिहान्तरं कीदृक्॥ 187 ॥  
## कण्टकारिकाः
उचितं नाम नारङ्ग्यां केतक्यामपि कण्टकाः।  
रसगन्धोज्झिते किं ते कण्टकाः कण्टकारिके॥ 188 ॥  
## धत्तूरः
[^5]माधुर्यसाराधरितामृतस्य तत्कण्टकित्वं पनसस्य सह्यम्।  
[^6]उन्मादिनो मातुलपुत्रकस्य कथं सहामो बत कण्टकित्वम्॥ 189 ॥  
  
[^5]: माधुर्यसारेण तुच्छीकृतममृतं यने.

[^6]: धत्तूरफलस्य.

धत्तूर धूर्त तरुणेन्दुनिवासयोग्ये स्थाने [^7]पिशाचपतिना विनिवेशितोऽसि।  
किं कैरवाणि विकसन्ति तमः प्रयाति [^8]चन्द्रोपलो द्रवति वार्धिरुपैति वृद्धिम्॥ 190 ॥  
  
[^7]: शङ्करेण.

[^8]: चन्द्रकान्तः

धत्तूरकण्टक फलप्रतिरोधबुद्ध्या वैरं वृथैव कुरुषे पनसेन सार्धम्।  
सन्तो हसन्ति न भजन्ति च चेतसा त्वां भ्रान्ता भवन्ति पुरुषास्तव सेवनेन॥ 191 ॥  
महेशस्त्वां धत्ते शिरसि [^1]रसराजस्य जयिनी विशुद्धिस्त्वत्स[^2]ङ्गात्कनकमयमेतत्त्रिभुवनम्।  
तनोति त्वत्सेवां ननु कनकवृक्ष त्वदपरः परः को नु स्यात्तद्यदि न सुलभीभावमभजः॥ 192 ॥  
  
[^1]: जयिनी उत्कर्षवती रसराजस्य पादरस्य विशुद्धिः. एतत्त्रिभुवनं कनकमयं सुवर्णमयं तनोतीत्यन्वयः.

[^2]: जातेति शेषः.

## पलाण्डुः
कर्पूरधूलीरचितालवालः कस्तूरिकाकुङ्कुमलिप्तदेहः।  
सुवर्णकुम्भैः परिषिच्यमानो निजं गुणं मुञ्चति किं [^3]पलाण्डुः॥ 193 ॥  
  
[^3]: कन्दर्पः.

## तृणानि
रूढस्य सिन्धुतटमनु तस्य तृणस्यापि जन्म कल्याणम्।  
यत्सलिलमज्जदाकुलजनस्य हस्तावलम्बनं भवति॥ 194 ॥  
उत्तुङ्गैस्तरुभिः किमेभिरखिलैराकाशसंस्पर्शिभिर्धन्योऽसौ नितरामुलूपविटपी नद्यास्तटेऽवस्थितः।  
एवं यः कृतबुद्धिरुज्झितजलव्यालोलवीचीवशान्मज्जन्तं जनमुद्धरामि सहसा तेनैव मज्जामि वा॥ 195 ॥  
## कलमाः
कलमाः पाकविनम्रा मूलतलाघ्रातसुरभिकह्लाराः।  
पवनाकम्पितशिरसः प्रायः कुर्वन्ति परिमलश्लाघाम्॥ 196 ॥  
अस्मानवेहि [^4]कलमानलमा[^5]हतानां येषां प्रचण्डमुसलैर[^6]वदाततैव।  
स्नेहं[^7] विमुच्य सहसा [^8]खलतां प्रयान्ति ये स्वल्पपीडनवशान्न वयं तिलास्ते॥ 197 ॥  
  
[^4]: शालिविशेषान्.

[^5]: कण्डितानाम्.

[^6]: शुभ्रत्वम्.

[^7]: तैलम्; [पक्षे] प्रीतिम्.

[^8]: दुर्जनत्वम्; [पक्षे] खलरूपत्वम्.

## ताम्बूलम्
। किं वीरुधो[^9] भुवि न सन्ति सहस्रशोऽन्या यासां दलानि न परोपकृतिं भजन्ते।  
एकैव वल्लिषु विराजति नागवल्ली या नागरीवदनचन्द्रमलङ्करोति॥ 198 ॥  
  
[^9]: लताः.

वल्लीनां कति न स्फुरन्ति परितः पत्त्राणि किं तैरिह स्निग्धैरप्यतिकोमलैरपि निजामेवाश्रयद्भिः श्रियम्। तानेव स्तुमहे महाजनमुखश्रीकारिजन्मव्रतान्यान्सूते नवनागरीप्रियतमांस्ताम्बूलवल्लीदलान्॥ 199 ॥  
## तुम्बी
सर्वास्तु[^10]म्ब्यः समकटुरसास्तुम्बिवल्लीप्रसूतास्ताः सम्बद्धा अपि कतिपया दुस्तरं तारयन्ति।  
[^11]शब्दायन्ते सरसमपराः शुष्ककाष्ठे निषण्णास्तन्मध्येऽन्या ज्वलितहृदयाः [^12]शोणितं सम्पिबन्ति॥ 200 ॥  
  
[^10]: तुम्बीफलानि.

[^11]: शब्दं कुर्वन्ति.

[^12]: रक्तम्.

एके तुम्बा व्रतिकरगताः पात्रतामानयन्ति गायन्त्यन्ये सरसमधुरं शुद्धवंशे विलग्नाः।  
एके तावद्ग्रथितसगुणा दुस्तरं तारयन्ति तेषां मध्ये ज्वलितहृदया रक्तमेके पिबन्ति॥ 201 ॥  
## वंशः
छिन्नः सनिशितैः शस्त्रैर्विद्धश्च नवसप्तधा।  
तथापि हि सुवंशेन विरसं नापजल्पितम्॥ 202 ॥  
## कुन्दः
एष षट्पदयुवा मदायतः कुन्द यापयति यामिनीस्त्वयि।  
दुर्वहा तदपि नापचीयते पद्मिनीविरहवेदना हृदि॥ 203 ॥  
सन्दर्शयस्व मधुवैभवमस्ति यत्ते रे कुन्द किं दुरभिमानमुरीकरोषि।  
एतन्न चेतसि करोषि सरोजबन्धुः पुष्पंधयोऽपि मम सौरभमातनोति॥ 204 ॥  
## कमलानि
॥ वरमश्रीकता लोके नासमानसमानता।  
इतीव कुमुदोद्भेदे कमलैर्मुकुलायितम्॥ 205 ॥  
प्रसारितकरे मित्त्रे जगदुद्द्योतकारिणि।  
किं न कैरव लज्जा ते कुर्वतः कोशसंवृतिम्[^1]॥ 206 ॥  
  
[^1]: कोशसम्वरणम्.

लक्ष्मीसम्पर्कजातोऽयं दोषः पद्मस्य निश्चितम्।  
यदेष गुणसन्दोहधाम्नि चन्द्रे पराङ्मुखः॥ 207 ॥  
अन्तश्छिद्राणि[^2] भूयांसि [^3]कण्टका बहवो बहिः।  
कथं कमलनालस्य नाभूवन्भङ्गुरा गुणाः।[^4]॥ 208 ॥  
  
[^2]: रन्ध्राणि; [पक्षे] दोशस्थानानि.

[^3]: शूका; [पक्षे] खलाः.

[^4]: सौभाग्यादयः; [पक्षे] तन्तयः.

मालतीमुकुला याताः कुन्दा मन्दायितास्तथा।  
पङ्कज त्वामिदॄं ब्रूमः कुत्र यातु मधुव्रतः॥ 209 ॥  
पङ्कज [^5]जलेषु वासः प्रीति[^6]र्मधुपेषु [^7]कण्टकैः सङ्गः।  
यद्यपि तदपि तवैतच्चित्रं [^8]मित्त्रोदये हर्षः॥ 210 ॥  
  
(5. उदकेषु; (पक्षे जलयोः सावर्ण्यात्) जडेषु मूर्खेषु.)  
[^6]: भ्रमरेषु; [पक्षे] मद्यपेषु.

[^7]: स्वाङ्गरुहैः; [पक्षे] दुष्टैः.

[^8]: सूर्यः; [पक्षे] स्निग्धः.

कुसुमं कोशातक्या विकसति रात्रौ दिवा च कूष्माण्ड्याः।  
अलिकुलनिचयै रुचिरं किं तु यशः कुमुदकमलयोरेव॥ 211 ॥  
उदितवति द्विजराजे कस्य न हृदये मुदः पदं दधति।  
सङ्कुचसि कमल यदयं हर हर वामो विधिर्भवतः॥ 212 ॥  
एते हि गुणाः पङ्कज सन्तोऽपि न ते प्रकाशमायान्ति।  
यल्लक्ष्मीवसतेस्तव मधुपैरुपजीव्यते कोशः॥ 213 ॥  
पद्मिनि किमिति क्रीडसि मधुपैर्लज्जालवोऽपि न हि किं ते।  
हर हर विस्मृत्योक्तं क्व नु लज्जा [^9]सवितृरक्तायाः॥ 214 ॥  
  
[^9]: सूर्यानुरक्तायाः; [पक्षे] सविता पिता तस्मिन्रक्तायाः पितृगामिन्या इत्यभिप्रायः.

किं कुप्यसि कस्मैचन सौरभसाराय कुप्य निजमधुने।  
यस्य कृते शतपत्त्र प्रतिपत्त्रं तेऽद्य मृग्यते भ्रमरैः॥ 215 ॥  
अयि मकरन्दस्यन्दिनि पद्मिनि मन्ये तवैव सुभगत्वम्।  
[^10]पुष्पवतीमपि भवतीं त्यजति न वृद्धः [^11]शुचिर्हंसः[^12]॥ 216 ॥  
  
[^10]: पुष्पयुक्ताम्; [पक्षे] रजस्वलाम्.

[^11]: श्वेतः; [पक्षे] पवित्रः.

[^12]: राजहंसः; [पक्षे] परमहंसः.

मधुप इव मारुतेऽस्मिन्मा सौरभलोभमम्बुजिनि मंस्थाः।  
लोकानामेव मुदे महितोऽप्यात्मामुनार्थितां नीतः॥ 217 ॥  
न कुले वापि न शीले न वास्ति रूपेऽपि कश्चिदुत्कर्षः।  
यत्पुष्णाति मिलिन्दानरविन्द महत्त्वमेतत्ते॥ 218 ॥  
रे पद्मिनीपत्त्र भवच्चरित्रं चित्रं प्रतीमो वयमत्र किञ्चित्।  
त्वं पङ्कजन्मापि यदच्छभावादपि स्पृशस्यम्बु न पङ्कसङ्गि॥ 219 ॥  
जनिः सरोङ्कादतिपङ्किनो यद्यल्लोलुपैर्वा मधुपैर्विहारः।  
कलङ्क एवैष कुमुद्वतीनां [^1]कलङ्किनः किं तु कलावतीनाम्॥ 220 ॥  
  
[^1]: चन्द्रस्य.

अपि त्वया कैरविणि व्यधायि मुधा सुधाबन्धुनि बन्धुभावः।  
जनापवादः परितः प्रयातः समागमो हन्त न जातु जातः॥ 221 ॥  
कमलिनि [^2]मलिनीकरोषि चेतः किमिति बकैर[^3]वहेलितान[^4]भिज्ञैः।  
परिणतमकरन्दमार्मिकास्ते[^5] जगति भवन्तु चिरायुषो मिलिन्दाः[^6]॥ 222 ॥  
  
[^2]: कलुषीकरोषि.

[^3]: अवहेलां नीता. तिरस्कृतेति यावत्.

[^4]: अपण्डितैः.

[^5]: मर्मज्ञाः.

[^6]: भ्रमराः.

रुचिरतिरुचिरा शुचित्वमुच्चैः शिरसि धृतः स्वयमेव शंकरेण।  
कमलिनि मलिनीकरोषि कस्मान्मुखमिदमिन्दुमुदीक्ष्य लोककान्तम्॥ 223 ॥  
नलिनि निपुणतां वदामि किं ते भ्रमरविलासिनि लास्यलालसायाः।  
त्रिभुवननयनोत्सवं यदिन्दुं नयसि न हन्त दृगन्तवर्त्मसीमाम्॥ 224 ॥  
स्वच्छन्दं दलदरविन्द ते मरन्दं विन्दन्तो विदधतु गुञ्जितं मिलिन्दाः।  
आमोदानथ [^7]हरिदन्तराणि नेतुं नैवान्यो जगति [^8]समीरणात्प्रवीणः॥ 225 ॥  
  
[^7]: दिगन्तराणि.

[^8]: वायोः.

यावत्त्वां न खलु हसन्ति कैरविण्यो यावत्त्वां तरणिकराः परामृशन्ति।  
यावत्ते मधुविभवो नवोऽस्ति तावन्माध्वीकं वितर सरोज षट्पदेभ्यः॥ 226 ॥  
रे पद्मिनीदल तवात्र मया चरित्रं दृष्टं विचित्रमिव यद्विदितं ध्रुवं तत्।  
यैरेव शुद्धसलिलैः परिपालितस्त्वं तेभ्यः पृथग्भवसि [^9]पङ्कभवोऽसि यस्मात्॥ 227 ॥  
  
[^9]: कर्दमोत्पन्नः.

कामं भवन्तु मधुलम्पटषट्पदौघसङ्घट्टघर्घरघनध्वनयोऽब्जखण्डाः।  
गायन्नपि श्रुतिसुखं विधिरेष यत्र भृङ्गः स कोऽपि धरणीधरनाभिपद्मः॥ 228 ॥  
विभ्रम्य काननमसौ दिवसावसाने त्वय्येव षट्पदयुवा हृदयं बबन्ध।  
राजीव चेन्मलिनिमानमुरीकरोषि कः स्यादहो मधुलिहामधुनावलम्बः॥ 229 ॥  
स्वामोदवासितसमग्रदिगन्तराला रक्ता मनोहरशिखा सुकुमारमूर्तिः।  
सेव्या सरोजकलिका तु यदैव जाता नीतस्तदैव विधिना मधुपोऽन्यदेशम्॥ 230 ॥  
किं बान्धवेन रविणा हरिणाथ किंवा लक्ष्म्या च किं च [^10]जलजोदरजेन किं वा।  
एतस्य शुद्धचरितस्य सरोरुहस्य नैषा तुषारजनिता शमिता विपत्तिः॥ 231 ॥  
  
[^10]: ब्रह्मणा.

लक्ष्मीनिवास इति वारिरुहां प्रसिद्धिरन्वेषिताः कतिपया [^11]वरटास्तु सन्ति।  
राज्ञि प्रसारितकरे किमहं ददामि सङ्कोचितं वदनमम्बुरुहैरितीव॥ 232 ॥  
  
[^11]: हंस्यः; [पक्षे] कपर्दकाः.

लक्ष्मीः स्वयं निवसति त्वयि लोकधात्रि मित्त्रेण चापि विहितोऽस्ति दृढोऽनुरागः।  
बन्दीव गायति गुणांस्तव चञ्चरीकः कः पुण्डरीक तव साम्यमुरीकरोति॥ 233 ॥  
अयि दलदरविन्द स्यन्दमानं मरन्दं तव किमपि लिहन्तो मञ्जु गुञ्जन्तु भृङ्गाः।  
दिशि दिशि निरपेक्षस्तावकीनं विवृण्वन्परिमलमयमन्यो बान्धवो गन्धवाहः॥ 234 ॥  
समुत्पत्तिः स्वच्छे सरसि हरिहस्ते निवसनं निवासः [^1]पद्मायाः सुरहृदयहारी परिमलः।  
गुणैरेतैरन्यैरपि च ललितस्याम्बुज तव द्विजोत्तंसे[^2] हंसे यदि रतिरतीवोन्नतिरियम्॥ 235 ॥  
  
[^1]: लक्ष्म्याः.

[^2]: पक्षिश्रेष्ठे.

नालस्य प्रसरो जलेष्वपि कृतावासस्य कोशे रुचिर्दण्डे कर्कशता मुखेऽतिमृदुता मित्त्रे महान्प्रश्रयः।  
आमूलं गुणसंग्रहव्यसनिता द्वेषश्च दोषाकरे[^3] यस्यैषा स्थितिरम्बुजस्य वसतिर्युक्तैव तत्र श्रियः॥ 236 ॥  
  
[^3]: दोषानामाकरे; [पक्षे] चन्द्रे.

नीरान्निर्मलतो जनिर्मधुरता वामामुखस्पर्धिनी वासो यस्य हरेः करे परिमलो [^4]गीर्वाणचेतोहरः।  
सर्वस्वं तदहो महाकविगिरां कामस्य चाम्भोरुह त्वं चेत्प्रीतिमु[^5]रीकरोषि मधुपे किं त्वां प्रति ब्रूमहे॥ 237 ॥  
  
[^4]: देवमनोहरः.

[^5]: अङ्गीकरोषि.

एकस्मिञ्जनिरावयोः समजनि स्वच्छे सरोवारिणि भ्रातः काचिदिहैव कानिचिदहान्यत्र व्यतीतानि नौ।  
लब्धं तामरसं त्वया मृगदृशां लीलावतंसास्पदं शैवालं विलुठामि पामरवधूपादाहते पाथसि॥ 238 ॥  
वैमुख्यं मृगलाञ्छनस्य मनसो निर्माति मे न व्यथां नो दूये चिरलालिता मधुलिहः सर्पन्ति यन्नान्तिकम्।  
जल्पन्तीव दुरक्षराणि मधुपक्षेणीरवच्छद्मना यत्कादम्ब कुमुद्वती हसति मां तन्मे मनस्ताम्यति॥ 239 ॥  
सम्भूतिस्तव मानसे सरसिज त्वत्सौरभैर्वासिताः सर्वास्ताः ककुभस्तवास्ति परमो बन्धुर्विवस्वानिति।  
त्वं चेदद्य गुणानवद्य शिशिरे शीतानिलैः शीर्यसि प्रायः प्राप्तमिदं तदत्र परमं दिष्टेऽब्ददृष्टं बलम्॥ 240 ॥  
खद्योतास्तरला भवन्ति भगवानस्तंगतो भानुमान्कोकः शोकमुपैति मत्तमनसः क्रेङ्कुर्वते कौशिकाः।  
इत्थं चेत्सदसद्विवेकविधुरो धाता तदेतादृशं न द्रष्टव्यमितीव मुद्रितवती पद्मेक्षणं पद्मिनी॥ 241 ॥  
पौलोमीपतिकानने विलसतां गीर्वाणभूमीरुहां येन घ्रातसमुज्झितानि कुसुमान्याजघ्रिरे निर्जरैः।  
तस्मिन्नद्य मधुव्रते विधिवशान्माध्वीकमाकाङ्क्षति त्वं चेदञ्चसि लोभमम्बुज तदा किं त्वां प्रति ब्रूमहे॥ 242 ॥  
## लताः
लतानामेतासामुदितकुसुमानां मरुदयं मतं लास्यं दत्त्वा श्रयति भृशमामोदमसमम्।  
लतास्त्वध्वन्यानामहह दृशमादाय सहसा ददत्याधिव्याधिभ्रमिरुदितमोहव्यतिकरम्॥ 243 ॥  
