+++
title = "०२ हंसः"
types = ["अन्योक्तिः", "अन्योक्तिः - खगः", "अन्योक्तिः - हंसः"]

+++
कं[^2]सारिचरणोद्भूतसिन्धुकल्लोललालितम्।  
मन्ये हंस मनो नीरे [^3]कुल्यानां रमते न ते॥ 3 ॥  


[^2]: विष्णुः.


[^3]: कृत्रिमसरिताम्.
 
अस्ति यद्यपि सर्वत्र नीरं नीरजमण्डितम्।  
रमते न मरालस्य मानसं [^4]मानसं विना॥ 4 ॥  


[^4]: मानससरोवरम्.
 
एकेन राजहंसेन या शोभा सरसो भवेत्।  
न सा बकसहस्रेण परितस्तीरवासिना॥ 5 ॥  
हंसः श्वेतो बकः श्वेतः को भेदो बकहंसयोः।  
नीरक्षीरविभागे तु हंसो हंसो बको बकः॥ 6 ॥  
बककोयष्टिभिर्जुष्टे पल्वले मानसं कुतः।  
मोदते हि मरालस्य सन्मानसविहारिणः॥ 7 ॥  
अपसरणमेव शरणं मौनं वा तत्र राजहंसस्य।  
कटु रटति निकटवर्ती वाचाटष्टिट्टिभो यत्र॥ 8 ॥  
यदि नाम दैवगत्या जगदसरोजं कदाचिदपि जातम्।  
[^5]अवकरनिकरं विकिरति तत्किं [^6]कृकवाकुरिव हंसः॥ 9 ॥  


[^5]: सङ्करसञ्चयम्.


[^6]: ताम्रचूडः.
 
नीरक्षीरविवेके हंसालस्यं त्वमेव तनुषे चेत्।  
विश्वस्मिन्नधुनान्यः कुलव्रतं पालयिष्यति कः॥ 10 ॥  
सैव सैव सरसी रमणीया यत्र यत्र वलते तव रागः।  
राजहंस रसिक स्मरणीया श्रीमता तदपि मानसकेलिः॥ 11 ॥  
गाङ्गमम्बु सितमम्बु यामुनं कज्जलाभमुभयत्र मज्जतः।  
राजहंस तव सैव शुभ्रता चीयते न च न चापचीयते॥ 12 ॥  
कञ्चिदेव समयं समागतं त्वां न विस्मरति शश्वदम्बुजम्।  
मानसे विहर हंस मानसे मा विमुञ्च पुनरस्य सौहृदम्॥ 13 ॥  
यत्रापि कुत्रापि भवन्ति हंसा हंसा महीमण्डलमण्डलानि।  
हानिस्तु तेषां हि सरोवराणां येषां मरालैः सह विप्रयोगः॥ 14 ॥  
अम्भोजिनीवनविलासनमेव हन्त हंसस्य हन्तु नितरां कुपितो विधाता।  
न त्वस्य दुग्धजलभेदविधिप्रसिद्धां [^7]वैदग्ध्यकीर्तिमपहर्तुमसौ समर्थः॥ 15 ॥  


[^7]: चातुर्यम्.
 
भृङ्गाङ्‌गनाजनमनोहरहारिगीतराजीवरेणुकणकीर्णपिशङ्गतोयाम्।  
रम्यां हिमाचलनदीं प्रविहाय हंस हे हे हताश वद कां दिशमुत्सुकोऽसि॥ 16 ॥  
स्थित्वा क्षणं विततपक्षतिनान्तरिक्षे मातङ्गसङ्गकलुषां नलिनीं विलोक्य।  
उत्पन्नमन्युपरिघर्घरनिःस्वनेन हंसेन साश्रु परिवृत्य गतं नलिन्याः॥ 17 ॥  
रे राजहंस किमिति त्वमिहागतोऽसि योऽसौ बकः स इह हंस इति प्रतीतः।  
तद्गम्यतामनुपदेन पुनः स्वभूमौ यावद्वदन्ति न बकं खलु मूढलोकाः॥ 18 ॥  
ये वर्धिताः कनकपङ्कजरेणुमध्ये मन्दाकिनीविमलनीरतरङ्गभङ्गैः।  
ते साम्प्रतं विधिवशात्खलु राजहंसाः शैवालजालजटिलं जलमाश्रयन्ति॥ 19 ॥  
हा हन्त मानससरःसलिलावतंस रे राजहंस पयसोः प्रविवेचनाय।  
चेच्छक्तिमान्खलु भवान्न तदा किमु स्यात् किं वा कपोत उत वा कलविङ्कपोतः॥ 20 ॥  
नेदं सरः सरसवारि न वारिजं वै नैतन्मधूनि मधुपाः सहवासिनो वा।  
हेमारविन्दवनवासविलासभाजो रे हंस मानसजुषस्तव मानसेऽपि॥ 21 ॥  
हंसः प्रयाति शनकैर्यदि यातु तस्य नैसर्गिकी गतिरियं नहि तत्र चित्रम्।  
गत्या तया जिगमिषुर्बक एष मूढश्चेतो दुनोति सकलस्य जनस्य नूनम्॥ 22 ॥  
भुक्ता मृणालपटली भवता निपीतान्यम्बूनि यत्र नलिनानि निषेवितानि।  
रे राजहंस वद तस्य सरोवरस्य कृत्येन केन भवितासि कृतोपकारः॥ 23 ॥  
तरौ तीरोद्भूते क्वचिदपि दलाच्छादिततनुः पतद्धारासारां गमय विषमां प्रावृषमिमाम्।  
निवृत्तायां तस्यां सरसि सरसोत्फुल्लनलिने स एव त्वं हंसः पुनरपि विलासास्त इह ते॥ 24 ॥  
गतं तद्गाम्भीर्यं तटमपि चितं जालिकशतैः सखे हंसोत्तिष्ठ त्वरितममुतो गच्छ सरसः।  
न यावत्पङ्कान्तःकलुषिततनुर्भूरिविलसद्बकोऽसौ वाचालश्चरणयुगलं मूर्ध्नि कुरुते॥ 25 ॥  
पुरा सरसि मानसे विकचसारसालिस्खलत्परागसुरभीकृते पयसि यस्य यातं वयः।  
स [^1]पल्वलजलेऽधुना मिलदनेकभेका[^2]कुले मरालकुलनायकः कथय रे कथं वर्तताम्॥ 26 ॥  


[^1]: अल्पजलाशयजले.


[^2]: दर्दुरव्याप्ते.
 
वातान्दोलितपङ्कजस्थितरजःपुञ्जाङ्गरागोज्ज्वलो यः शृण्वन्कलकूजितं मधुलिहां सञ्जातहर्षः पुरा।  
कान्ताचञ्चुपुटापवर्जितबिसग्रासग्रहेऽप्यक्षमः सोऽयं सम्प्रति हंसको मरुगतः कौपं पयो याचते॥ 27 ॥  
यो दिव्याम्बुजलोलमत्तमधुपप्रोद्गीतरम्यं सरस्त्यक्त्वा मानसमल्पवारिणि रतिं बध्नाति कैदारिके।  
तस्यालीकसुखाशया परिभवक्रोडीकृतस्याधुना हंसस्योपरि टिट्टिभो यदि पदं धत्तेऽत्र को विस्मयः॥ 28 ॥  
अन्या सा सरसी मराल मुनिभिर्यत्तीरसोपानिकाविन्यस्तांस्तिलतण्डुलान्कवलयन्दृष्टोऽसि हृष्टैर्मुखैः।  
एषा पक्कणवापिका कमलिनीखण्डेन गुप्तात्मभिर्व्याधैस्त्वद्विधमुग्धबन्धनविधौ कं नाम नो सूत्र्यते॥ 29 ॥  
कस्त्वं लोहित[^3]लोचनास्यचरणो हंसः कुतो मानसात् किं तत्रास्ति सुवर्णपङ्कजवनान्यम्भः सुधासन्निभम्।  
रत्नानां निचयाः प्रवालमणयो वैदूर्यरोहाः क्वचिच्छम्बूका[^4] अपि सन्ति नेति च बकैराकर्ण्य हीहीकृतम्॥ 30 ॥  


[^3]: रक्तम्.


[^4]: जलशुक्तयः.
 
यः सन्तापमपाकरोति जगतां यश्चोपकारक्षमः सर्वेषाममृतात्मकेन वपुषा प्रीणाति नेत्राणि यः।  
तस्याप्युन्नतिमम्बुदस्य सहसे यन्न त्वमेतावता वर्णेनैव परं मराल धवलः कृष्णश्चरित्रैरसि॥ 31 ॥  
आकारः कमनीयता कुलगृहं लीलालसा सा गतिः सम्पर्कः कमलालयैः कलतया लोकोत्तरं कूजितम्।  
यस्येयं गुणसम्पदस्ति महती तस्यातिभव्यस्य ते सम्रब्धत्वमसद्गुमद्गुकलहे नाहं सहे हंस हे॥ 32 ॥  
नद्यो नीचगता दुरापपयसः कूपाः पयोराशयः क्षारा दुष्टबकोटसङ्कटतटोद्देशास्तडागादयः।  
इत्थं भूतल आकलय्य सकलानम्भोनिवेशानिति त्वां भो मानस संस्मरन् पुनरसौ हंसः समभ्यागतः॥ 33 ॥  
हंसी वेत्ति परागपिञ्जरतनुः कुत्रापि पद्माकरे प्रेयान्मे बिसकन्दलीकिसलयं भुङ्क्ते ह्ययं निर्वृतः।  
नो जानाति तपस्विनी यदनिशं जम्बालमालोडयञ्शैवालाङ्कुरमप्यसौ न लभते हंसो विशीर्णच्छदः॥ 34 ॥  
प्रम्लाना नलिनी जलानि किरणैः सूर्यस्य शोषं ययुर्नाशं प्राप विहङ्गमावलिरियं तृष्णाविशीर्णेक्षणा।  
एते तीरमहीरुहा अपि पतत्पत्त्रश्रियोऽद्यापि रे कोऽयं राजमराल शुष्कसरसीतीरे रतिप्रक्रमः॥ 35 ॥  
एषा पुष्करिणी मराल मलिनैश्छन्ना कुवीथीजलैर्यस्यामज्ञतया विधेरकृपया चेद्वस्तुमाकाङ्क्षसे।  
विश्रम्भो बकमण्डलेषु विनयो भेकेषु सम्बन्धिता रात्र्यन्धेषु विधीयतां कृपणता को यष्टिकश्रेणिषु॥ 36 ॥  
पीतं येन पुरा पुरन्दरपुरे रम्भोरुकेलिस्खलन् मन्दाराङ्कुरकर्णपूरसुरभि स्वर्गापगायाः पयः।  
सोऽयं मारववारि पामरवधूपादार्पणप्रोच्छलत्पङ्कातङ्कितभेकभिन्नमघृणौ हंसः समाशंसते॥ 37 ॥  
काके कार्ष्ण्यमलौकिकं धवलिमा हंसे निसर्गस्थितो गाम्भीर्ये महदन्तरं विचसि यो भेदः स किं कथ्यते।  
एतावत्सु विशेषणेष्वपि सखे यत्रेदमालोक्यते के काकाः खलु के च हंसशिशवो देशाय तस्मै नमः॥ 38 ॥  
क्रुद्धोलूकनखप्रपातविगलत्पक्षा अपि स्वाश्रयं ये नोज्झन्ति पुरीषपुष्टवपुषस्ते केचिदन्ये द्विजाः।  
ये तु स्वर्गतरङ्गिणीबिसलतालेशेन सम्वर्धिता गाङ्गं नीरमपि त्यजन्ति कलुषं ते राजहंसा वयम्॥ 39 ॥  
भो हंसास्तावदम्भोरुहकुहररजोरञ्जिताङ्गाः सहेलं हंसीभिः पद्मखण्डे मधुरमधुकरारावरम्ये रमध्वम्।  
यावन्नायं दुरन्तो हरगलगरलव्यालजालालिनीलप्रोन्मीलन्मेघमालामलिनसकलदिङ्मण्डलोऽभ्येति कालः॥ 40 ॥  