+++
title = "११ दावानलान्योक्तयः"
types = ["अन्योक्तिः", "अन्योक्तिः - दावानलः"]

+++
  
हे दावानल शैलाग्रवासिनः साधुशाखिनः।  
मुग्ध व्यर्थं त्वया दग्धाः प्रेरितेन प्रभञ्जनैः।[^1]॥ 1 ॥  


[^1]: वायुभिः.
 
यस्यां महत्त्वभाजो भवन्ति गुणिनोऽमिता[^2] धनुर्दण्डाः।  
दहतस्तां [^3]वंशालिं को वनवह्ने विवेकस्ते॥ 2 ॥  


[^2]: असङ्ख्याः.


[^3]: वेणुपङ्क्तिम्.
 
दवदहनादुत्पन्नो धूमो घनतामवाप्य वर्षैस्तम्।  
यच्छमयति तद्युक्तं सोऽपि च दवमेव निर्दहति॥ 3 ॥  
अभ्युन्नतेऽपि जलदे जगदेकसारसाधारणप्रणयहारिणि हा यदेते।  
उल्लासलास्यललितं तरवो न यान्ति हे दावपावक स तावक एव दोषः॥ 4 ॥  
छायाफलानि मुकुलानि च यस्य विश्वमाह्लादयन्ति सहकारमहीरुहस्य।  
आमृष्य तस्य शिखया नवपल्लवानि मथ्नासि रे दवहुताश हताश कष्टम्॥ 5 ॥  
दुर्दैवप्रभवप्रभञ्जनभयादुद्भूत भूमीरुहानेतान्सत्त्वगुणाश्रयानकरुणः शुष्यन्किमुन्माद्यसि।  
ब्रूमस्त्वां [^4]वनहव्यवाह यदमी दग्धार्धदग्धा अपि द्रष्टव्यास्तव तत्क्षणाद्विलयिनो नामापि न ज्ञायते॥ 6 ॥  


[^4]: वनानल.
 
विध्वस्ता मृगपक्षिणो विधुरतां नीताः स्थलीदेवता धूमैरन्तरिताः स्वभावमलिनैराशा मही तापिता।  
भस्मीकृत्य सपुष्पपल्लवफलैर्नम्रान्महापादपानुद्वृत्तेन दवानलेन विपिनं वल्मीकशेषं कृतम्॥ 7 ॥  
दिक्चक्रं तृणभस्मना कवलितं मूलान्यपि क्ष्मारुहां निर्दग्धानि न चार्भकोऽपि हरिणीयूथस्य शेषीकृतः।  
आः कष्टं विपिनौकसोऽपि मुनयः प्लुष्टाः कृतान्तक्रियां कृत्वेत्थं वनवह्निना किमधुना शान्तेन दीप्तेन वा॥ 8 ॥  
## वडवानलः
तेजांसि यस्य प्रशमं प्रयान्ति वारां प्रवाहेण स वह्निरन्यः।  
अयं पुनर्वाडवनामधेयः समुद्रमापीय बिभर्ति तेजः॥ 9 ॥  