+++
title = "०६ बकुलः"
types = ["अन्योक्तिः", "अन्योक्तिः - वृक्षः", "अन्योक्तिः - बकुलः"]

+++
निसर्गादारामे तरुकुलसमारोपसुकृती [^1]कृती मालाकारो बकुलमपि कुत्रापि निदधे।  
इदं को जानीते यदयमिह कोणान्तरगतो जगज्जालं कर्ता कुसुमभरसौरभ्यभरितम्॥ 72 ॥  
  
[^1]: कुशलः.

दधानः प्रेमाणं तरुषु समभावेन विपुलं न मालाकारोऽसावकृत तरुणां बालबकुले।  
अयं तु द्रागुद्यत्कुसुमनिकराणां परिमलैर्दिगन्तानातेने मधुपकुलझङ्कारभरितान्॥ 73 ॥  