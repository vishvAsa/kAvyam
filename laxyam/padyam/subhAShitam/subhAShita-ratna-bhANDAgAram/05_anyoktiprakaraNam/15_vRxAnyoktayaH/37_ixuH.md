+++
title = "३७ इक्षुः"
types = ["अन्योक्तिः", "अन्योक्तिः - वृक्षः", "अन्योक्तिः - इक्षुः"]

+++
कान्तोऽसि नित्यमधुरोऽसि रसाकुलोऽसि किञ्चासि पञ्चशरकार्मुकमद्वितीयम्।  
इक्षो तवास्ति सकलं परमेकमूनं यत्सेवितो भजसि नीरसतां क्रमेण॥ 178 ॥  
परार्थे यः पीडामनुभवति भङ्गेऽपि मधुरो यदीयः सर्वेषामिह खलु विकारोऽप्यभिमतः।[^3]  
न सम्प्राप्तो वृद्धिं यदि स भृशमक्षेत्रपतितः किमिक्षोर्दोषोऽसौ न पुनरगुणाया मरुभुवः॥ 179 ॥  
  
[^3]: गुडशर्करादिः.

[^4]मुखे यद्वैरस्यं वपुरपि पुनर्ग्रन्थि निचितं न सन्तप्तः कोऽपि क्षणमपि भजेन्मूलमभितः।[^5]  
फलं चैवाप्राप्यं वितथ[^1]रसलिप्सस्य भवतस्तदिक्षोर्नायुक्तं विहितमितरैर्यत्तु दलनम्॥ 180 ॥  
  
[^4]: अग्रे.

[^5]: पर्वव्याप्तम्.

[^1]: वितथा दलनातिरिक्तसाधनाभावेन विफला रसस्य लिप्सा लब्धुमिच्छा यस्मिंस्तस्य.
