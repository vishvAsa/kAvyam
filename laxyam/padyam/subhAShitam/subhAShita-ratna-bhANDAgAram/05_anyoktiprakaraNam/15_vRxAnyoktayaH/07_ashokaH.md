+++
title = "०७ अशोकः"

+++
गर्वायसे विकचकोरकमञ्जुगुञ्जदुद्वृत्तषट्पदघटाविभवेन किं नु।  
वामभ्रुवां चरणताडनदोहदानि किं नाम न स्मरसि तावदशोक तानि॥ 74 ॥  
उन्मीलयन्ति कुसुमानि मनोरमाणि के नाम नात्र तरवः समयोचितानि।  
कस्येदृशं कथय दोहदमस्ति तस्य यादृग्विनिर्मितमशोकमहीरुहस्य॥ 75 ॥  
मृदूनां स्वादूनां लघुरपि फलानां न विभवस्तवाशोक स्तोकः[^2] स्तबकमहिमा सोऽप्यसुरभिः[^3]।  
यदेतन्नो तन्वीकरचरणलावण्यसुभगं प्रवालं बालं स्यात्तरुषु स कलङ्कः किमपरः॥ 76 ॥  
  
[^2]: अल्पः.

[^3]: सुगन्धरहितः.

किं ते नम्रतया किमुन्नततया किं वा घनच्छायया किं वा पल्लवलीलया किमनया वाशोक पुष्पश्रिया।  
यत्त्वन्मूलनिषण्णखिन्नपथिकस्तोमः[^4] स्तुवन्नन्वहं न स्वादूनि मृदूनि खादति फलान्याकण्ठमुत्कण्ठितः॥ 77 ॥  
  
[^4]: समूहः.
