+++
title = "०६ मरकतः"

+++
त्यज निजगुणाभिमानं मरकत पतितोऽसि [^1]पामरे वणिजि।  
काचमणेरपि मौल्यं लभसे यत्तदपि ते श्रेयः॥ 69 ॥  


[^1]: नीचे.
 
केनासीनः सुखमकरुणेनाकरादुद्धृतस्त्वं विक्रेतुं वा समभिलषितः केन वास्मिन्कुदेशे।  
यस्मिन्वित्तव्ययभरसहो ग्राहकस्तावदास्तां नास्ति भ्रातर्मरकतमणे त्वत्परीक्षाक्षमोऽपि॥ 70 ॥  
आसीत्पूर्वं विमलजलधौ [^2]मण्डनं भूपतीनां नारीणां च प्रबलमुकुटे काञ्चनेन प्रसङ्गात्।  
तन्त्रीबद्धः कथमिदमहो [^3]काचखण्डेन [^4]सार्धं भिल्लीकण्ठे मरकतमणे कामवस्थां गतोऽसि॥ 71 ॥  


[^2]: भूषणम्.


[^3]: काचमणिना.


[^4]: सह.
 