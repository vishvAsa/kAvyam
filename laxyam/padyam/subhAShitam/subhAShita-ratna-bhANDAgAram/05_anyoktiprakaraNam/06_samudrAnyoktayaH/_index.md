+++
title = "+०६ समुद्रान्योक्तयः"
types = [ "अन्योक्तिः", "अन्योक्तिः - समुद्रः",]

+++
  
[^1]नावज्ञा नाप्य[^2]वैदग्ध्यमुदधेर्महिमैव सः।  
यत्तीरपङ्कमग्नानि महारत्नानि शेरते॥ 1 ॥  


[^1]: अवमानः.


[^2]: अचतुरत्वम्.
 
यद्यपि स्वच्छभावेन दर्शयत्युदधिर्मणीन्।  
तथापि [^3]जानुदघ्नोऽयमिति चेतसि मा कृथाः॥ 2 ॥  


[^3]: जानुप्रमाणः.
 
रत्नैरापूरितस्यापि मदलेशोऽस्ति नाम्बुधेः।  
मुक्ताः कतिपयाः प्राप्य मातङ्गा मदविह्वलाः॥ 3 ॥  
अधः करोषि रत्नानि मूर्ध्ना धारयसे तृणम्।  
दोषस्तवैष जलधे रत्नं रत्नं तृणं तृणम्॥ 4 ॥  
[^4]वातोल्लासितकल्लोल धिक्ते सागर गर्जितम्।  
यस्य तीरे तृषाक्रान्तः पान्थः पृच्छति वापिकाम्॥ 5 ॥  


[^4]: वायुनोल्लासिता उत्पादिताः कल्लोला महोर्मयो यस्य.
 
अयं रत्नाकरोऽम्भोधिरित्यसेवि धनाशया।  
धनं दूरेऽस्तु वदनमपूरि क्षारवारिभिः॥ 6 ॥  
यद्यपि बद्धः शैलैर्यद्यपि गिरिमथ[^5]नमुषितसर्वस्वः।  
तदपि परभीतभूधररक्षायां दीक्षितो जलधिः॥ 7 ॥  


[^5]: गिरिमथनेन हृतं सर्वं स्वं चतुर्दशरत्नात्मकं धनं यस्य.
 
किं खलु रत्नैरेतैः किं पुनरभ्रायितेन वपुषा ते।  
सलिलमपि यन्न तावकमर्णव वदनं प्रयाति तृषितानाम्॥ 8 ॥  
मा कुरु गुरुतागर्वं लघुरन्यो नास्ति सागर त्वत्तः।  
जलसङ्ग्रहमन्यस्मात्त्वयि सति कुर्वन्ति पोत[^6]स्थाः॥ 9 ॥  


[^6]: नौकास्थिताः. नाविका इत्यर्थः.
 
किमधिकमस्य ब्रूमो महिमानं वारिधेर्हरिर्यत्र।  
अज्ञात एव शेते कुक्षौ निक्षिप्य भुवनानि॥ 10 ॥  
लघुरयमाह न लोकः कामं गर्जन्तमपि पतिं पयसाम्।  
सर्वमलज्जाकरमिह यत्कुर्वन्तीह परिपूर्णाः॥ 11 ॥  
तृषां धरायाः शमयत्यशेषां यः सोऽम्बुदो गर्जति गर्जतूच्चैः।  
यस्त्वेष कस्यापि न हन्ति तृष्णां स किं वृथा गर्जति निस्त्रपोऽब्धिः॥ 12 ॥  
त्वमद्य सिन्धो जगदेकबन्धो रत्नानि दातुं विमुखोऽसि कस्मात्।  
किं वा सुतः कल्पमहीरुहस्ते दानैः कृतार्थीकुरुते जगन्ति॥ 13 ॥  
अयि रोषमुरीकरोषि नो चेत्किमपि त्वां प्रति वारिधे वदामः।  
जलदेन तवार्तिना विमुक्तान्यपि तोयानि महान्न हा जहासि॥ 14 ॥  
तोयानामधिपतिराकरो मणीनां शैलानामभयपदं महान्महद्भ्यः।  
अग्राह्यो भवसि यदि त्वमेव तावत्को नु स्याज्जगति तदा जनावलम्बः॥ 15 ॥  
स्वस्त्यस्तु विद्रुमवनाय नमो मणिभ्यः कल्याणिनी भवतु मौक्तिकशुक्तिमाला।  
प्राप्तं मया सकलमेव फलं पयोधे यद्दारुणैर्जलचरैर्न विदारितोऽस्मि॥ 16 ॥  
आदाय वारि परितः सरितां मुखेभ्यः किं तावदर्जितमनेन दुरर्णवेन।  
क्षारीकृतं च व़डवादहने हुतं च पातालकुक्षिकुहरे विनिवेशितं च॥ 17 ॥  
निः-पीतपीनतिमिराणि मनोहराणि रत्नानि सन्ति न कियन्ति तवान्तिकेषु।  
एतस्य कौस्तुभमणेर्व्रजतः परन्तु पाथोनिधे स्मरणमान्तरमावहेथाः॥ 18 ॥  
कल्लोलवेल्लितदृषत्पुरुषप्रहारै रत्नान्यमूनि मकरालय मावमंस्थाः।  
किं कौस्तुभेन विहितो भवतो न नाम याञ्चाप्रसारितकरः पुरुषोत्तमोऽपि॥ 19 ॥  
लज्जामहे वयमहो वचनेऽपि हन्त सांयात्रिकाः सलिलराशिममी विशन्ति।  
अंसाधिरोपिततदीयतटोपकण्ठकौपेयकाम्बुदृतयो यदुदीर्णतृष्णाः॥ 20 ॥  
चपलतरतरङ्गैर्दूरमुत्सारितोऽपि प्रथयति तव कीर्तिं [^1]दक्षिणावर्तशङ्खः।  
[^2]परिगणय पयोधे [^3]पद्मनाभार्घ्ययोग्यस्तव निकटनिषण्णैः [^4]क्षुल्लकैः श्लाघ्यता का॥ 21 ॥  


[^1]: दक्षिणभागे आवर्तो यस्यैतादृशः शङ्खः.


[^2]: जानीहि.


[^3]: विष्णुपूजायोग्यः.


[^4]: क्षुद्रशङ्खैः.
 
यद्वीचीभिः स्पृशसि गगनं यच्च पातालमूलं रत्नैरुद्दीपयसि पयसा यत्पिधत्से धरित्रीम्।  
धिक्सर्वं तत्तव जलनिधे यद्विमुच्याश्रुधारास्तीरे नीरग्रहणरसिकैरध्वगैरुज्झितोऽसि॥ 22 ॥  
अयं [^5]वारामेको [^6]निलय इति रत्नाकर इति श्रितोऽस्माभिस्तृ[^7]ष्णातरलितमनोभिर्जलनिधिः।  
क एवं जानीते निजकरपुटीकोटरगतं क्षणादेनं ताम्यत्तिमिमकरमापास्यति [^8]मुनिः॥ 23 ॥  


[^5]: जलानाम्.


[^6]: स्थानम्.


[^7]: पिपासा; [पक्षे] अर्थाभिलाषः.


[^8]: अगस्त्यः.
 
अये वारां राशे कुलिशकरकोपप्रतिभयादयं पक्षप्रेम्णा गिरिवरसुतस्त्वामुपगतः।  
त्वदन्तर्वास्तव्यो यदि पुनरयं वाडवशिखी प्रदीप्तः प्रत्यङ्गं ग्लपयति ततः कोऽस्य शरणम्॥ 24 ॥  
इतः स्वपिति केशवः कुलमितस्तदीयद्विषामितश्च शरणार्थिनः [^9]शिखरिपत्त्रिणः शेरते।  
इतोऽपि वडवानलः सह [^10]समस्तसम्वर्तकैरहो विततमूर्जितं भरसहं च सिन्धोर्वपुः॥ 25 ॥  


[^9]: शिखरिणः पर्वतास्त एव पत्रिणः पक्षिणः.


[^10]: सङ्कर्तकसंज्ञकैर्मेघैः.
 
ग्रावाणो मणयो हरिर्जलचरो लक्ष्मीः पयोमानुषी मुक्तौघाः सिकताः प्रवाललतिकाः शैवालमम्भः सुधा।  
तीरे कल्पमहीरुहाः किमपरं नाम्नापि रत्नाकरो दूरे कर्णरसायनं निकटतस्तृष्णापि नो शाम्यति॥ 26 ॥  
एतस्मादमृतं सुरैः शतमुखेनोच्चैःश्रवाः सद्गुणः कृष्णेनाद्भुतविभ्रमैकवसतिर्लक्ष्मीः समासादिता।  
इत्यादि प्रचुराः पुरातनकथाः सर्वेभ्य एव श्रुता अस्माभिर्न च दृष्टमत्र जलधौ मृष्टं पयोऽपि क्वचित्॥ 27 ॥  
सङ्ख्येया न भवन्ति ते युगशतैर्गाम्भीर्यमुख्या गुणाः सत्यं वारिनिधे तथापि तदिदं चित्ते विधत्ते व्यथाम्।  
स्वच्छन्देन तिमिंगिलान्निजकुलग्रासं मुहुः कुर्वतो यत्ते वारयितुं निजेऽपि विषये न स्वामिता विद्यते॥ 28 ॥  
कल्लोलैः स्थगयन्मुखानि ककुभामभ्रंलिहैरम्भसा क्षारेणापि दिवानिशं जलनिधे गर्जन्न विश्राम्यसि।  
एतत्ते यदि घोरनक्रनिलयं स्वादु व्यधास्यद्विधिः किं कर्तासि तदा न वेद्मि तरलैः स्वैरेव दुश्चेष्टितैः॥ 29 ॥  
द्यामारोहति वाञ्छति स्थगयितुं तेजोऽपि तेजस्विनामुच्चैर्गर्जति पूरयन्नपि महीमम्भोभिरम्भोधरः।  
कांश्चिद्द्रागुपजीव्य तोयचुलुकान्सिन्धो भवत्सन्निधौ पानीयप्रचयेषु सत्स्वपि न ते जातो विकारः क्वचित्॥ 30 ॥  
किं वाच्यो महिमा तवात्र जलधे यस्येन्द्रवज्राहतित्रस्तक्ष्माभृदमज्जदम्बुनिचये मज्जत्कलङ्काकृतिः।  
मैनाकोऽपि गभीरनीरविलसत्पाठीनपृष्ठोल्लसच्छैवालाङ्कुरकोटिकोटरकुटीकुड्यान्तरे निर्वृतः॥ 31 ॥  
आस्तां तावदहो समुद्रमहिमा दूरेऽपि कर्णप्रियस्तीरे यस्य पिपासयैव मरणं प्राप्नोति शीघ्रं जनः।  
तस्मादम्बुनिधेर्वरं लघुसरः कूपोऽथवा वापिका यत्र स्वीयकरद्वयेन सलिलं पेपीयते स्वेच्छया॥ 32 ॥  
देवैर्यद्यपि तक्रवद्विमथितः केदारवद्वानरैर्बद्धः सिद्धवदञ्जनाविजनुषा कुल्यावदुल्लङ्घितः।  
किं चासीच्चुलकेऽम्बुबिन्दुवदयं द्राक्कुम्भयोनेर्मुनेर्नातारोऽयमिति प्रथा जलनिधेरासीदथापि श्लथा॥ 33 ॥  
पीयूषेण सुराः श्रिया मुररिपुर्मर्यादया मेदिनी शक्रः कल्परुहा शशाङ्ककलया श्रीशङ्करस्तोषितः।  
मैनाकाहिनगा निजोदरगताः संस्थानतः स्थापितास्त्वच्चूलीकरणे घटोद्भवमुनिः केनापि नो वारितः॥ 34 ॥  
हे हेलाजितबोधिसत्त्व वचसां किं विस्तरैस्तोयधे नास्ति त्वत्सदृशः परः परहिताधाने गृहीतव्रतः।  
तृष्यत्पान्थजनोपकारघटनावैमुख्यलब्धायशोभारप्रोद्वहने करोषि कृपया साहायकं यन्मरोः॥ 35 ॥  
पीयूषेण कृतार्थिता दिविषदो लक्ष्या हरिः प्रीणितश्चन्द्रार्धेन विभूषितः पशुपतिः कल्पद्रुमैर्वासवः।  
आत्मानं परिमन्थिनाप्युदधिना किं किं न तेषां कृतं तस्यागस्त्यमुनिप्रपीतपयसो नोच्चैः कृतैकाङ्गुलिः॥ 36 ॥  
लक्ष्म्या श्रीपुरुषोत्तमो हिमरुचा गौरीप्रियोऽलङ्कृतो देवेन्द्रोऽपि विमानवारणहयस्त्रीरत्नकल्पद्रुमैः।  
पीयूषैरमितैस्त्वया दिविषदश्चान्ये कृतार्थीकृताः श्रीमन्वारिनिधे त्वदीयमहिमा नूनं न वाग्गोचरः॥ 37 ॥  
हंहो वारिनिधे विधेः समुचितं येनासि रत्नाकरो रत्नांश्चेदवमन्यसे वद विभो नैतत्पदं विन्दसि।  
पश्यालङ्करणं पुरन्दरपुरे चिन्तामणिः कौस्तुभं विष्णोर्वक्षसि मीनकेतनरिपोः शीर्षे कलानां निधिः॥ 38 ॥  
पीत्वा गर्जन्त्यपस्ते दिशि दिशि जलदास्त्वं शरण्यो गिरीणां सुत्रामत्रासभाजां त्रिदशविटपिनां जन्मभूमिस्त्वमेव।  
गाम्भीर्यं तच्च तादृक्त्वयि सलिलनिधे किंतु विज्ञाप्यमेतत्सर्वोपायेन मैत्रावरुणिमुनिकृपादृष्टयः काङ्क्षणीयाः॥ 39 ॥  