+++
title = "02 सामान्यप्रकरणम्"

+++
द्वितीयं प्रकरणम्। (वीरप्रशंसां यावत्)  

## सुभाषितप्रशंसा  
भाषासु मुख्या मधुरा दिव्या गीर्वाणभारती।  
तस्माद्धि काव्यं मधुरं तस्मादपि सुभाषितम्॥ 1 ॥  
सुभाषितेन गीतेन युवतीनां च लीलया।  
मनो न भिद्यते यस्य स योगी ह्यथवा पशुः॥ 2 ॥  
सुभाषितमयैर्द्रव्यैः सङ्ग्रहं न करोति यः।  
सोऽपि [^1]प्रस्तावयज्ञेषु कां प्रदास्यति दक्षिणाम्॥ 3 ॥  


[^1]: प्रसङ्गः.
 
संसारकटुवृक्षस्य द्वे फले ह्यमृतोपमे।  
सुभाषितरसास्वादः सङ्गतिः सुजने जने॥ 4 ॥  
सुभाषितरसास्वादबद्धरोमाञ्चकञ्चुकाः।  
विनापि कामिनीसङ्गं कवयः सुखमासते॥ 5 ॥  
पृथिव्यां त्रीणि रत्नानि जलमन्नं सुभाषितम्।  
मूढैः पाषाणखण्डेषु रत्नसंज्ञा विधीयते॥ 6 ॥  
धर्मो यशो नयो दाक्ष्यं मनोहारि सुभाषितम्।  
इत्यादिगुणरत्नानां सङ्ग्रही [^2]नावसीदति॥ 7 ॥  


[^2]: न नश्यति.
 
सङ्गीतमपि साहित्यं सरस्वत्याः स्तनद्वयम्।  
एकमापातमधुरमन्यदालोचनामृतम्॥ 8 ॥  
शिशुर्वेत्ति पशुर्वेत्ति वेत्ति नागरसं फणी।  
साहित्यरसमाधुर्यं शङ्करो वेत्ति वा न वा॥ 9 ॥  
द्राक्षाम्लानमुखी जाता शर्करा [^3]चाश्मतां गता।  
सुभाषितरसस्याग्रे सुधा भीता दिवं गता॥ 10 ॥  


[^3]: पाषाणताम्.
 
संसदि तदेव भूषणमुपकारकमवसरे धनं मुख्यम्।  
सूक्तं दधति सुवर्णं[^4] कल्याणमनर्घमिह धन्याः॥ 11 ॥  


[^4]: काञ्चनम् [पक्षे] सुष्ठुपदैर्युक्तम्.
 
कथमिह मनुष्यजन्मा सम्प्रविशति सदसि विबु[^5]धगमितायाम्।  
येन न सुभाषितामृतमाह्लादि निपीतमातृप्तेः॥ 12 ॥  


[^5]: पण्डितपूर्णायां देवयुक्तायां च.
 
[^6]अकलितशब्दालङ्कृतिरनुकूला[^7] स्ख[^8]लितपदनिवेशापि।  
अभिसारिकेव रमयति सूक्तिः[^9] सोत्क[^10]र्षशृङ्गारा॥ 13 ॥  


[^6]: न कलिता शब्दस्यालङ्कृतिर्यया.


[^7]: द्रुतं रसप्रत्यायिका; [पक्षे] नायकचित्तानुकूल्यवती.


[^8]: कोमलं सुप्तिङ्पदानां ग्रथनं यत्र; [पक्षे] स्थानादन्यत्र पतनं यथा स्यात्तथा चरणविन्यासो यस्याः.


[^9]: सुभाषितम्; [पक्षे] शोभनोक्तिमती.


[^10]: उत्कृष्टशालिशृङ्गाररसवती; [पक्षे] अहमस्यायं ममेति रतिपरिपोषवती.
 
आस्वादितदयिताधरसुधारसस्यैव सूक्तयो मधुराः।  
अकलितरसालमुकुलो न कोकिलः [^1]कलमुद[^2]ञ्चयति॥ 14 ॥  


[^1]: मधुरम्.


[^2]: वदति.
 
अवसरपठितं सर्वं सुभाषितत्वं प्रयात्यसूक्तमपि।  
क्षुधि कदशनमपि नितरां भोक्तुः सम्पद्यते स्वादु॥ 15 ॥  
यस्य वक्त्रकुहरे[^3] सुभाषितं नास्ति नाप्यवसरे प्रजल्पति।   
आगतः सदसि धीमतामसौ लेप्य[^4]निर्मित इवावभासते॥ 16 ॥  


[^3]: बिले.


[^4]: पङ्करचितः.
 
सुभाषितं हारि विशत्यधोगलान्न दुर्जनस्यार्क[^5]रिपोरिवामृतम्।  
तदेव धत्ते हृदयेन सज्जनो हरिर्महा[^6]रत्नमिवातिनिर्मलम्॥ 17 ॥  


[^5]: राहोः.


[^6]: कौस्तुभमणिः.
 
नायं प्रयाति विकृतिं[^7] विरसो न यः स्यान्न क्षीयते बहुजनैर्नितरां निपीतः।  
जाड्यं[^8] निहन्ति रुचिमेति करोति तृप्तिं नूनं सुभाषितरसोऽन्य[^9]रसातिशायी॥ 18 ॥  


[^7]: विकारम्.


[^8]: मान्द्यम्.


[^9]: अन्यरसानतिक्रम्य वर्तत इत्यर्थः.
 
धन्याः शुचीनि सुरभीणि गुणोम्भितानि वाग्वीरुधः स्ववदनोपवनोद्गतायाः।  
उच्चित्य सूक्तिकुसुमानि सतां विविक्तवर्णानि कर्णपुलिनेष्ववतंसयन्ति॥ 19 ॥  
किं हारैः किमु कङ्कणैः किमसमैः कर्णा[^10]वतम्सैरलं कैयूरैर्मणिकुण्डलैरलमलं साडम्बरैरम्बरैः[^11]।  
पुंसामेकमखण्डितं पुनरिदं मन्यामहे मण्डनं यन्निष्पीडितपार्वणा[^12]मृतकर[^13]स्यन्दोपमाः सूक्तयः॥ 20 ॥  


[^10]: कर्णभूषणैः.


[^11]: वस्त्रादिभिः.


[^12]: पूर्णः.


[^13]: किरणाः.
 
खिन्नं चापि सुभाषितेन रमते स्वीयं मनः सर्वदा श्रुत्वान्यस्य सुभाषितं खलु मनः श्रोतुं पुनर्वाञ्छति।  
अज्ञाञ्ज्ञानवतोऽप्यनेन हि वशीकर्तुं समर्थो भवेत्कर्तव्यो हि सुभाषितस्य मनुजैरावश्यकः सङ्ग्रहः॥ 21 ॥  
## सुभाषितप्रशंसा  
  
अपूर्वः कोऽपि कोशोऽयं विद्यते तव भारति।  
व्ययतो वृद्धिमायाति क्षयमायाति संचयात्॥ 1 ॥  
अनेकसंशयोच्छेदि परोक्षार्थस्य दर्शकम्।  
सर्वस्य लोचनं शास्त्रं यस्य नास्त्यन्ध एव सः॥ 2 ॥  
सर्वद्रव्येषु विद्यैव द्रव्यमाहुरनु[^14]त्तमम्।  
अहार्यत्वादनर्घ्यत्वादक्षयत्वाच्च सर्वदा॥ 3 ॥  


[^14]: नास्त्युत्तमं यस्मात्.
 
हर्तुर्न गोचरं याति दत्ता भवति विस्तृता।  
कल्पान्तेऽपि न या नश्येत्किमन्यद्विद्यया समम्॥ 4 ॥  
ज्ञातिभिर्वर्ण्यते[^1] नैव चोरेणापि न नीयते।  
दाने नैव क्षयं याति विद्यारत्नं महाधनम्॥ 5 ॥  


[^1]: विभज्यते.
 
संयोजयति विद्यैव नीचगापि नरं सरित्।  
समुद्रमिव दुर्धर्षं नृपं भाग्यमतः परम्॥ 6 ॥  
विद्या शस्त्रं च शास्त्रं च द्वे विद्ये [^2]प्रतिपत्तये।  
आद्या हास्याय वृद्धत्वे द्वितीयाद्रियते सदा॥ 7 ॥  


[^2]: ज्ञानाय.
 
शुनः पुच्छमिव व्यर्थं जीवितं विद्यया विना।  
न गुह्यगोपने शक्तं न च दंशनिवारणे[^3]॥ 8 ॥  


[^3]: मक्षिका.
 
सद्विद्या यदि का चिन्ता [^4]वराकोदरपूरणे।  
शुकोऽप्यशनमाप्नोति राम रामेति च ब्रुवन्॥ 9 ॥  


[^4]: क्षुल्लकम्.
 
अनपेक्षितगुरुवचना सर्वान्ग्रन्थीन्विभेदयति सम्यक्।  
प्रकटयति पररहस्यं विमर्शशक्तिर्निजा जयति॥ 10 ॥  
वसुमतीपतिना नु सरस्वती बलवता रिपुणापि न नीयते।  
समविभागहरैर्न विभज्यते विबुधबोधबुधैरपि सेव्यते॥ 11 ॥  
श्रियः प्रदुग्धे विपदो रुणद्धि यशांसि सूते मलिनं प्रमार्ष्टि।  
संस्कारशौचेन परं पुनीते शुद्धा हि बुद्धिः किल कामधेनुः॥ 12 ॥  
न चोरहार्यं न च राजहार्यं न भ्रातृभाज्यं न च भारकारि।  
व्यये कृते वर्धत एव नित्यं विद्याधनं सर्वधनप्रधानम्॥ 13 ॥  
मातेव रक्षति पितेव हिते नियुङ्क्ते[^5] कान्तेव चापि रमयत्यपनीय खेदम्।  
लक्ष्मीं तनोति वितनोति च दिक्षु कीर्तिं किं किं न साधयति कल्पलतेव विद्या॥ 14 ॥  


[^5]: नियोजयति.
 
विद्या नाम नरस्य रूपमधिकं [^6]प्रच्छन्नगुप्तं धनं विद्या भोगकरी यशःसुखकरी विद्या गुरूणां गुरुः।  
विद्या बन्धुजनो विदेशगमने विद्या परा दैवता विद्या राजसु पूज्यते नहि धनं विद्याविहीनः पशुः॥ 15 ॥  


[^6]: अन्तर्हितम्.
 
विद्या नाम नरस्य कीर्तिरतुला भाग्यक्षये चाश्रयो धेनुः कामदुघा रतिश्च विरहे नेत्रं तृतीयं च सा।  
सत्कारायतनं कुलस्य महिमा रत्नैर्विना भूषणं तस्मादन्यमुपेक्ष्य सर्वविषयं विद्याधिकारं कुरु॥ 16 ॥  
## विद्याप्रशंसा  
  
कान्पृच्छामः सुराः स्वर्गे निवसामो वयं भुवि।  
किं वा काव्यरसः स्वादुः किं वा स्वादीयसी सुधा॥ 1 ॥  
निरव[^7]द्यानि पद्यानि यद्यनाढ्यस्य का क्षतिः।  
भिक्षुकक्षाविनिक्षिप्तः किमिक्षुर्नीरसो भवेत्॥ 2 ॥  


[^7]: उत्कृष्टानि.
 
याता यान्ति च यातारो लोकाः शोकाधिका भुवि।  
काव्यसंबन्धिनी कीर्तिः स्थायिनी निरपायिनी॥ 3 ॥  
नवोक्तिर्जातिरग्राम्या श्लेषोऽक्लिष्टः स्फुटो रसः।  
विकटाक्षरसंबन्धः कृत्स्नमेकत्र दुष्करम्॥ 4 ॥  
सद्भिर्भाव्ये हिते काव्ये वृथा दुर्जनगर्जनम्।  
चण्डीशाङ्गीकृते चन्द्रेऽरुन्तुदः[^1] किं विधुन्तुदः॥ 5 ॥  


[^1]: मर्मस्पृक्.
 
त एव पदविन्यासास्ता एवार्थविभूतयः।  
तथापि नव्यं भवति काव्यं ग्रथनकौशलात्॥ 6 ॥  
सरसापि कवेर्वाणी हरिनामाङ्गिता यदि।  
सादरं गृह्यते तज्ज्ञैः शुक्तिर्मुक्तन्विता यथा॥ 7 ॥  
काव्यस्याम्रफलस्यापि कोमलस्येतरस्य[^2] च।  
बन्धच्छायाविशेषेण रसोऽप्यन्यादृशो भवेत्॥ 8 ॥  


[^2]: कठिनस्येत्यर्थः.
 
शब्दशक्त्यैव कुर्वाणा [^3]सर्वदानवनिर्वृतिम्।  
[^4]काव्यविद्या श्रुतिगता स्यान्मृतस्यापि जीवनी॥ 9 ॥  


[^3]: सर्वकालं नवसौख्यम्; [पक्षे] सर्वेषां रक्षसामानन्दम्.


[^4]: कविता; [पक्षे] काव्यस्य शुक्रस्य विद्या. संजीविनीत्यर्थः.
 
श्लिष्टा[^5] सभङ्गा[^6] सद्वर्ण्या निर्दोषा सद्गुणा मृदुः।  
नानाभङ्गीविलासा [^7]चेत्कृतिर्वि[^8]कृतिरन्यथा॥ 10 ॥  


[^5]: नानार्थशब्दयुक्ता.


[^6]: पदच्छेदवैचित्र्यादनेकार्थपदवती.


[^7]: कविता.


[^8]: रोगः. दुःखदत्वात्.
 
धर्मार्थकाममोक्षेषु वैचक्षण्यं कलासु च।  
करोति कीर्तिं प्रीतिं च साधुकाव्यनिषेवणम्॥ 11 ॥  
उमामिमां समुद्वीक्ष्य शीतदीधितिशेखर।  
एषापि भारती भानुयुतं सीत्कृत्य नर्तति॥ 12 ॥  
[^9]अध्वनि [^10]पदग्रहपरं मदयति हृदयं न वा न वा श्रवणम्।  
काव्यमभिज्ञसभायां मञ्जीरं केलिवेलायाम्॥ 13 ॥  


[^9]: व्यङ्ग्यार्थशून्यम्. यत्तु ध्वनिरुत्तमं काव्यं तद्भिन्नमित्यर्थः; [पक्षे] शिञ्चितशून्यम्.


[^10]: अनुप्रासमात्रार्थं पदग्रहः परमुत्कृष्टो यत्र; [पक्षे] अत्यन्तचरणसम्लग्नम्.
 
अविदितगुणापि सुकवेर्भणितिः[^11] कर्णेषु वमति[^12] मधुधाराम्।  
अनधिगतपरिमलापि हि हरति दृशं मालतीमाला॥ 14 ॥  


[^11]: उक्तिः.


[^12]: वर्षति.
 
ख्यातिं गमयति सुजनः सुकविर्विदधाति केवलं काव्यम्।  
पुष्णाति कमलमम्भो लक्ष्म्या तु रविर्नियोजयति॥ 15 ॥  
कृतमन्दपदन्यासा[^13] विक[^14]चश्रीश्चारु[^15]शब्दभङ्गवती।  
कस्य न कम्पयते क[^16]ञ्जरेव जीर्णस्य सत्कवेर्वाणी॥ 16 ॥  


[^13]: सुप्तिङन्तादि; [पक्षे] चरणः.


[^14]: प्रफुल्लशोभा; [पक्षे] विगता कचश्रीः केशशोभा यस्याः.


[^15]: चारवो ये शब्दभङ्गा रचनाविशेषास्तद्वती; [पक्षे] स्खलितशब्दवती.


[^16]: शिरः.
 
सरसा सालङ्कारा सुपदन्यासा सुवर्णमयमूर्तिः।  
आर्या तथैव भार्या न लभ्यते पुण्यहीनेन॥ 17 ॥  
सा कविता सा वनिता यस्याः श्रवणेन दर्शनेनापि।  
कविहृदयं विटहृदयं सरलं तरलं च सत्वरं भवति॥ 18 ॥  
[^17]भ्रमरहिता सा कचवत्स्त्रीणां कुचवच्च [^18]सरसहिता।  
[^19] लसदक्षरपीयूषाधरवत्कविता महात्मनां जीयात्॥ 19 ॥  


[^17]: भ्रमरेभ्यो भृङ्गेभ्यो हिता; [पक्षे] भ्रमेण भ्रान्त्या रहिता.


[^18]: सरैर्मालाभिः सहिता; [पक्षे] सरसेभ्यो हिता.


[^19]: लसच्छोभायमानमक्षरमविनाशि पीयूषं तद्वन्माधुर्यं यस्मिन्; [पक्षे] लसन्त्यक्षराणि वर्णा एव पीयूषं यस्याम्.
 
सत्पात्रो[^1]पनयोचित[^2]सत्पतिबिम्बाभिनववस्तु।  
कस्य न जनयति हर्षं सत्काव्यं मधुरवचनं च॥ 20 ॥  


[^1]: स्थापनम्.


[^2]: सम्यग्बोधः.
 
सत्सूत्रसम्विधानं सदलङ्कारं सुवृत्तमच्छिद्रम्।  
को धारयति न कण्ठे सत्काव्यं माल्यमर्घ्यं च॥ 21 ॥  
यदसेवनीयम[^3]सताममृत[^4]प्रायं [^5]सुवर्णविन्यासम्।  
[^6]सुरसार्थमयं काव्यं त्रिविष्टपं वा समं विद्मः॥ 22 ॥  


[^3]: सहृदयभिन्नानाम्; [पक्षे] पापवताम्.


[^4]: अमृततुल्यम्; [पक्षे] अमृतबहुलम्.


[^5]: शोभनाक्षराणां विन्यासो ग्रथनं यत्र; [पक्षे] सुवर्णमयम्.


[^6]: शोभनरसार्थप्रचुरम्; [पक्षे] देवसमूहबहुलम्.
 
सत्कविरसनाशूर्पी[^7]निस्तु[^8]षतरशब्दशालिपाकेन[^9]।  
तृप्तो दयिताधरमपि नाद्रियते का सुधा दासी॥ 23 ॥  


[^7]: प्रस्फोटनम्.


[^8]: निर्दोषः.


[^9]: निर्दोषकाव्यास्वादेनेत्यर्थः.
 
काव्यस्याक्षरमैत्रीभाजो[^10] न च कर्कशा[^11] न च ग्राम्याः[^12]।  
शब्दा अपि पुरुषा अपि साधव[^13] एवार्थबोधाय॥ 24 ॥  

[^10]: एकवर्णपठितत्वादिरूपाम्.


[^11]: श्रुतिकटवः; [पक्षे] क्रूरमतयः.


[^12]: अविदग्धप्रयुक्ताः; [पक्षे] ग्राममात्रवासिनः.


[^13]: व्याकरणसिद्धाः; [पक्षे] निर्मलमतयः.
 
[^14]अन्तर्गूढा[^15]नर्थान[^16]व्यञ्जयतः [^17]प्रसादरहितस्य।  
[^18]संदर्भस्य नदस्य च न रसः[^19] प्रीत्यै रसज्ञानाम्॥ 25 ॥  


[^14]: अभ्यन्तरे गूढस्थितान्; [पक्षे] अभ्यन्तरे निलीनान्.


[^15]: प्रतिपाद्यविषयान्; [पक्षे] पदार्थान्.


[^16]: व्यञ्जनाविषयानकुर्वतः; [पक्षे] अप्रकटयतः.


[^17]: प्रसादेन काव्यगुणेन रहितस्य; [पक्षे] निर्मलतया रहितस्य.


[^18]: काव्यस्य.


[^19]: शृङ्गारादिः; [पक्षे] जलम्.
 
आन्तरमिव बहिरिव हि व्यञ्जयितुं रसमशेषतः सततम्।  
असती सत्कविसूक्तिः काचघटीति त्रयं वेद॥ 26 ॥  
न ब्रह्मविद्या न च राज्यलक्ष्मीस्तथा यथेयं कविता कवीनाम्।  
लोकोत्तरे पुंसि निवेश्यमाना पुत्रीव हर्षं हृदये करोति॥ 27 ॥  
अनभ्रवृष्टिः श्रवणामृतस्य सरस्वतीविभ्रमजन्मभूमिः।  
वैदर्भरीतिः कृतिनामुदेति सौभाग्यलाभप्रतिभूः पदानाम्॥ 28 ॥  
सहोदराः कुङ्कुमकेसराणां भवन्ति नूनं कविताविलासाः।  
न (20)शारदादेशमपास्य दृष्टस्तेषां यदन्यत्र मया प्ररोहः॥ 29 ॥  


[^20]: काश्मीरदेशम्.
 
नमो नमः काव्यरसाय तस्मै निषिक्तमन्तः पृषतापि यस्य।  
सुवर्णतां वक्त्रमुपैति साधोर्दुर्वर्णतां याति च दुर्जनस्य॥ 30 ॥  
अर्थो गिरामपिहितः पिहितश्च कश्चित्सौभाग्यमेति मरहट्टवधूकुचाभः।  
नान्ध्रीपयोधर इवातितरां प्रकाशो नो गुर्जरीस्तन इवातितरां निगूढः॥ 31 ॥  
रे रे खलाः शृणुत मद्वचनं समस्ताः स्वर्गे सुधास्ति सुलभा न तु सा भवद्भिः।  
कुर्मस्तदत्र भवतामुपकारकारि काव्यामृतं पिबत तत्परमादरेण॥ 32 ॥  
वाणी ममैव सरसा यदि रञ्जयित्री न प्रार्थये रसविदामवधानदानम्।  
सायंतनीषु मकरन्दवतीषु भृङ्गाः किं मल्लिकासु परमन्त्रणमारभन्ते॥ 33 ॥  
आख्यातनामरचनाचतुरस्रसन्धिसद्धात्वलङ्कृतिगुणं सरसं सुवृत्तम्।  
आसेदुषामपि दिवं कविपुङ्गवानां तिष्ठत्यखण्डमिह काव्यमयं शरीरम्॥ 34 ॥  
सरसपरिषत्कर्णश्राव्यं कवित्वरसायनं विरसमनसां नेतुं नेहामहे श्रवणान्तिकम्।  
मृगमदरसं बिम्बौष्ठीनां कठोरकुचोचितं जघननिकटे क्लिन्ने लिम्पेज्जरन्महिषस्य कः॥ 35 ॥  
अमृतजलधेः पायं पायं पयांसि पयोधरः किरति करकास्ताराकारा यदि स्फटिकावनौ।  
तदिह तुलनामानीयन्ते क्षणं कठिनाः पुनः सततममृतस्यन्दोद्गारा गिरः (1)प्रतिभावताम्॥ 36 ॥  


[^1]: विदुषाम्.
 
प्रयच्छति चमत्कृतिं विरचनाविधौ चेतसः सभासु पठितो भवत्यसमसाधुवादाप्तये।  
प्रथामुपगतस्तनोत्यतितरामुदारं यशो न पुष्यति मनोरथं कमिव काव्यचिन्तामणिः॥ 37 ॥  
समुल्लासो वाचां सरसमधुनिष्यन्दलहरी समुन्मेषद्वेषी सकलरसपोषोपजनकः।  
न केषामाधत्ते मनसि परितोषं नवनवैर्विलासैरुन्मीलद्विकचितमधू(2)लीपरिमलः॥ 38 ॥  


[^2]: मूरवल्ली.
 
यथा यूनस्तद्वत्परमरमणीयापि रमणी कुमाराणामन्तःकरणहरणं नैव कुरुते।  
मदुक्तिश्चेदन्तर्मदयति सुधीभूय सुधियां किमस्या नाम स्यादरसपुरुषानादरभरैः॥ 39 ॥  
परिच्छिन्नस्वादोऽमृतगुडमधुक्षौद्रपयसां कदाचिच्चाभ्यासाद्भजति ननु वैरस्यमधिकम्।  
प्रियाबिम्बौष्ठे वा रुचिरकविवाक्येऽप्यनवधिर्नवानन्दः कोऽपि स्फुरति तु रसोऽसौ निरुपमः॥ 40 ॥  
(3)प्रसत्तेर्यः पात्रं तिलकयति यं सूक्तिरचना य आद्यः स्वादूनां श्रुतिचुलुकलेह्येन मधुना।  
यदात्मानो विद्याः परिणमति यश्चार्थवपुषा स गुम्फो वाणीनां कविवृषनिषेव्यो विजयते॥ 41 ॥  


[^3]: आनन्दस्य.
 
सदा मध्ये यासामियममृतनिष्यन्दसरसा सरस्वत्युद्दामा वहति बहुमार्गा परिमलम्।  
प्रसादं ता एता धनपरिचिताः केन महतां महाकाव्यव्योम्नि स्फुरितमधुरा यान्तु रुचयः॥ 42 ॥  
नैव व्याकरणज्ञमेति पितरं न भ्रातरं तार्किकं दूरात्सङ्कुचितेव गच्छति पुनश्चाण्डालवच्छान्दसात्।  
मीमाम्सानिपुणं नपुम्सकमिति ज्ञात्वा निरस्तादरा काव्यालङ्करणज्ञमेत्य कविताकान्ता वृणीते स्वयम्॥ 43 ॥  
रम्यार्थोक्तितनूज्ज्वला रसमयप्राणा गुणोल्लासिनी चेतोरञ्जकरीतिवृत्तिकवितापाकं वयो बिभ्रती।  
भावालंकरणोचितागमवती सर्वत्र निर्दोषताशय्या(4)मञ्चति कामिनीव कविता कस्यापि पुण्यात्मनः॥ 44 ॥  


[^4]: गच्छति.
 
निर्ह्रादं क्रकचक्षतैः किरति किं कर्णामृतं वल्लकी किं वा मुञ्चति मालती परिमलं पाषाणनिष्पेषणैः।  
इत्थं तारसकर्कशां धियमसौ जल्पैर्विकाल्याकुलैराकूटं कमनीयकान्तिदमितं कार्यं कथं स्यन्दते॥ 45 ॥  
यन्त्राकृष्टसुवर्णसूत्रमिव यत्पद्यं सुमेरोस्तटादुन्मीलत्कुरुविन्दकन्दल इव स्वच्छः पदार्थस्तु यः।  
यत्राप्युल्लसदंशुकान्तरलसत्कान्ताकुचान्तोपमं व्यङ्ग्यं यत्तदहो कवित्वमपरं वाग्देवतोपप्लवः॥ 46 ॥  
गुम्फः पङ्कजकुङ्भलद्युतिरुरस्तत्केसरोल्लासवानर्थोऽप्यन्तरसौरभप्रतिनिभं व्यङ्ग्यं चमत्कारि यत्।  
द्वित्रैर्यद्रसिकैश्चिरं सहृदयैर्भृङ्गैरिवास्वाद्यते तत्काव्यं न पुनः प्रमत्तकुकवेर्यत्किंचिदुज्जल्पितम्॥ 47 ॥  
निन्द्यन्ते यदि नाम मन्दमतिभिर्वक्राः कवीनां गिरः स्तूयन्ते न च नीरसैर्मृगदृशां वक्राः कटाक्षच्छटाः।  
तद्वैदग्ध्यविदां सतामपि मनः किं नेहते वक्रतां धत्ते किं न हरः किरीटशिखरे वक्रां कलामैन्दवीम्॥ 48 ॥  
सानन्दप्रमदाकटाक्षविशिखैर्येषां न भिन्नं मनो यैः संसारसमुद्रपातविधुरेष्वन्येषु पोतायितम्।  
यैर्दुर्वारसरस्वतीविलसितं द्वित्रैः पदैर्गुम्फितं तेषामप्युपरि स्फुरन्ति मतयः कस्यापि पुण्यात्मनः॥ 49 ॥  
वाणि त्वत्पदपद्मरेणुकणिका या स्वान्तभूमिं सतां सम्प्राप्ता कवितालता परिणता सैवेयमुज्जृम्भते।  
त्वत्कर्णेऽपि चिराय यत्किसलयं सूक्तापदेशं शिरःकम्पभ्रंशितपारिजातकलिकागुच्छे विधत्ते पदम्॥ 50 ॥  
## काव्यप्रशंसा  
  
प्रत्यङ्कमङ्कुरितसर्वरसावतारनव्योल्लसत्कुसुमराजिविराजिबन्धम्।  
घर्मेतराम्शुरिव वक्रतयातिरम्यं नाट्यप्रबन्धमतिमञ्जुलसम्विधानम्॥ 1 ॥  
देवानामिदमामनन्ति मुनयः कान्तं क्रतुं चाक्षुषं रुद्रेणेदमुमाकृतव्यतिकरे स्वाङ्गे विभक्तं द्विधा।  
त्रैगुण्योद्भवमत्र लोकचरितं नानारसं दृश्यते नाट्यं भिन्नरुचेर्जनस्य बहुधाप्येकं समाराधनम्॥ 2 ॥  
## नाट्यप्रशंसा  
  
किं तेन किल काव्येन मृद्यमानस्य यस्य ताः।  
उदधेरिव नायान्ति रसामृतपरम्पराः॥ 1 ॥  
किं तेन काव्यमधुना प्लाविता रसनिर्झरैः।  
जडात्मानोऽपि नो यस्य भवन्त्यङ्कुरितान्तराः॥ 2 ॥  
यदा प्रकृत्यैव जनस्य रागिणो भृशं प्रदीप्तो हृदि मन्मथानलः।  
तदात्र भूयः किमनर्थपण्डितैः कुकाव्यहहुतयो निवेशिताः॥ 3 ॥  
तत्किं काव्यमनल्पपीतमधुवत्कुर्यान्न यद्धृद्गतं मात्सर्यावृतचेतसां रसवशादप्युद्गतिं लोमसु।  
कम्पं मूर्ध्नि कपोलयुग्ममरुणं बाष्पाविले लोचने अध्यारोपितवस्तुकीर्तनपरं वाचः करालम्बनम्॥ 4 ॥  
या साधूनिव साधुवादमुखरान्मात्सर्यमूकानपि प्रोच्चैर्नो कुरुते सतां मतिमतां दृष्टिर्न सा वास्तवी।  
या याताः श्रुतिगोचरं च सहसा हर्षोल्लसत्कन्धरास्तिर्यञ्चोऽपि न मुक्तशष्पकवलास्ताः किं कवीनां गिरः॥ 5 ॥  


जयन्ति ते सुकृतिनो रससिद्धाः कवीश्वराः।  
नास्ति येषां यशः(1)काये जरामरणजं भयम्॥ 1 ॥  


[^1]: कीर्तिशरीरे.
 
प्रस्तावे हेतुयुक्तानि यः पठत्यविशङ्गितः।  
स कविस्तानि काव्यानि काव्ये तस्य परिश्रमः॥ 2 ॥  
सुकवेः शब्दसौभाग्यं सुकविर्वेत्ति नापरः।  
(2)कलादवन्न जानाति परः कङ्कणचित्रताम्॥ 3 ॥  


[^2]: स्वर्णकारः.
 
सन्ति श्वान इवासंख्या जातिभाजो गृहे गृहे।  
उत्पादका न बहवः कवयः शरभा इव॥ 4 ॥  
कवयः परितुष्यन्ति नेतरे कविसूक्तिभिः।  
न ह्य(3)कूपारवत्कूपा वर्धन्ते विधुकान्तिभिः॥ 5 ॥  


[^3]: समुद्रः.
 
कवीनां मानसं नौमि तरन्ति प्रतिभाम्भसि।  
यत्र हंसवयाम्सीव भुवनानि चतुर्दश॥ 6 ॥  
अपूर्वो भाति भारत्याः काव्यामृतफले रसः।  
चर्वणे सर्वसामान्ये स्वादुवित्केवलं कविः॥ 7 ॥  
उत्फुल्लगल्लैरालापाः क्रियन्ते दुर्मुखैः सुखम्।  
जानाति हि पुनः सम्यक्कविरेव कवेः श्रमम्॥ 8 ॥  
ते धन्यास्ते महात्मानस्तेषां लोके स्थितं यशः।  
यैर्निबद्धानि काव्यानि ये वा काव्येषु कीर्तिताः॥ 9 ॥  
अमृतोत्प्रेक्षणे रागं कुर्वन्त्युरगवज्जनाः।  
कविर्गरुडवन्मान्यमिन्द्रवज्रादिवृत्तकृत्॥ 10 ॥  
काव्यमय्यो गिरो यावच्चरन्ति विशदा भुवि।  
तावत्सारस्वतं स्थानं कविरासाद्य तिष्ठति॥ 11 ॥  
अनन्त(4)पदविन्यासरचना (5)सरसा कवेः(6)।  
(7)बुधो यदि समीपस्थो न (8)कुजन्मा पुरो यदि॥ 12 ॥  


[^4]: अनेकपदानि; [पक्षे] विष्णुपदम्. आकाशमित्यर्थः.


[^5]: शृङ्गारादिरससहिता; [पक्षे] वृष्टिप्रदा.


[^6]: कवयितुः; [पक्षे] शुक्रस्य.


[^7]: पण्डितः; [पक्षे] बुधग्रहः.


[^8]: नीचः; [पक्षे] कुः पृथ्वी तस्या जन्म यस्य. मङ्गल इत्यर्थः.
 
कविः करोति पद्यानि लालयत्युत्तमो जनः।  
तरुः प्रसूते पुष्पाणि मरुद्वहति सौरभम्(9)॥ 13 ॥  


[^9]: सौगन्ध्यम्.
 
कविः करोति काव्यानि स्वादं जानन्ति पण्डिताः।  
सुन्दर्या अपि लावण्यं पतिर्जानाति नो पिता॥ 14 ॥  
कविः पिता पोषयति पालको रसिकः पतिः।  
कवितायुवतेर्नूनं सोदरास्तु विवेकिनः॥ 15 ॥  
तत्त्वं किमपि काव्यानां जानाति विरलो भुवि।  
मार्मिकः को मरन्दानामन्तरेण मधुव्रतम्॥ 16 ॥  
साध्वीव भारती भाति सूक्तिसद्व्रतचारिणी।  
ग्राम्यार्थवस्तुसंस्पर्शबहिरङ्गा महाकवेः॥ 17 ॥  
कतिपयनिमेषवर्तिनि जन्मजरामरणविह्वले जगति।  
कल्पान्तकोटिबन्धुः स्फुरति कवीनां यशः(1)प्रसरः॥ 18 ॥  


[^1]: कीर्तिप्रकाशः.
 
कविवाक्यामृततीर्थस्नानैः पूता भृशं यशोदेहाः।  
येषां त एव भूपा जीवन्ति मृता वृथैवान्ये॥ 19 ॥  
काव्यप्रपञ्चचञ्चू(2) रचयति काव्यं न सारविद्भवति।  
तरवः फलानि सुवते विन्दति सारं पतङ्गसमुदायः॥ 20 ॥  


[^2]: वित्तः.
 
विगुणोऽपि काव्यबन्दः साधूनामाननं गतः स्वदते।  
फूत्कारोऽपि सुवंशैरनूद्यमानः श्रुतिं हरति॥ 21 ॥  
विद्वत्कवयः कवयः केवलकवयस्तु केवलं कपयः।  
कुलजा या सा जाया केवलजाया तु केवलं माया॥ 22 ॥  
अवयः केवलकवयः कीराः स्युः केवलं धीराः।  
वीराः पण्डितकवयस्तानवमन्ता तु केवलं गवयः॥ 23 ॥  
अहमपि परेऽपि कवयस्तथापि परमन्तरं परिज्ञेयम्।  
ऐक्यं रलयोरपि यदि तत्किं करभायते कलभः॥ 24 ॥  
दिवमप्युपयातानामाकल्पमनल्पगुणगणा येषाम्।  
रमयन्ति जगन्ति गिरः कथमिव कवयो न ते वन्द्याः॥ 25 ॥  
यास्यति सज्जनहस्तं रमयिष्यति तं भवेच्च निर्दोषा।  
उत्पादितयापि कविस्ताम्यति कथया दुहित्रेव॥ 26 ॥  
शीलाविज्जामारुलामोरिकाद्याः काव्यं कर्तुं सन्तु विज्ञाः स्त्रियोऽपि।  
विद्यां वेत्तुं वादिनो निर्विजेतुं दातुं वक्तुं यः प्रवीणः स वन्द्यः॥ 27 ॥  
सहृदयाः कविगुम्फनिकासु ये कतिपयास्त इमे न विशृङ्खलाः।  
रसमयीषु लतास्विव षट्पदा हृदयसारजुषो न मुखस्पृशः॥ 28 ॥  
लङ्कापतेः संकुचितं यशो यद्यत्कीर्तिपात्रं रघुराजपुत्रः।  
स सर्व एवा(3)दिकवेः प्रभावो न कोपनीयाः कवयः क्षितीन्द्रैः॥ 29 ॥  


[^3]: वाल्मीकेः.
 
जयन्ति ते पञ्चमनादमित्रचित्रोक्तिसंदर्भविभूषणेषु।  
सरस्वती यद्वदनेषु नित्यमाभाति वीणामिव वादयन्ती॥ 30 ॥  
कुण्ठत्वमायाति गुणः कवीनां साहित्यविद्याश्रमवर्जितेषु।  
कुर्यादनार्द्रेषु किमङ्गनानां केशेषु कृष्णागुरुधूपवासः॥ 31 ॥  
महीपतेः सन्ति न यस्य पार्स्वे कवीश्वरास्तस्य कुतो यशांसि।  
भूपाः कियन्तो न बभूवुरुर्व्यां नामापि जानाति न कोऽपि तेषाम्॥ 32 ॥  
किं चारुचारित्रविलासशून्याः कुर्वन्ति भूपाः कविसंग्रहेण।  
किं जातु गुञ्जाफलभूषणानां सुवर्णकारेण वनेचराणाम्॥ 33 ॥  
प्रतीयमानं पुनरन्यदेव वस्त्वस्ति वाणीषु महाकवीनाम्।  
यत्तत्प्रसिद्धावयवातिरिक्तमाभाति लावण्यमिवाङ्गनायाः॥ 34 ॥  
कवेरभिप्रायमशब्दगोचरं स्फुरन्तमार्द्रेषु पदेषु केवलम्।  
वदद्भिरङ्गैः कृतरोमविक्रियैर्जनस्य तूष्णीं भवतोऽयमञ्जलिः॥ 35 ॥  
स्वप्रज्ञया कुञ्चिकयेव कञ्चित्सारस्वतं वक्रिमभङ्गिभाजम्।  
कवीश्वरः कोऽपि पदार्थकोशमुद्धाट्य विश्वाभरणं करोति॥ 36 ॥  
तर्केषु कर्कशतराः स्युरथापि पुंसां काले भवन्ति मृदवः कवितासु वाचः।  
दैत्येन्द्रशैलकुलिशं दयिताकपोले नाथस्य कोमलमुदाहरणं नखं नः॥ 37 ॥  
ख्याता नराधिपतयः कविसम्श्रयेण राजाश्रयेण च गताः कवयः प्रसिद्धिम्।  
राज्ञा समोऽस्ति न कवेः परमोपकारी राज्ञो न चास्ति कविना सदृशः सहायः॥ 38 ॥  
तेऽनन्तवाङ्मयमहार्पणवदृष्टपाराः साम्यात्रिका इव महाकवयो जयन्ति।  
यत्सूक्तिपेलवलवङ्गलवैरवैमि सन्तः सदःसुवदनान्यधिवासयन्ति॥ 39 ॥  
त्रैलोक्यभूषणमणिर्गुणिवर्गबन्धुरेकश्चकास्ति कविता सविता द्वितीयः।  
शंसन्ति यस्य महिमातिशयं शिरोभिः पादग्रहं विदधतः पृथिवीभृतोऽपि॥ 40 ॥  
शब्दार्थमात्रमपि ये न विदन्ति तेऽपि यां मूर्छनामिव मृगाः श्रवणैः पिबन्तः।  
सम्रुद्धसर्वकरणप्रसरा भवन्ति चित्रस्थिता इव कवीन्द्रगिरं नुमस्ताम्॥ 41 ॥  
स्फारेण सौरभभरेण किमेणनाभेस्तद्धानसारमपि सारमसारमेव।  
स्रक्सौमनस्यपि न पुष्यति सौमनस्यं प्रस्यन्दते यदि मधुद्रवमुक्तिदेवी॥ 42 ॥  
अपि मुदमुपयान्तो वाग्विलासैः स्वकीयैः परभणितिषु तृप्तिं यान्ति सन्तः कियन्तः। निजघनमकरन्दस्यन्दपूर्णालवालः कलशसलिलसेकं नेहते किं रसालः॥ 43 ॥  
पदव्यक्तिव्यक्तीकृतसहृदयानन्दसरणौ कवीनां काव्ये न स्फुरति बुधमात्रस्य धिषणा।  
नवक्रीडावेशव्यसनपिशुनो यः कुलवधूकटाक्षाणां पन्थाः स खलु गणिकानामविषयः॥ 44 ॥  
अयं मे वाग्गुम्फो विददपदवैदग्ध्यमधुरः स्फुरद्बन्धो वन्घ्यो जडहृदि कृतार्थः कविहृदि।  
कटाक्षो वामाक्ष्या दरदलितनेत्रान्तगलितः किशोरे निःसारः स तु किमपि यूनः स्थगयति॥ 45 ॥  
मदुक्ति(1)श्चेदन्त(2)र्मदयति सुधीभूय सुधियः किमस्या नाम स्याद(3)रसपुरुषानादरभरैः।  
यथा यूनस्तद्वत्परमरमणीयापि रमणी कुमाराणामन्तःकरणहरणं नैव कुरुते॥ 46 ॥  


[^1]: कविता.


[^2]: तोषयति.


[^3]: नीरस.
 
भुजतरुवनच्छायां येषां निषेव्य महौजसां जलधिरशना मेदिन्यासीदसावकुतोभया।  
स्मृतिमपि न ते यान्ति क्ष्मापा विना यदनुग्रहं प्रकृतिमहते कुर्मस्तस्मै नमः कविकर्मणे॥ 47 ॥  
यदि प्रभुरुदारधीः सुरसकाव्यकौतूहलस्तथैव च सभासदाः सदसि तद्गुणग्राहिणः।  
(4)सुवर्णसदलंकृतिर्भवति तत्र नृत्योद्यता मदीयरसनानटी (5)रसघटीयमानन्दभूः॥ 48 ॥  


[^4]: शोभनान्यक्षराणि; [पक्षे] हेम.


[^5]: काव्यरसः; [पक्षे] उदकम्.
 
वदन्तु (6)कतिचिद्धटात्खफछठेति वर्णाञ्छठा घटः पट इतीत(7)रे पटु रटन्तु वाक्पाटवात्।  
वयं बकुलमञ्जरीगलदमन्दमाध्वीझरीधुरीणपदरीतिभिर्भणितिभिः प्रमोदामहे॥ 49 ॥  


[^6]: वैयाकरणाः.


[^7]: नैयायिकाः.
 
हे राजानस्त्यजत सुकविप्रेमबन्धे विरोधं शुद्धा कीर्तिः स्फुरति भवतां नूनमेतत्प्रसादात्।  
तुष्टैर्बद्धं तदलघु रघुस्वामिनः सच्चरित्रं क्रुद्धैर्नीतस्त्रिभुवनजयी हास्यमार्गं दशास्यः॥ 50 ॥  
अर्थान्केचिदुपासते कृपणवत्केचित्त्वलं कुर्वते वेश्यावत्खलु धातुवादिन इवोद्बध्नन्ति केचिद्रसान्।  
(1)अर्था(2)लङ्कृतिसद्र(3)सद्रवमुचां वाचां प्रशस्तिस्पृशां कर्तारः कवयो भवन्ति कतिचित्पुण्यैरगण्यैरिह॥ 51 ॥  


[^1]: द्रव्यम्; [पक्षे] काव्यार्थान्.


[^2]: भूषणानि; [पक्षे] काव्यालंकरणानि.


[^3]: पारदः; [पक्षे] काव्यरसः.
 
मन्दं निक्षिपते (4)पदानि परितः (5)शब्दं समुद्वीक्षते (6)नानार्थाहरणं च काङ्क्षति(7) मुदा(8)लंकारमाकर्षति।  
आदत्ते सकलं सुवर्णनिचयं(9) धत्ते (10)रसान्तर्गतं दोषा(11)न्वेषणतत्परो विजयते चोरोपमः सत्कविः॥ 52 ॥  


[^4]: सुप्तिङ्तादीनि [पक्षे] पादविक्षेपे चरणान्.


[^5]: शब्दः शुद्धो वापशब्दो वेति सम्यग्विचारयति; [पक्षे] ध्वनिमाकर्णयति.


[^6]: श्लेषेण ध्वनिना वानेकार्थानां संपादनम्; [पक्षे] सुवर्णरूप्यादीनां हरणम्.


[^7]: इच्छति.


[^8]: उपमाद्यलङ्कारम्; [पक्षे] कङ्कणादिभूषणम्.


[^9]: सुष्ठुवर्णानां सञ्चयम्; [पक्षे] हेमसञ्चयम्.


[^10]: शृङ्गारादिरसमिश्रम्; [पक्षे] रसा पृथ्वी तदन्तर्गतम्.


[^11]: काव्यदोषाणां गवेषणे तत्परः; [पक्षे] दोषा रात्रिस्तस्यामन्वेषण आसक्तः.
 
स्वेच्छाभङ्गुरभाग्यमेघतडितः शक्या न रोद्धुं श्रियः प्राणानां सततं प्रयाणपटहश्रद्धा न विश्राम्यति।  
त्राणं येऽत्र यशोभये वपुषि वः कुर्वन्ति काव्यामृतैस्तानाराध्य गुरून्विधत्त सुकवीन्निर्गर्वमुर्वीश्वराः॥ 53 ॥  
कल्याणं भगवत्कथाकथनतः काव्यं विधातुः कवेस्तस्यैवाङ्गतया क्वचिद्रचयतः शृङ्गारवीरादिकम्।  
को दोषो भविता यदत्र कविताशीलैः समाश्रीयते पन्था व्यासवसुं(12)धराश्रुतिभवग्रन्थादिषु प्रेक्षितः॥ 54 ॥  


[^12]: वसुन्धरा पृथ्वी तस्याः श्रुतिर्लक्षणया वल्मीकं तत्र भवो वाल्मीकिः.
 
ते भूमीपतयो जयन्ति नतयो येषां द्विषद्भूभृतां ते वन्द्या यतयो विशन्ति मतयो येषां परे ब्रह्मणि।  
ते श्लाघ्याः कवयो वयोमदभरव्याजृम्भमाणाङ्गनादृक्पाता इव तोषयन्ति हृदयं येषां गिरां संचयाः॥ 55 ॥  
भूतावेशनिवेशिताशय इव श्लोकं करोत्याशु यः श्लाघन्ते कविरद्भुतोऽयमिति तं मिथ्या जना विस्मिताः।  
द्वित्राण्येव पुरः पदानि रचयन्पश्चात्समालोचयन्दूरं यः कवितां निनीषति कविः कामीव स स्तूयाताम्॥ 56 ॥  
सत्यं सन्ति गृहे गृहेऽपि कवयो येषां वचश्चातुरी स्वे हर्म्ये कुलकन्यकेव लभते स्वल्पैर्गुणैर्गौरवम्।  
दुष्प्रापः स तु कोऽपि कोविदमतिर्यद्वाग्रसग्राहिणां पण्यस्त्रीव कलाकलापकुशला चेतांसि हर्तुं क्षमा॥ 57 ॥  
धन्यास्ते कवयो यदीयरसनारूक्षाध्वसंचारिणी धावन्तीव सरस्वती द्रुतपदन्यासेन निष्क्रामति।  
अस्माकं रसपिच्छिले पथि गिरां देवी नवीनोदयत्पीनोत्तुङ्गपयोधरेव युवतिर्मान्थर्यमालम्बते॥ 58 ॥  
साहित्ये सुकुमारवस्तुनि दृढन्यासग्रहग्रन्थिले तर्के वा मयि संविधातरि समं लीलायते भारती।  
शय्या वास्तु मृदूत्तरच्छदपटा दर्भाङ्कुरैरास्तृता भूमिर्वा हृदयङ्गमो यदि पतिस्तुल्या रतिर्योषिताम्॥ 59 ॥  
येषां कोमलकाव्यकौशलकलालीलावती भारती तेषां कर्कशतर्कवक्रवचनोद्गारेऽपि किं हीयते।  
यैः कान्ताकुचमण्डले कररुहाः सानन्दमारोपितास्तैः किं मत्तकरीन्द्रकुम्भशिखरे नारोपणीयाः शराः॥ 60 ॥  
तर्के कर्कशवक्रवाक्यगहने या निष्ठुरा भारती सा काव्ये मृदुलोक्तिसारसुरभौ स्यादेव मे कोमला।  
या प्रायः प्रियविप्रयुक्तवनिताहृत्कर्तने कर्तरी प्रेयोलालितयौवते(1) न मृदुला सा किं प्रसूनावली॥ 61 ॥  


[^1]: युवतिसमूहे.
 
माचङ्गीमिव माधुरीं ध्वनिविदो नैव स्पृशन्त्युत्तमां व्युत्पत्तिं कुलकन्यकामिव रसोन्मत्ता न पश्यन्त्यमी।  
कस्तूरीघ(2)नसारसौरभसुहृद्व्युत्पत्तिमाधुर्ययोर्योगः कर्णरसायनं सुकृतिनः कस्यापि संजायते॥ 62 ॥  


[^2]: कर्पूर.
 
यत्सारस्वतवैभवं गुरुकृपापीयूषपाकोद्भवं तल्लभ्यं कविनैव नैव हठतः पाठप्रतिष्ठाजुषाम्।  
कासारे दिवसं वसन्नपि पयःपूरं परं पङ्किलं कुर्वाणः कमलाकरस्य लभते किं सौरभं सैरिभः(3)॥ 63 ॥  


[^3]: महिषः.
 
अस्थाने गमिता लयं हतधियां वाग्देवता कल्पते धिक्काराय पराभवाय महते तापाय पापाय वा।  
स्थाने तु व्ययिता सतां प्रभवति प्रख्यातये भूतये चेतोनिर्वृतये परोपकृतये प्रान्ते शिवावाप्तये॥ 64 ॥  
वल्मीकप्रभवेण रामनृपतिर्व्यासेन धर्मात्मजो व्याख्यातः किल कालिदासकविना श्रीविक्रमाङ्को नृपः।  
भोजश्चित्तपबिह्लणप्रभृतिभिः कर्णोऽपि विद्यापतेः ख्यातिं यान्ति नरेश्वराः कविवरैः स्फारैर्न भेरीरवैः॥ 65 ॥  
येऽप्यासन्निभकुम्भशायितपदा येऽपि श्रियं लेभिरे येषामप्यवसन्पुरा युवतयो गेहेष्वहश्चन्द्रिकाः।  
तांल्लोकोऽयमवैति लोकतिलकान्स्वप्नेऽप्यजातानिव भ्रातः सत्कविकृत्य किं स्तुतिशतैरन्धं जगत्त्वां विना॥ 66 ॥  
मौलौ मन्दारदामभ्रमदलिपलीलकाकलीं श्रोणिबिम्बे कूजत्काञ्चीकलापं चरणकमलयोर्मञ्जुमञ्जीरशिञ्जाम्।  
उत्सङ्गे कीरगीतिं स्तनभुवि मसृणं वल्लकीपञ्चमं वा यत्काव्ये दत्तकर्णा शिव शिव मनुते भारतीं भारमेव॥ 67 ॥  
कस्यांचिद्वाचि कैश्चिन्ननु यदि विहितं दूषणं दुर्दुरूढैश्छिन्नं किं नस्तदा स्यात्प्रथितगुणवतां काव्यकोटीश्वराणाम्।  
वाहाश्चेद्गन्धवाहाधिकविहितजवाः पञ्चषाश्चान्दखञ्जाः का हानिः शेरशाहक्षितिपकुलमणेरश्वकोटीश्वरस्य॥ 68 ॥  
## सामान्यकविप्रशंसा  
  
### अमरसिंहः
प्रयोगव्युत्पत्तौ प्रतिपदविशेषार्थकथने प्रसत्तौ गाम्भीर्ये रसवति च काव्यार्थरचने।  
अगम्यायामन्यैर्दिशि परिणतावर्थवचसोर्मतं चेदस्माकं कविरमरसिंहो विजयते॥ 1 ॥  
### कालिदासः
कवयः कालिदासाद्याः कवयो वयवप्यमी।  
पर्वते परमाणौ च पदार्थत्वं प्रतिष्ठितम्॥ 2 ॥  
निर्गतामलवाक्यस्य कालिदासस्य सूक्तिषु।  
प्रीतिर्मधुरसार्द्रासु मञ्जरीष्विव जायते॥ 3 ॥  
कविरमरः कविरचलः कविरभिनन्दश्च कालिदासश्च।  
अन्ये कवयः कपयश्चापलमात्रं परं दधति॥ 4 ॥  
वयमपि कवयः कवयः कवयोऽपि च कालिदासाद्याः।  
दृषदो भवन्ति दृषदश्चिन्तामणयोऽपि हा दृषदः॥ 5 ॥  
(1)साकूत(2)मधुरकोम(3)लविलासिनीकण्ठकूजितप्राये।  
शिक्षासमयेऽपि मुदे हतलीलाकालिदासोक्ती॥ 6 ॥  


[^1]: साभिप्रायम्.


[^2]: रसोत्कर्षाधायकरसनिष्ठगुणवत्.


[^3]: शब्दगुणशालि.
 
पुरा कवीनां गणनाप्रसङ्गे कनिष्ठिकाधिष्ठितकालिदासा।  
अद्यापि तत्तुल्यकवेरभावादनामिका (4)सार्थवती बभूव॥ 7 ॥  


[^4]: अन्वर्था.
 
### गणेश्वरः
गणेश्वरकवेर्वचोविरचनैकवाचस्पतेः प्रसन्नगिरिनन्दिनीचरणपल्लवं ध्यायतः।  
तथा जयति भारती भगवती यथा सा सुधा मुधीभवति सुभ्रुवामधरमाधुरी म्लायति॥ 8 ॥  
### गुणाढ्यः
शश्वद्बाणद्वितीयेन नमदाकारधारिणा।  
धनुषेव गुणाढ्येन निःशेषो रञ्जितो जनः॥ 9 ॥  
(5)समुद्दीपितकन्दर्पा (6)कृतगौरीप्रसाधना।  
हरलीलेव लोकस्य विस्मयाय (7)बृहत्कथा॥ 10 ॥  


[^5]: कामोद्दीपिका; [पक्षे] भस्मीकृतमदना.


[^6]: वर्णितगौरीमाहात्म्या; [पक्षे] अलङ्कृता पार्वती यया.


[^7]: गुणाढ्यकृतो ग्रन्थः.
 
अतिदीर्घ(8)जीविदोषाद्व्यासेन यशोऽपहारितं हन्त।  
कैर्नोच्येत गुणाढ्यः स एव जन्मान्तरापन्नः॥ 11 ॥  


[^8]: जीवित्वम्.
 
### गोविन्दराजः
इन्दुप्रभारसविदं विहगं विहाय कीरानने स्फुरसि भारति का रतिस्ते।  
आद्यं यदि श्रयसि जल्पतु कौमुदीनां गोविन्दराजवचसां च विशेषमेषः॥ 12 ॥  
### जगन्नाथपण्डितः
कवयति पण्डितराजे कवयन्त्यन्येऽपि विद्वांसः।  
नृत्यपि पिनाकपाणौ नृत्यन्त्यन्येऽपि भूतवेतालाः॥ 13 ॥  
माधुर्यैरपि धुर्यैर्द्राक्षाक्षीरेक्षुमाक्षिकादीनाम्।  
वन्घ्यैव माधुरीयं पण्डितराजस्य कवितायाः॥ 14 ॥  
गिरां देवी वीणागुणरणनहीनादरकरा यदीयानां वाचाममृतमयमाचामति रसम्।  
वचस्तस्याकर्ण्य श्रवणसुभगं पण्डितपतेरधुन्वन्मूर्धानं नृपशुरथवायं पशुपतिः॥ 15 ॥  
मधु द्राक्षा साक्षादमृतमथ वामाधरसुधा कदाचित्केषाञ्चित्खलु हि विदधीरन्नपि मुदम्।  
ध्रुवं ते जीवन्तोऽप्यहह (1)मृतका मन्दमतयो न येषामानन्दं जनयति जगन्नाथभणितिः॥ 16 ॥  


[^1]: शवाः.
 
### जयदेवः
साध्वी (2)माध्वीक चिन्ता न भवति भवतः शर्करे कर्कशासि द्राक्षे द्रक्ष्यन्ति के त्वाममृत मृतमसि क्षीरनीरं रसस्ते।  
माकन्द (3)क्रन्द कान्ताधर धरणितलं गच्छ यच्छन्ति भावं यावच्छृङ्गारसारस्वतमिह जयदेवस्य विष्वग्व(4)चांसि॥ 17 ॥  


[^2]: हे मधो.


[^3]: आक्रोशं कुरु.
 
### ज्योतिरीशः
यश्चत्वारि शतानि बन्धघटनालंकारभाञ्जि द्रुतं श्लोकानां विदधाति कौतुकवशादेकाहमात्रे कविः।  
ख्यातः क्ष्मातलमण्डलेष्वपि चतुःषष्टेः कलानां निधिः सङ्गीतागमनागरो विजयते श्रीज्योतिरीशः कृती॥ 18 ॥  
### दण्डी
जाते जगति वाल्मीकौ कविरित्यभिधाभवत्।  
कवी इति ततो व्यासे कवयस्त्वयि दण्डिनि॥ 19 ॥  
त्रयोऽग्नयस्त्रयो वेदास्त्रयो देवास्त्रयो गुणाः।  
त्रयो दण्डिप्रबन्धाश्च त्रिषु लोकेषु विश्रुताः॥ 20 ॥  
### द्रोणः
सरस्वतीपवित्राणां जातिस्तत्र न देहिनाम्।  
व्यासस्पर्धी कुलालोऽभूद्यद्द्रोणो भारते कविः॥ 21 ॥  
### धनदः
यथेयं वाग्देवी सुकविमुखवासव्यसनिनी कुहूकण्ठीकण्ठे विलसति तथा चेदनवधिः।  
तदा भूमीभागे निरुपमतमः किञ्चिदिव वा समाधत्ते साम्यं धनदभणितीनां मधुरिमा॥ 22 ॥  
### नरहरिः
यशोधननिधेर्यदा नरहरिर्वचो वर्ण्यते तदा गतमदा मदालसमरालबालारवाः।  
न विभ्रमचरीकरीभवति चाधरी माधुरी सुधाकरसुधाझरीमधुकथा वृथा जायते॥ 23 ॥  
### प्रवरसेनः
कीर्तिः प्रवरसेनस्य प्रयाता (5)कुमुदोज्ज्वला।  
सागरस्य परं पारं(6) कपिसेनेव (7)सेतुना॥ 24 ॥  


[^5]: कुमुद. वच्छुभ्रा; [पक्षे] कुमुदो नाम कपिः शोभते यत्र.


[^6]: दिगन्तरे; [पक्षे] समुद्रमुल्लङ्घ्य लङ्कादेशे.


[^7]: काव्यविशेषः; [पक्षे] सेतुबन्धः.
 
### बाणः
हृदि लग्नेन बाणेन यन्मन्दोऽपि पदक्रमः।  
भवेत्कविकुरङ्गाणां चापलं तत्र कारणम्॥ 25 ॥  
शब्दार्थयोः समो गुम्फः पाञ्चाली रीतिरुच्यते।  
शीलाभट्टारिकावाचि बाणोक्तिषु च सा यदि॥ 26 ॥  
जाता शिखण्डिनी(1) प्राग्यथा शिखण्डी तथावगच्छामि।  
प्रागल्भ्यमधिकमाप्तुं वाणी बाणो बभूवेति॥ 27 ॥  


[^1]: द्रुपदपुत्री.
 
श्लेषे केचन शब्दगुम्फविषये केचिद्रसे चापरेऽलङ्कारे कतिचित्सदर्थविषये चान्ये कथावर्णके।  
आः सर्वत्र गभीरधीरकविताविन्ध्याटवीचातुरीसञ्चारी कविकुम्भिकुम्भभिदुरो बाणस्तु पञ्चाननः॥ 28 ॥  
### बिह्लणः
(2)बिन्दुद्वन्द्वतरङ्गिताग्रसरणिः कर्ता शिरोबिन्दुकं कर्मेति प्रतिबोधितान्वयविदो ये येऽपि तेभ्यो नमः।  
ये तु ग्रन्थसहस्रशाणकषणत्रुट्यत्कलङ्कैर्गिरामुल्लेखैः कवयन्ति बिह्लणकविस्तेष्वेव सन्नह्यति॥ 29 ॥  


[^2]: यथा 'रावणः सीतां जहार’ इति वाक्ये 'रावणः’ इति पदं बिन्दुद्वन्द्व(विसर्ग)युक्तं कर्तृ, 'सीतां’ इति शिरोबिन्दु(अनुस्वार)युक्तं कर्म. एवमेव कर्तृकर्मपदे सर्वत्र भवत इति निश्चयवन्तो जनाः.
 
### भट्टारहरिचन्द्रः
(3)पदबन्धोज्ज्वलो (4)हारी कृतवर्ण(5)क्रमस्थितिः।  
भट्टारहरिचन्द्रस्य गद्यबन्धो नृपायते॥ 30 ॥  


[^3]: सुप्तिङन्ताद्यक्षरसमूहः; [पक्षे] चरणः.


[^4]: मनोहरः; [पक्षे] मुक्ताहारैर्युक्तः.


[^5]: अक्षराणि; [पक्षे] ब्राह्मणक्षत्रियादिः.
 
### भवभूतिः
सुकविद्वितयं मन्ये निखिलेऽपि महीतले।  
भवभूतिः शुकश्चायं वाल्मीकिस्तु तृतीयकः॥ 31 ॥  
(6)भवभूतेः संबन्धाद्भू(7)धरभूरेव (8)भारती भाति।  
(9)एतत्कृतकारुण्ये किमन्यथा रोदिति (10)ग्रावा॥ 32 ॥  


[^6]: शिवैश्वर्यस्य.


[^7]: नगेन्द्रकन्या.


[^8]: सरस्वती.


[^9]: भवभूतिकृतकरुणारसप्रधाने नाटके. उत्तररामचरित इत्यर्थः.


[^10]: 'अपि ग्रावा रोदित्यपि दलति वज्रस्य हृदयम्’ इति पद्ये.
 
रत्नावलीपूर्वकमन्यदास्तामसीमभोगस्य वचोमयस्य।  
पयोधरस्येव हिमाद्रिजायाः परं विभूषा भवभूतिरेव॥ 33 ॥  
### भासः
(11)सूत्रधारकृतारम्भैर्नाटकैर्बहुभूमिकैः।(12)  
सपता(13)कैर्यशो लेभे भासो देवकुलैरिव॥ 34 ॥  


[^11]: नाटकाचार्यः; [पक्षे] वास्तुविद्याज्ञाता.


[^12]: प्रस्तावना; [पक्षे] अट्टालादिगृहावयवविशेषः.


[^13]: नाटकावयवविशेषः; [पक्षे] ध्वजः.
 
### मयूरः
तावत्कविविहंगानां ध्वनिर्लोकेषु शस्यते।  
यावन्नो विशति श्रोत्रे मयूरमधुरध्वनिः॥ 35 ॥  
दर्पं कविभुजङ्गानां गता श्रवणगोचरम्।  
विषविद्येव मायूरी मायूरी वाङ्निकृन्तति॥ 36 ॥  
### मातङ्गदिवाकरः
अहो प्रभावो वाग्देव्या यन्मातङ्गदिवाकरः।  
श्रीहर्षस्याभवत्सभ्यः समो बाणमयूरयोः॥ 37 ॥  
### मुरारिः
(1)भवभूतिमनादृत्य निर्वाणमतिना मया।  
(2)मुरारिपदचिन्तायामिदमाधीयते मनः॥ 38 ॥  


[^1]: शिवैश्वर्यम्; [पक्षे] एतन्नामानं कविम्.


[^2]: विष्णुः; [पक्षे] कविविशेषः.
 
मुरारिपदभक्तिश्चेत्तदा (3)माघे रतिं कुरु।  
मुरारिपदभक्तिश्चेत्तदा (4)माघे रतिं कुरु॥ 39 ॥  


[^3]: माघकाव्ये.


[^4]: अघे पातके मा प्रीतिं कुर्वित्यर्थः.
 
देवीं वाचमुपासते हि बहवः सारं तु सारस्वतं जानीते नितरामसौ गुरुकुलक्लिष्टो मुरारिः कविः।  
अब्धिर्लङ्घित एव वानरभटैः किं त्वस्य गम्भीरतामापातालनिमग्नपीवरतनुर्जानाति (5)मन्थाचलः॥ 40 ॥  


[^5]: मन्दराद्रिः.
 
### रत्नखेटदीक्षितः
विपश्चिताम(6)पश्चिमे विवादकेलिनिश्चले सपत्नजित्ययत्नतस्तु रत्नखेटदीक्षिते।  
बृहस्पतिः क्व जल्पति प्रसर्पति क्व (7)सर्पराडसम्मुखस्तु षण्मुखः सुदुर्मुखश्चतुर्मुखः॥ 41 ॥  


[^6]: पूर्व इत्यर्थः.


[^7]: वासुकिः.
 
### राजशेखरः
बभूव वल्मीकभवः कविः पुरा ततः प्रपेदे भुवि भर्तृमेण्ठताम्।  
स्थितः पुनर्यो भवभूतिरेखया स वर्तते सम्प्रति राजशेखरः॥ 42 ॥  
पातुं श्रोत्ररसायनं रचयितुं वाचः सतां सम्मता व्युत्पत्तिं परमामवाप्तुमवधिं लब्धुं रसस्रोतसः।  
भोक्तुं स्वादु फलं च जीविततरोर्यद्यस्ति ते कौतुकं तद्भ्रातः शृणु राजशेखरकवेः सूक्तीः सुधास्यन्दिनीः॥ 43 ॥  
### वाल्मीकिः
कवीन्दुं नौमिवाल्मीकिं यस्य रामायणीं कथाम्।  
चन्द्रिकामिव चिन्वन्ति चकोरा इव साधवः॥ 44 ॥  
सदूषणापि(8) निर्दोषा सखरापि(9) सुकोमला।  
नमस्तस्मै कृता येन रम्या रामायणी कथा॥ 45 ॥  


[^8]: दूषणो राक्षसविसेषः; [पक्षे] काव्यदोषाः.


[^9]: खरो राक्षसविशेषः; [पक्षे] कर्कशत्वम्.
 
योगीन्द्रश्छन्दसां स्रष्टा रामायणमहाकविः।  
वल्मीकजन्मा जयति प्राच्यः प्राचेतसो मुनिः॥ 46 ॥  
लौकिकानां हि साधूनामर्थं वागनुवर्तते।  
ऋषीणां पुनराद्यानां(10) वाचमर्थोऽनुधावति॥ 47 ॥  


[^10]: वाल्मीक्यादीनाम्.
 
आदिकवी चतुरास्यौ कमलजवल्मीकजौ वन्दे।  
लोकश्लोकविधात्रोर्ययोर्भिदा (11)लेशमात्रेण॥ 48 ॥  


[^11]: ले लकारे शकारमात्रयोगेण लोकश्लोकयोर्भेदः; [पक्षे] किंचिन्मात्रम्.
 
तमृषिं मनुष्यलोकप्रवेशविश्रामशाखिनं वाचाम्।  
सुरलोकादवतारप्रान्तरखेदच्छिदं वन्दे॥ 49 ॥  
विहित(12)घनालङ्कारं (13)विचित्रवर्णावलीमयस्फुरणम्।  
शक्रायुधमिव (1)वक्रं (2)वल्मीकभुवं मुनिं नौमि॥ 50 ॥  


[^12]: विहिता घना बहवोऽलंकारा उपमादयो येन तम्; [पक्षे] विहितं घनानां मेघानामलंकरणं येन तम्.


[^13]: विचित्रा वर्णानामक्षराणां यावली पङ्क्तिस्तत्प्रचुरं स्फुरणं स्फूर्तिर्यस्य तम्; [पक्षे] वर्णा नीलपीतादयस्तत्पङ्ख्तिविकारः स्फुरणमुत्पत्तिर्यस्य तम्.


[^1]: वक्रोक्तिकुशलम्; [पक्षे] यथाश्रुतम्.


[^2]: वाल्मीकिम्; [पक्षे] वल्मीकाज्जातम्. इन्द्रधनुषोऽपि तत एवोत्पत्तिरिति लौकिकम्. 'वल्मीकाग्रात्प्रभवति धनुःखण्डमाखण्डलस्य’ इति कालिदासः.
 
सति काकुत्स्थकुलोन्नतिकारिणि रामायणेऽपि किं काव्यम्।  
रोहति कुल्या गङ्गापूरे किं बहुरसे वहति॥ 51 ॥  
भास्वद्वंशवतंसकीर्तिरमणीरङ्गप्रसङ्गस्वनद्वादित्रप्रथमध्वनिर्विजयते वल्मीकजन्मा मुनिः।  
पीत्वा यद्वदनेन्दुमण्डलगलत्काव्यामृताब्धेः किमप्याकल्पं कविनूतनाम्बुदमयी कादम्बिनी वर्षति॥ 52 ॥  
### विजया
सरस्वतीव कार्णाटी विजयाङ्का जयत्यसौ।  
या वैदर्भगिरां वासः कालिदासादनन्तरम्॥ 53 ॥  
### विज्जका
नीलोत्पलदलश्यामां विज्जकां मामजानता।  
वृथैव दण्डिना प्रोक्तं सर्वशुक्ला सरस्वती॥ 54 ॥  
### व्यासः
नमः सर्वविदे तस्मै व्यासाय कविवेधसे।  
चक्रे पुण्यं सरस्वत्या यो वर्षमिव भारतम्॥ 55 ॥  
अचतुर्वदनो ब्रह्मा द्विबाहुरपरो हरिः।  
अभाललोचनः शम्भुर्भगवान्बादरायणः(3)॥ 56 ॥  


[^3]: व्यासः.
 
श्रवणाञ्जलिपुटपेयं विरचितवान्भारताख्यममृतं यः।  
तमहमरागमतृष्णं कृष्णद्वैपायनं वन्दे॥ 57 ॥  
व्यासगिरां निर्यासं सारं विश्वस्य भारतं वन्दे।  
भूषणतयैव संज्ञां यदङ्कितां(4) भारती वहति॥ 58 ॥  


[^4]: भारतचिह्निताम्.
 
### शाकल्लमल्लः
(5)एकोऽभूत्पुलिनात्ततस्तु (6)नलिनाच्चान्योऽपि (7)नाकोरभूत्प्राच्यास्ते त्रय एव दिव्यकवयो दीव्यन्तु देव्या गिरा।  
अर्वाचो यदि गद्यपद्यरचनाचातुर्यवागुद्धतास्तान्सर्वानतिशय्य खेलतितरां शाकल्लमल्लः कविः॥ 59 ॥  


[^5]: व्यासः.


[^6]: ब्रह्मदेवः.


[^7]: वाल्मीकिः.
 
### सातवाहनः
(8)अविनाशिनमग्राम्यमकरोत्सातवाहनः।  
विशुद्धजातिभिः(9) कोशं(10) रत्नैरिवः सुभाषितैः॥ 60 ॥  


[^8]: चिरस्थायिनम्; [पक्षे] नाशं न गच्छन्तम्.


[^9]: मात्राछन्दादि; [पक्षे] मूल्यवन्तम्.


[^10]: ग्रन्थविशेषः; [पक्षे] भाण्डागारम्.
 
### सुदर्शनः
न मुग्धदयिताधरे न विषभाजि रत्नाकरे न राहुमुखकोटरे न किल तार्क्ष्यपक्षान्तरे।  
सुदर्शनकवीश्वरे रसिकचक्रचूडामणौ गुणौकसि सुधा बुधास्त्यजत सान्द्रचन्द्रभ्रमम्॥ 61 ॥  
### सुबन्धुः
कवीनामगलद्दर्पो नूनं (11)वासवदत्तया।  
शक्त्येव पाण्डुपुत्राणां गतया (12)कर्णगोचरम्॥ 62 ॥  


[^11]: पतन्नाम्ना प्रबन्धेन; [पक्षे] इन्द्रदत्तया.


[^12]: इन्द्रियविशेषम्; [पक्षे] कुरुसेनानायकः.
 
### कविवृन्दम्
उपमा कालिदासस्य भारवेरर्थगौरवम्।  
दण्डिनः पदलालित्यं माघे सन्ति त्रयो गुणाः॥ 63 ॥  
माघेन विघ्नितोत्साहा नोत्सहन्ते पदक्रमे।  
स्मरन्तो भारवेरेव कवयः कपयो यथा॥ 64 ॥  
श्रीरामायणभारतबृहत्कथानां कवीन्नमस्कुर्मः।  
त्रिस्रोता इव सरसा सरस्वती स्फुरति यैर्भिन्ना॥ 65 ॥  
प्राचेतसव्यासपराशराद्याः प्राञ्चः कवीन्द्रा जगदञ्चितास्ते।  
गोष्ठी नवीनापि महाकवीनां पूज्या गुणज्ञैर्भुवनोपकर्त्री॥ 66 ॥  
धन्वन्तरिक्षपणकामरसिंहशङ्कुवेतालभट्टघटखर्परकालिदासाः।  
ख्यातो वराहमिहिरो नृपतेः सभायां रत्नानि वै वररुचिर्नव विक्रमस्य॥ 67 ॥  
यस्याश्चोरश्चिकुरनिकरः कर्णपूरो मयूरो भासो हासः कविकुलगुरुः कालिदासो विलासः।  
हर्षो हर्षो हृदयवसतिः पञ्चबाणस्तु बाणः केषां नैषा कथय कविताकामिनी कौतुकाय॥ 68 ॥  
भासो रामिलसोमिलौ वररुचिः श्रीसाहसाङ्कः कविर्मेण्ठो भारविकालिदासतरलाः स्कन्दः सुबन्धुश्च यः।  
दण्डी बाणदिवाकरौ गणपतिः कान्तश्च रत्नाकरः सिद्धा यस्य सरस्वती भगवती के तस्य सर्वेऽपि ते॥ 69 ॥  
वाचः पल्लवयत्युमापतिधरः सन्दर्भशुद्धिं गिरां जानीते जयदेव एव (1)शरणः श्लाघ्यो दुरूहद्रुतेः।  
शृङ्गारोत्तरसत्प्रमेयरचनैराचार्यगोवर्धनस्पर्धी कोऽपि न विश्रुतः श्रुतिधरो धोईकविक्ष्मापतिः॥ 70 ॥  


[^1]: कविविशेषः.
 
माघश्चोरो मयूरो मुररिपुरपरो भारविः सारविद्यः श्रीहर्षः कालिदासः कविरथ भवभूत्याह्वयो भोजराजः।  
श्रीदण्डी डिण्डिमाख्यः श्रुतिमुकुटगुरुर्भल्लटो भट्टबाणः ख्याताश्चान्ये सुबन्ध्वादय इह कृतिभिर्विश्वमाह्लादयन्ति॥ 71 ॥  
## विशिष्टकविप्रशंसा  
  
अप्रगल्भाः (2)पदन्यासे (3)जननीरागहेतवः।  
सन्त्येके (4)बहुलालापाः कवयो बालका इव॥ 1 ॥  


[^2]: सुप्तिङन्तादि; [पक्षे] अङ्घ्रिः.


[^3]: जनानां नीरागो विरसता तस्य हेतवः; [पक्षे] जनन्या मातू रागहेतवः प्रीतिहेतुभूताः.


[^4]: बहुला आलापा येषाम्; [पक्षे] बह्वी या लाला तां पिबन्ति ते.
 
कविभिर्नृपसेवासु वित्तालङ्कारकारिणी।  
वाणी वेश्येव लोभेन परोपकरणीकृता॥ 2 ॥  
(5)अन्यवर्णपरावृत्त्या बन्धचिह्ननिगूहनैः(6)।  
अनाख्यातः सतां मध्ये कविश्चौरो विभाव्यते॥ 3 ॥  


[^5]: वर्णान्तरपरिवर्तनेन.


[^6]: गोपनैः.
 
प्रायः कुकवयो लोके (7)रागाधिष्ठितदृष्टयः।  
कोकिला इव जायन्ते वाचालाः कामकारिणः॥ 4 ॥  


[^7]: रक्ततया; [पक्षे] कोपेन.
 
किं कवेस्तस्य काव्येन सर्ववृत्तान्तगामिनी।  
कथेव भारती यस्य न प्राप्नोति दिगन्तरम्॥ 5 ॥  
किं कवेस्तस्य काव्येन किं काण्डेन धनुष्मतः।  
परस्य हृदये लग्नं न घूर्णयति यच्छिरः॥ 6 ॥  
मुखमात्रेण काव्यस्य करोत्यहृदयो जनः।  
छायामच्छामपि श्यामां राहुस्तारापतेरिव॥ 7 ॥  
श्लोकार्थस्वादकाले तु शब्दोत्पत्तिविचिन्तकाः।  
नीवीविमोक्षवेलायां वस्त्रमौल्यविचिन्तकाः॥ 8 ॥  
अधिभिल्लपल्लिगल्लं स्याद्बल्लवपल्लवोऽपि वाचालः।  
नागरनरवरपरिषदि कस्य मुखादक्षरं क्षरति॥ 9 ॥  
गणयन्ति (1)नापशब्दं न (2)वृत्तभङ्गं क्षयं न (3)चार्थस्य।  
रसिकत्वेनाकुलिता (4)वेश्यापतयः कुकवयश्च॥ 10 ॥  


[^1]: दुःशब्दम्.


[^2]: इन्द्रवज्रादि; [पक्षे] शीलम्.


[^3]: वाच्यस्य; [पक्षे] द्रव्यस्य.


[^4]: जाराः.
 
दुर्जनहुताशतप्तं काव्यसुवर्णं विशुद्धिमायाति।  
दर्शयितव्यं तस्मान्मत्सरिमनसः प्रयत्नेन॥ 11 ॥  
कविरनुहरति च्छायां पदमेकं पादमेकमर्धं वा।  
सकलप्रबन्धहर्त्रे साहसकर्त्रे नमस्तस्मै॥ 12 ॥  
विपुलहृदयाभियोग्ये खिद्यति काव्ये जडो न मौर्ख्ये स्वे।  
निन्दति कञ्चुकमेव प्रायः शुष्कस्तनी नारी॥ 13 ॥  
अतिरमणीये काव्ये पिशुनोऽन्वेषयति दूषणान्येव।  
अतिरमणीये वपुषि व्रणमेव हि मक्षिकानिकरः॥ 14 ॥  
बालाकटाक्षसूत्रितमसतीनेत्रत्रिभागकृतभाष्यम्।  
कविमाणवका दूतीव्याख्यातमधीयते भावम्॥ 15 ॥  
(5)द्राघीयसा धार्ष्ट्यगुणेन युक्ताः कैः कैरपूर्वैः परकाव्यखण्डैः।  
(6)आडम्बरं ये वचसां वहन्ति ते केऽपि कन्थाकवयो जयन्ति॥ 16 ॥  


[^5]: अतिदीर्घेण.


[^6]: प्रागल्भ्यम्.
 
कर्णामृतं सूक्तिरसं विमुच्य दोषेषु यत्नः समुहान्खलस्य।  
अवेक्षते केलिवनं प्रविष्टः (7)क्रमेलकः कण्टकजालमेव॥ 17 ॥  


[^7]: उष्ट्रः.
 
(8)साहित्यपाथोनिधिमन्थनोत्थं काव्यामृतं रक्षत हे कवीन्द्राः।  
यत्तस्य दैत्या इव लुण्ठनाय काव्यार्थचोराः प्रगुणीभवन्ति॥ 18 ॥  


[^8]: अलङ्कारादिप्रतिपादकशास्त्रसागरमन्थनोद्भवम्.
 
गृह्मन्तु सर्वे यदि वा यथेच्छं नास्ति क्षतिः क्वापि कवीश्वराणाम्।  
रत्नेषु लुप्तेषु बहुष्वमर्त्यैरद्यापि रत्नाकर एव सिन्धुः॥ 19 ॥  
दैवीर्गिरः केऽपि कृतार्थयन्ति ताः कुण्ठयन्त्येव पुनर्विमूढाः।  
या विप्रुषः शुक्तिमुखेषु दैव्यस्ता एव मुक्ता न तु चातकेषु॥ 20 ॥  
परिश्रमज्ञं जनमन्तरेण मौनिव्रतं बिभ्रति वाग्मिनोऽपि।  
वाचं यमाः सन्ति विना वसन्तं पुंस्कोकिलाः पञ्चमचञ्चवोऽपि॥ 21 ॥  
काव्यं करोषि किमु ते सुहृदो न सन्ति ये त्वामुदीर्णपवनं न निवारयन्ति।  
गव्यं घृतं पिब निवातगृहं प्रविश्य वाताधिका हि पुरुषाः कवयो भवन्ति॥ 22 ॥  
यः सत्पदस्थमिह काव्यमधु प्रसन्नं मुष्णन्परस्य तनुते निजपद्यमध्ये।  
अस्थानदोषजनितेव पिपीलिकाली काली विभाति लिखिताक्षरपङ्क्तिरस्य॥ 23 ॥  
हठादाकृष्टानां कतिपयपदानां रचयिता जनः स्पर्धालुश्चेदहह कविना वश्यवचसा।  
भवेदद्य श्वो वा किमिह बहुना पापिनि कलौ घटानां निर्मातुस्त्रिभुवनविधातुश्च कलह॥ 24 ॥  
स्तुवद्भवनिवर्तके सति हरौ कविः सूक्तिभिः करोति वरवर्णिनीचरितवर्णनं गर्हितम्।  
अनीतिरवनीपतिर्बत शुनीतनुं मौक्तिकैर्विभूषयति देवतामुकुटभागयोग्यैर्यथा॥ 25 ॥  
श्रीनाथस्तवनानुरूपकवनां वाणीं मनोहारिणीं कष्टं हा कवयः कदर्यकुटिलक्ष्मा(1)पालसात्कुर्वते।  
दूरोपाहृतसौर(2)सैन्धवपयो देवाभिषेकोचितं संसेके विनियुञ्जते सुमतयः शाखालवालस्य किम्॥ 26 ॥  


[^1]: राजवर्णनपराम्.


[^2]: गङ्गाजलम्.
 
लीलालुण्ठितशारदापुरमहासंपद्भराणां पुरो विद्यासद्मविनिर्गलत्कणमुषो वल्गन्ति चेत्पामराः।  
अद्य श्वः फणिनां शकुन्तशिशवो दन्तावलानां वृकाः सिंहानां च सुखेन मूर्धसु पदं धास्यन्ति शालावृकाः॥ 27 ॥  
स्वाधीनो रसनाञ्चलः परिचिताः शब्दाः कियन्तः क्वचित्क्षोणीन्द्रो न नियामकः परिषदः शान्ताः स्वतन्त्रं जगत्।  
तद्यूयं कवयो वयं वयमिति प्रस्तावनाहुंकृतिस्वच्छन्दं प्रतिसद्म गर्जत वयं मौनव्रतालम्बिनः॥ 28 ॥  
स्वर्गानर्गलनिर्गलत्सुरसरित्पाथः-प्रपातप्रथाप्रत्याख्यानपटीयसापि वचसा जिह्रेति जिह्वेह नः।  
एकद्व्यक्षरकष्टपिष्टरचनादुर्वारगर्वग्रहाः कन्थामात्रकुविन्दकाः कवयितुं सज्जन्ति लज्जामुचः॥ 29 ॥  
यः स्यात्केवललक्ष्यलक्षणरतो नो तर्कसम्पर्कभृन्नालङ्कारविचारचारुधिषणः काव्यज्ञशिक्षोज्झितः।   
तस्माच्चेन्द्रसशालि काव्यमुदयेदेकान्ततः सुन्दरं प्रासादो धवलस्तदा क्षितिपतेः काकस्य कार्ष्ण्याद्भवेत्॥ 30 ॥  
## कुकविनिन्दा  
  
पण्डिते हि गुणाः सर्वे मूर्खे दोषाश्च केवलाः। तस्मान्मूर्खसहस्रेभ्यः प्राज्ञ एको विशिष्यते॥ 1 ॥  
यत्र विद्वज्जनो नास्ति श्लाघ्यस्तत्राल्पधीरपि।  
निरस्तापादपे देश एरण्डोऽपि (3)द्रुमायते॥ 2 ॥  


[^3]: वृक्षवदाचरति.
 
किं कुलेन (4)विशालेन विद्याहीनस्य देहिनः।  
अकुलीनोऽपि विद्यावान्देवैरपि स पूज्यते॥ 3 ॥  


[^4]: विस्तीर्णेन.
 
रोहणं सूक्तिरत्नानां वन्दे वृन्दं विपश्चिताम्।  
यन्मध्यपतितो नीचः काचोऽप्युच्चैर्महीयते(5)॥ 4 ॥  


[^5]: पूज्यते.
 
विद्वानेव विजानाति विद्वज्जनपरिश्रमम्।  
नहि वन्ध्या विजानाति (1)गुर्वीं (2)प्रसववेदनाम्॥ 5 ॥  


[^1]: महतीम्.


[^2]: प्रसवकाले या वेदना ताम्.
 
प्राज्ञो हि जल्पतां पुंसां श्रुत्वा वाचः शुभाशुभाः।  
गुणवद्वाक्यमादत्ते हंसः क्षीरमिवाम्भसः॥ 6 ॥  
विद्वत्त्वं च नृपत्वं च नैव तुल्यं कदाचन।  
स्वदेशे पूज्यते राजा विद्वान्सर्वत्र पूज्यते॥ 7 ॥  
अलंकरोति यः श्लोकं शुक एव न मध्यमः।  
(3)अलं करोति यः श्लोकं शुक(4) एव नमध्यमः॥ 8 ॥  


[^3]: निषेधति. तिरस्करोतीत्यर्थः.


[^4]: नमध्यमः शुको नकारो मध्ये यस्यैवंविधः शुनकः. श्वा इति भावः.
 
(5)सदोषमपि निर्दोषं भवत्यग्रे विपश्चितः।  
(6)रामस्येवा(7)र्जुनवपुः कवेश्च सरसं वचः॥ 9 ॥  


[^5]: दोषसहितम्; [पक्षे] दोषो हस्तस्तत्सहितम्.


[^6]: परशुरामस्य.


[^7]: सहस्रार्जुनशरीरम्.
 
गुणदोषौ बुधो (8)गृह्णन्निन्दुक्ष्वेडा(9)विवेश्वरः।  
शिरसा (10)श्लाघते पूर्वं परं कण्ठे नियच्छति(11)॥ 10 ॥  


[^8]: जानन्. [पक्षे] उपाददानः.


[^9]: गरलम्.


[^10]: अभिनन्दयति; [पक्षे] धारयति.


[^11]: निरुणद्धि. वाचा कण्ठाद्बहिर्नोद्धाटयतीत्यर्थः; [पक्षे] स्थापयति.
 
स्थिरा शैली(12) गुणवतां खलबुद्ध्या न बाध्यते।  
रत्नदीपस्य हि शिका वात्ययापि न नाश्यते॥ 11 ॥  


[^12]: रीतिः.
 
वेश्यानामिव विद्यानां मुखं कैः कैर्न चुम्बितम्।  
हृदयग्राहिणस्तासां द्वित्राः सन्ति न सन्ति वा॥ 12 ॥  
विदुषां वदनाद्वाचः सहसा यान्ति नो बहिः।  
याताश्चेन्न पराञ्चन्ति द्विरदानां रदा इव॥ 13 ॥  
अर्थाहरणकौशल्यं किं स्तुमः शास्त्रवादिनाम्।  
(13)अव्ययेभ्योऽपि ये चार्थान्निष्कर्षन्ति सहस्रशः॥ 14 ॥  


[^13]: अव्ययेभ्यः. अव्ययानामनेकार्थत्वात्; [पक्षे] व्ययरहितेभ्यः. कृपणेभ्य इति यावत्.
 
स एव रसिको लोके श्रुत्वा काव्यं परैः कृतम्।  
उत्पद्यते च युगपद्वदनेऽक्ष्णोश्च यस्य (14)वाः॥ 15 ॥  


[^14]: उदकम्; [पक्षे] 'वाः वाः’ इति लौकिकशब्दः.
 
श्रुते महाकवेः काव्ये नयने वदने च (15)वाः॥ 16 ॥  


[^15]: नयने वाः सलिलम्. आनन्दाश्रुजलमित्यर्थः. वदने च वाः 'वाह्वा’ इति प्रशंसाबोधको देशी शब्दः.
 
विद्या विनयोपेता हरति न चेतांसि कस्य मनुजस्य।  
काञ्चनमणिसंयोगो नो जनयति कस्य लोचनानन्दम्॥ 17 ॥  
व्याख्यातुमेव केचित्कुशलाः शास्त्रं प्रयोक्तुमलमन्ये।  
उपनामयति करोऽन्नं रसांस्तु जिह्वैव जानाति॥ 18 ॥  
सत्यं तपो ज्ञानमहिंसता च विद्वत्प्रणामं च सुशीलता च।  
एतानि यो धारयते स विद्वान्न केवलं यः पठते स विद्वान्॥ 19 ॥  
कवीश्वराणां वचसां विनोदैर्नन्दन्ति विद्यानिधयो न चान्ये।  
चन्द्रोपला एव करैर्हिमांशोर्मध्ये शिलानां सरसा भवन्ति॥ 20 ॥  
शास्त्राण्यधीत्यापि भवन्ति मूर्खा यस्तु क्रियावान्पुरुषः स विद्वान्।  
सुचिन्तितं चौषधमातुराणां न नाममात्रेण करोत्यरोगम्॥ 21 ॥  
न पण्डिताः साहसिका भवन्ति श्रुत्वापि ते संतुलयन्ति तत्त्वम्।  
तत्वं समादाय समाचरन्ति स्वार्थं प्रकुर्वन्ति परस्य चार्थम्॥ 22 ॥  
इह तुरगशतैः प्रयान्तु मूढा धनरहितास्तु बुधाः प्रयान्तु पद्भ्याम्।  
गिरिशिखरगतापि काकपङ्क्तिः (1)पुलिनगतैर्न समत्वमेति हंसैः॥ 23 ॥  


[^1]: सैकतगतैः.
 
सन्तश्चेदिह गुणबिन्दवो बुधस्तान्सन्तुष्टः कवलयति स्फुटेऽपि दोषे।  
सम्युक्तानपि पयसः कणान्विचिन्वन्नम्भस्तो ग्रसति हि मङ्क्षु (2)मल्लिकाक्षः॥ 24 ॥  


[^2]: राजहंसः.
 
अन्या (3)जगद्धितमयी मनसः प्रवृत्तिरन्यैव कापि रचना वचनावलीनाम्।  
लोकोत्तरा च कृतिराकृतिरङ्गहृद्या विद्यावतां सकलमेव गिरां (4)दवीयः॥ 25 ॥  


[^3]: लोकहितप्रचुरा.


[^4]: अतिदूरम्.
 
अधिगतपरमार्थान्पण्डितान्मा(5)वमंस्थास्तृणमिव लघुलक्ष्मीर्नैव ता(6)न्संरुणद्धि।  
मदमिलितमिलिन्दश्यामगण्डस्थलानां न भवति बिसतन्तुर्वारणं (7)वारणानाम्॥ 26 ॥  


[^5]: अवमानं मा कुरु.


[^6]: रोधं न कुरुते.


[^7]: गजानाम्.
 
(8)शास्त्रोपस्कृतशब्दसुन्दरगिरः शिष्यप्रदेयागमा विख्याताः (9)कवयो वसन्ति विषये(10) यस्य प्रभोर्निर्धनाः।  
(11)तज्जाड्यं वसुधाधिपस्य कवयो ह्यर्थं विनापीश्वराः कुत्स्याः स्युः कुपरीक्षका न मणयो यैरर्घतः(12) पातिताः॥ 27 ॥  


[^8]: शास्त्रसम्स्कारेण शुद्धा ये शब्दास्तैः सुन्दरा गिरो येषां ते.


[^9]: पण्डिताः.


[^10]: देशे.


[^11]: मौख्यम्.


[^12]: मूल्यतः.
 
हर्तुर्याति न गोचरं (13)किमपि (14)शं पुष्णाति सर्वात्मना ह्यर्थिभ्यः (15)प्रतिपाद्यमान(16)मनिशं प्राप्नोति वृद्धिं पराम्।  
कल्पान्तेष्वपि न प्रयाति निधनं विद्याख्यमन्तर्धनं येषां तान्प्रति मानमुज्झत(17) नृपाः कस्तैः सह स्पर्धते(18)॥ 28 ॥  


[^13]: अचिन्त्यम्.


[^14]: सुखम्.


[^15]: दीयमानम्.


[^16]: निरन्तरम्.


[^17]: त्यजत.


[^18]: स्पर्धां करोति.
 
## पण्डितप्रशंसा  
  
यस्य नास्ति स्वयं प्रज्ञा शास्त्रं तस्य करोति किम्।  
लोचनाभ्यां विहीनस्य दर्पणः किं करिष्यति॥ 1 ॥  
मूर्खचिह्नानि षडिति गर्वो दुर्वचनं मुखे।  
विरोधी विषवादी च कृत्याकृत्यं न मन्यते॥ 2 ॥  
मूर्खो हि जल्पतां पुंसां श्रुत्वा वाचः शुभाशुभाः।  
अशुभं वाक्यमादत्ते (19)पुरीषमिव शूकरः॥ 3 ॥  


[^19]: विष्ठा.
 
उपदेशो हि मूर्खाणां प्रकोपाय न शान्तये।  
पयःपानं भुजंगानां केवलं विषवर्धनम्॥ 4 ॥  
वरं पर्वतदुर्गेषु भ्रान्तं वनचरैः सह।  
मूर्खजनसम्पर्कः (1)सुरेन्द्रभवनेष्वपि॥ 5 ॥  


[^1]: सुरेन्द्राणां भवनेषु. स्वर्गादिलोकेष्वपीति भावः.
 
मूर्खोऽपि मूर्खं दृष्ट्वा च चन्दनादपि शीतलः।  
यदि पश्यति विद्वांसं मन्यते पितृघातकम्॥ 6 ॥  
अन्तःसारविहीनस्य सहायः किं करिष्यति।  
मलयेऽपि स्थितो वेणुर्वेणुरेव न चन्दनः॥ 7 ॥  
यस्य नास्ति विवेकस्तु केवलं यो बहुश्रुतः।  
न स जानाति शास्त्रार्थान्दर्वी पाकरसानिव॥ 8 ॥  
रूपयौवनसम्पन्ना विशालकुलसंभवाः।  
विद्याहीना न शोभन्ते निर्गन्धाः किंशुका इव॥ 9 ॥  
विद्याविधिविहीनेन किं कुलीनेन देहिनाम्।  
अकुलीनोऽपि यो विद्वान्दैवतैरपि पूज्यते॥ 10 ॥  
मदोपशमनं शास्त्रं खलानां कुरुते मदम्।  
चक्षुः-प्रकाशकं तेज उलूकानामिवान्धताम्॥ 11 ॥  
ज्ञानविद्याविहीनस्य विद्याजालं निरर्थकम्।  
कण्ठसूत्रं विना नारी अनेकाभरणैर्युता॥ 12 ॥  
मूर्खः स्वल्पव्ययत्रासात्सर्वनाशं करोति हि।  
कः सुधीः सन्त्यजेद्भाण्डं (2)शुल्कस्यैवातिसाध्वसात्॥ 13 ॥  


[^2]: नेतव्यानेतव्यवस्तुसम्बन्धी राजग्राह्यो भागः.
 
माता शत्रुः पिता वैरी येन बालो न पाठितः।  
न शोभते सभामध्ये हंसमध्ये बको यथा॥ 14 ॥  
पुस्तकेषु च नाधीतं नाधीतं गुरुसंनिधौ।  
न शोभते सभामध्ये हंसमध्ये बको यथा॥ 15 ॥  
विद्यया शस्यते लोके पूज्यते चोत्तमैः सदा।  
विद्याहीनो नरः प्राज्ञः सभायां नैव शोभते॥ 16 ॥  
शोभते विदुषां मध्ये नैव निर्गुणमानसः।  
अन्तरे तमसां दीपः शोभते नार्कतेजसाम्॥ 17 ॥  
बोद्धारो मत्सरग्रस्ताः प्रभवः स्मयदूषिताः।  
अबोधोपहताश्चान्ये जीर्णभङ्गे सुभाषितम्॥ 18 ॥  
पदद्वयस्य संधानं कर्तुमप्रतिभाः खलाः।  
तथापि परकाव्येषु दुष्करेष्वप्यसंभ्रमाः॥ 19 ॥  
क्व दोषोऽत्र मया लभ्य इति संचिन्त्य चेतसा।  
खलः काव्येषु साधूनां श्रवणाय प्रवर्तते॥ 20 ॥  
उपपत्तिभिरम्लाना नोपदेशैः कदर्थिताः।  
स्वसम्वेदनसम्वेद्यसाराः सहृदयोक्तयः॥ 21 ॥  
केषाञ्चिद्वाचि शुकवत्परेषां हृदि मूकवत्।  
कस्याप्या हृदयाद्वक्त्रे वल्गु वल्गन्ति सूक्तयः॥ 22 ॥  
बहूनि नरशीर्षाणि लोमशानि बृहन्ति च।  
ग्रीवासु प्रतिबद्धानि किं चित्तेषु सकर्णकम्॥ 23 ॥  
कवीनां महतां सूक्तैर्गूढार्थान्तरसूचिभिः।  
विध्यमानश्रुतेर्माभूद्दुर्जनस्य कथं व्यथा॥ 24 ॥  
अज्ञः सुखमाराध्यः सुखतरमाराध्ये विशेषज्ञः।  
ज्ञानलवदुर्विदग्धं(3) ब्रह्मापि नरं न (4)रञ्जयति॥ 25 ॥  


[^3]: विकृतिभावं गतम्.


[^4]: रञ्जयितुमसमर्थो भवति.
 
गुणिगणगणनारम्भे न पतति कठिनी(1) सुसंभ्रमाद्यस्य।  
तेनाम्बा यदि (2)सुतिनी वद वन्ध्या कीदृशी भवति॥ 26 ॥  


[^1]: कनिष्ठिकाङ्गुलिः.


[^2]: पुत्रिणी.
 
निर्गुण इति मृत इति च द्वावेकार्थाभिधायिनौ विद्धि।  
पश्य धनुर्गुणशून्यं निर्जीवं यदिह शंसन्ति॥ 27 ॥  
अन्तर्भूतो निवसति (3)जडे जडः(4) शिशिरमहसि हरिण इव।  
अजडे शशीव तपने स तु प्रविष्टोऽपि निःसरति॥ 28 ॥  


[^3]: मूर्खे; [पक्षे] जलरूपत्वात्.


[^4]: मूर्खः; [पक्षे] पशुत्वात्.
 
जीवित इव कण्ठगते सूक्ते दुःखासिका कवेस्तावत्।  
नयनविकासविधायी सचेतनाभ्यागमो यावत्॥ 29 ॥  
साहित्यसङ्गीतकलाविहीनः साक्षात्पशुः पुच्छविषाणहीनः।(5)  
तृणं न खादन्नपि जीवमानस्तद्भागधेयं(6) परमं पशूनाम्॥ 30 ॥  


[^5]: शृङ्गम्.


[^6]: दैवम्.
 
जडेषु जातप्रतिभाभिमानाः खलाः कवीन्द्रोक्तिषु के वराकाः।  
प्राप्ताग्निनिर्वापणगर्वमम्बु रत्नाङ्कुरज्योतिषि किं करोति॥ 31 ॥  
येषां न विद्या न तपो न दानं ज्ञानं न शीलं न गुणो न धर्मः।  
ते मृत्युलोके भुवि भारभूता मनुष्यरूपेण मृगाश्चरन्ति॥ 32 ॥  
मुक्ताफलैः किं मृगपक्षिणां च मृष्टान्नपानं किमु गर्दभानाम्।  
अन्धस्य दीपो बधिरस्य गीतं मूर्खस्य किं धर्मकथाप्रसङ्गः॥ 33 ॥  
अज्ञातपाण्डित्यरहस्यमुद्रा ये काव्यमार्गे दधतेऽभिमानम्।  
ते गारुडीयाननधीत्य मन्त्रान्हालाहलास्वादनमारभन्ते॥ 34 ॥  
अवद्यज(7)म्बालगवेषणाय कृतोद्यमानां खलसैरिभाणाम्।  
कवीन्द्रवाङ्निर्जरनिर्झरिण्यां सञ्जायते व्यर्थमनोरथत्वम्॥ 35 ॥  


[^7]: कर्दमः.
 
वरं दरिद्रः श्रुतिशास्त्रपारगो न चापि मूर्खो बहुरत्नसंयुतः।  
सुलोचना जीर्णपटापि शोभते न नेत्रहीना कनकैरलङ्कृता॥ 36 ॥  
व्यालाश्च राहुश्च सुधाप्रसादाज्जिह्वाशिरोनिग्रहमुग्रमापुः।  
इतीव भीताः पिशुना भवन्ति पराङ्भुखाः काव्यरसामृतेषु॥ 37 ॥  
सरस्वतीमातुरभूच्चिरं न यः कवित्वपाण्डित्यघनस्तनन्धयः।  
कथं स सर्वाङ्गमनाप्तसौष्ठवो दिनाद्दिनं प्रौढिविशेषमश्नुते॥ 38 ॥  
वितीर्णशिक्षा इव हृत्पदस्थसरस्वतीवाहनराजहंसैः।  
ये क्षीरनीरप्रविभागदक्षा विवेकिनस्ते कवयो जयन्ति॥ 39 ॥  
काव्यामृतं दुर्जनराहुनीतं प्राप्यं भवेन्नो सुमनोजनस्य।  
सच्चक्रमव्याजविराजमानतैक्ष्ण्यप्रकर्षं यदि नाम न स्यात्॥ 40 ॥  
विना न साहित्यविदापरत्र गुणः कथञ्चित्प्रथते कवीनाम्।  
आलम्बते तत्क्षणमम्भसीव विस्तारमन्यत्र न तैलबिन्दुः॥ 41 ॥  
अत्यर्थवक्रत्वमनर्थकं या शून्या तु सर्वान्यगुणैर्व्यनक्ति।  
अस्पृश्यतादूषितया तया किं तुच्छश्वपुच्छच्छटयेव वाचा॥ 42 ॥  
नीचस्तनोत्वश्रु नितान्तकार्ष्ण्यं पुष्णातु साधर्म्यभृदञ्जनेन।  
विना तु जायेत कथं तदीयक्षोदेन सारस्वतदृक्प्रसादः॥ 43 ॥  
विविनक्ति न (1)बुद्धिदुर्विधः स्वयमेव स्वहितं (2)पृथग्जनः।  
यदुदीरितमप्यदः परैर्न विजानाति तदद्भुतं महत्॥ 44 ॥  


[^1]: बुद्धिशून्यः.


[^2]: पामरजनः.
 
विदुरे(3)ष्यदपायमात्मना परतः श्रद्धधतेऽथ वा बुधाः।  
न परोपहितं न च स्वतः (4)प्रमिमीतेऽनुभवादृतेऽल्पधीः॥ 45 ॥  


[^3]: आगामिनम्.


[^4]: जानाति.
 
अथ (5)वाभिनिविष्टबुद्धिषु व्रजति व्यर्थकतां सुभाषितम्।  
रविरागिषु शीतरोचिषः(6) करजालं कमलाकरेष्विव॥ 46 ॥  


[^5]: दुराग्रहग्रस्तचित्तेषु.


[^6]: शीतभानोः.
 
कतिचिदुद्धतनिर्भरमत्सराः कतिचिदात्मवचःस्तुतिशालिनः।  
अहह केऽपि निरक्षरकुक्षयस्तदिह संप्रति कं प्रति मे श्रमः॥ 48 ॥  
ये के विचित्ररसशालिषु सत्कवीनां सूक्तेषु कर्णपथगामिषु नाद्रियन्ते।  
ते मालतीपरिमलेष्वपि कन्दलत्सु नासापुटं करतलेन पिदध्युरेव॥ 49 ॥  
मद्वाणि मा कुरु विषादमनादरेण मात्सर्यमग्नमनसां सहसा खलानाम्।  
काव्यारविन्दमकरन्दमधुव्रतानामास्येषु धास्यसितमां कियतो विलासान्॥ 50 ॥  
चेतःप्रसादजननं विबुधोत्तमानामानन्दि सर्वरसयुक्तमतिप्रसन्नम्।  
काव्यं खलस्य न करोति हृदि प्रतिष्ठां पीयूषपानमिव वक्त्रविवर्ति राहोः॥ 51 ॥  
बद्धा यदर्पणरसेन विमर्दपूर्वमर्थान्कथं झटिति तान्प्रकृतान्न दद्युः।  
चौरा इवातिमृदवो महतां कवीनामर्थान्तराण्यपि हठाद्वितरन्ति शब्दाः॥ 52 ॥  
अर्थोऽस्ति चेन्न पदशुद्धिरथास्ति सापि नो रीतिरस्ति यदि सा घटना कुतस्त्या।  
साप्यस्ति चेन्न नववक्रगतिस्तदेतद्व्यर्थं विना रसमहो गहनं कवित्वम्॥ 53 ॥  
श्लाघ्यैव वक्रिमगतिर्घनदार्ढ्यबन्धोस्तस्याः कविप्रवरसूक्तिधनुर्लतायाः।  
कर्णान्तिकप्रणयभाजि गुणे यदीये चेतांसि मत्सरवतां झटिति त्रुटन्ति॥ 54 ॥  
अरण्यरुदितं कृतं (8)शवशरीरमु(9)द्वर्तितं (10)स्थलेऽब्जमवरोपितं सुचिरमूषरे वर्षितम्।  
श्वपुच्छमवनामितं(11) बधिरकर्णजापः(12) कृतो धृतोऽन्धमुखदर्पणो यदबुधो जनः सेवितः॥ 55 ॥  


[^8]: प्रेतशरीरम्.


[^9]: उद्वर्तनं यवगोधूमादिचूर्णेन मलापकर्षणं तेन सुगन्धितम्.


[^10]: निर्जलप्रदेशे.
 
[^11]: ऋजुतासम्पादनाय नम्रीकृतम्.

[^12]: कर्णमन्त्रः.

(13)प्रसह्य मणिमुद्धरेन्मकरवक्त्रदम्ष्ट्राङ्कुरात्समुद्रमपि संतरेत्प्रचलदूर्मिमालाकुलम्।  
भुजङ्गमपि कोपितं शिरसि पुष्पवद्धारयेन्न तु (1)प्रतिनिविष्टमूर्खजनचित्तमाराधयेत्॥ 56 ॥  
  
[^13]: बलात्कारं कृत्वा.

[^1]: ज्ञानलेशशून्यत्वेन विपरीतार्थग्राही.

लभेत सिक(2)तासु तैलमपि यत्नतः पीडयन्पिबेच्च (3)मृगतृष्णिकासु सलिलं पिपासार्दितः।  
कदाचिदपि पर्यटञ्छशविषा(4)णमासादयेन्न तु प्रतिनिविष्टमूर्खजनचित्तमाराधयेत्॥ 57 ॥  
  
[^2]: वालुकासु.

[^3]: मरीचिकासु.

[^4]: शृङ्गम्.

यदा किंञ्चिज्ज्ञोऽहं द्विप(5) इव मदान्धः समभवं तदा सर्वज्ञोऽस्मीत्यभवद(6)वलिप्तं मम मनः।  
यदा किञ्चित्किञ्चिद्बुधजनसकाशादवगतं तदा मूर्खोऽस्मीति ज्वर इव मदो मे व्यपगतः॥ 58 ॥  
  
[^5]: गजः.

[^6]: सगर्वम्.

शिरः शार्वं(7) स्वर्गात्पशुपतिशिरस्तः(8) क्षितिधरं महीध्रादुत्तुङ्गादवनिमवनेश्चापि जलधिम्।  
अधोऽधो गङ्गेयं पदमुपगता स्तोकमधुना विवेकभ्रष्टानां भवति विनिपातः शतमुखः॥ 59 ॥  
  
[^7]: शर्वसंबन्धि.

[^8]: मस्तकात्.

परश्लोकान्स्तोकाननुदिवसमभ्यस्य ननु ये चतुष्पादीं कुर्युर्बहव इह ते सन्ति कवयः।  
अविच्छिन्नोद्गच्छज्जलधिलहरीरीति सुहृदः सुहृद्या वैशद्यं दधति किल केषांचन गिरः॥ 60 ॥  
वितरति(9) गुरुः प्राज्ञे विद्यां यथैव तथा (10)जडे न तु खलु तयोर्ज्ञाने शक्तिं करोत्युपहन्ति(11) वा।  
भवति च पुनर्भूयान्भे(12)दः फलं प्रति तद्यथा प्रभवति शुचिर्बिम्ब(13)ग्राहे मणिर्न (14)मृदां चयः॥ 61 ॥  
  
[^9]: ददाति.

[^10]: मूर्खे.

[^11]: नाशयति.

[^12]: महान्.

[^13]: बिम्बग्रहणे.

[^14]: मृत्पिण्डः.

अविनयभुवामज्ञानानां शमाय भवन्नपि प्रकृतिकुटिलाद्विद्याभ्यासः खलत्वविवृद्धये।  
फणिभयभृतामस्तूच्छेदक्षमस्तमसामसौ विषधरफणारत्नालोको भयं तु भृशायते॥ 62 ॥  
व्यासादीन्क(15)विपुङ्गवाननु(16)चितैर्वाक्यैः सलीलं सहन्नुच्चैर्जल्प निमील्य लोचनयुगं श्लोकान्सगर्वं पठ।  
काव्यं धिक्कुरु यत्परैर्विरचितं स्पर्धस्व सार्धं बुधैर्यद्यभ्यर्थयसे श्रुतेन रहितः पाण्डित्यमाप्तुं बलात्॥ 63 ॥  
  
[^15]: कविश्रेष्ठान्.

[^16]: अयोग्यैः.

ये संसत्सु विवादिनः परयशःशूलेन शल्याकुलाः कुर्वन्ति स्वगुणस्तवेन गुणिनां यत्नाद्गुणाच्छादनम्।  
तेषां रोषकषायितोदरदृशां(17) कोपोष्णनिःश्वासिनां दीप्ता रत्नशिखेव (18)कृष्णकणिनां विद्या जनोद्वेजिनी(19)॥ 64 ॥  
  
[^17]: रोषेण कषायितं ताम्रमुदरं गर्भो यस्या एवंविधा दृग्वेषाम्.

[^18]: कृष्णसर्पाणाम्.

[^19]: त्रासदात्री.

(20)ग्रीवास्तम्भभृतः (21)परोन्नतिकथामात्रे शिरःशूलिनः सोद्वेगभ्रमणप्रलापविपुलक्षोभाभिभूतस्थितेः।  
अन्तर्द्वेषविषप्रवेशविषमक्रोधोष्णनिःश्वासिनः कष्टा नूनमपण्डितस्य(22) (23)विकृतिर्भी(24)मज्वरारम्भभूः॥ 65 ॥  
  
[^20]: ग्रीवास्तम्भं धारयतः.

[^21]: परोत्कर्षः.

[^22]: मूर्खस्य.

[^23]: विकारः.

[^24]: दारुणज्वरारम्भकभूमिः.

मूर्खत्वं सुलभं भजस्व कुमते मूर्खस्य चाष्टौ गुणा निश्चिन्तो बहुभोजनोऽतिमुखरो रात्रिं दिवा स्वप्नभाक्।  
कार्याकार्यविचारणान्धबधिरो मानापमाने समः प्राये(1)णामयवर्जितो दृढवपुर्मूर्खः सुखं जीवति॥ 66 ॥  
  
[^1]: रोगवर्जितः.

(2)व्याल बालमृणा(3)लतन्तुभिरसौ रोद्धुं समुज्जृम्भते छेत्तुं (4)वज्रमणीञ्शिरीषकुसुमप्रान्तेन (5)संनह्यते।  
माधुर्यं मधुबिन्दुना रचयितुं क्षाराम्बुधेरीहते(6) नेतुं वाञ्छति यः खलान्पथि सतां सूक्तैः (7)सुधास्यन्दिभिः॥ 67 ॥  
  
[^2]: सर्पम्.

[^3]: बिसम्.

[^4]: हीरकादीन्.

[^5]: सन्नद्धो भवति.

[^6]: इच्छति.

[^7]: अमृतस्राविभिः.

शक्यो वारयितुं जलेन हुतभुक्छत्रेण सूर्यातपो नागेन्द्रो निशिता(8)ङ्कुशेन समदो दण्डेन गोगर्दभौ।  
व्याधिर्भेषजसङ्ग्रहैश्च विविधैर्मन्त्रप्रयोगैर्विषं सर्वस्यौषधमस्ति शास्त्रविहितं मूर्खस्य नास्त्यौषधम्॥ 68 ॥  
  
[^8]: तीक्ष्ण.

तोयं निर्मथितं घृताय मधुने निष्पीडितः प्रस्तरः पानार्थं मृगतृष्णिकोर्मितरला भूमिः समालोकिता।  
दुग्धा सेयमचेतनेन जरती दुग्धाशया सूकरी कष्टं यत्खलु दीर्घया धनतृषा नीचो जनः सेवितः॥ 69 ॥  
काव्ये भव्यतमेऽपि विज्ञनिवहैरास्वाद्यमाने मुहुर्दोषान्वेषणमेव मत्सरजुषां नैसर्गिको दुर्ग्रहः।  
कासारेऽपि विकासिपङ्कजचये खेलन्मराले पुनः क्रौञ्चश्चञ्चुपुटेन कुञ्चितवपुः शम्बूकमन्वेषते॥ 70 ॥  
विद्ये हृद्यतरासि किं नु कृपणासम्भावनैर्लज्जसे सन्त्यन्ये तव तोषणाहितधियो धन्या वदान्या भुवि।  
कान्तानां कुचकुम्भकौशलरुचां नो हानिरेतावता षण्ठानां हृदयेऽपि यत्प्रणयते नानङ्गरागोदयः॥ 71 ॥  
मीमांसा पठिता न यैरुपनिषन्नैव श्रुता तत्त्वतः श्रीमच्छङ्करभाष्यतो भगवती गीताप्यधीता न यैः।  
सिद्धान्तापगतं शिरोमणिमतं ज्ञात्वापि किंचित्ततो भट्टाचार्यपदं गताः कथमहो लज्जां लभन्ते न ते॥ 72 ॥  
पेटीचीवरपट्टवस्त्रपटलश्वेतातपत्रच्छटाशाटीहारकघोटकस्फुटघटाटोपाय तुभ्यं नमः।  
येनानक्षरकुक्षयोऽपि जगतः कुर्वन्ति सर्वज्ञताभ्रान्तिं येन विना तु हास्यपदवीं सन्तोऽपि कष्टं गताः॥ 73 ॥  
साकूतं निजसंविदेकविषयं तत्त्वं सचेता ब्रुवन्नग्रे नूनमबोधमोहितधियां हास्यत्वमायास्यति।  
तद्युक्तं विदुषो जनस्य जडवज्जोषं तु नामासितुं जात्यन्धं प्रतिरूपवर्णनविधौ कोऽयं वृथैवोद्यमः॥ 74 ॥  
ये तावत्स्वगुणोपबृंहितधियस्तेषामरण्यं जगद्येऽप्येते कृतमत्सराः परगुणं स्वप्नेऽपि नेच्छन्ति ये।  
अन्येषामनुरागिणां क्वचिदपि स्निग्धं मनो निर्वृतावित्थं यान्तु तपोवनानि महतां सूक्तानि मन्येऽधुना॥ 75 ॥  
यातास्ते रससारसङ्ग्रहविधिं निष्पीड्य निष्पीड्यये वाक्तत्वेक्षुलतां पुरा कतिपये तत्त्वस्पृशश्चक्रिरे।  
जायन्तेऽद्य यथायथं तु कवयस्ते तत्र संतन्वते येऽनुप्रासकठोरचित्रयमकश्लेषादिशल्कोच्चयम्॥ 76 ॥  
(1)प्रादुष्यात्पण्डितानां (2)कविवचसि कथं प्रत्ननूत्नत्वचिन्ता विद्येरन्य(3)वद्यान्यभिजहति तथा गृह्णते स्युर्गुणाश्चेत्।  
अन्यस्त्वन्यप्रमाणः परमवतनुते छिद्यते तावता किं नायं रत्नस्य दोषो दृषदिति यदिदं क्षिप्रमन्धाः क्षिपन्ति॥ 77 ॥  
  
[^1]: प्रादुर्भवेत्.

[^2]: काव्ये.

[^3]: दोषाः.

## कुपण्डितनिन्दा  
  
नाध्यापयिष्यन्नि(4)गमाञ्श्रमेणोपाध्यायलोका यदि शिष्यवर्गान्।  
निर्वेदवादं किल निर्वितानमुर्वीतलं हन्त तदाभविष्यत्॥ 1 ॥  
  
[^4]: वेदान्.

## छान्दसप्रशंसा  
  
आः कष्टमप्रहृष्टाः शिष्टा अपि वित्तचापलाविष्टाः।  
अध्यापयन्ति वेदानादाय चिराय मासि मासि (5)भृतिम्॥ 1 ॥  
  
[^5]: वेतनम्.

## छान्दसनिन्दा  
  
वैयाकरणकिरा(6)तादपशब्दमृगाः क्व यान्ति (7)संत्रस्ताः।  
(8)ज्योतिर्नट(9)गा(10)यकभिष(11)गाननग(12)ह्वराणि यदि न स्युः॥ 1 ॥  
  
[^6]: भिल्लः.

[^7]: भीताः.

[^8]: गणकाः.

[^9]: नाट्यकाराः.

[^10]: जाराः.

[^11]: वैद्याः.

[^12]: गुहाः.

यद्यपि बहु नाधीषे तथापि पठ पुत्र व्याकरणम्।  
स्वजनः श्वजनो मा भूत्सकलं शकलं सकृच्छकृत्(13)॥ 2 ॥  
  
[^13]: विष्ठा.

कृतदुरितनिराकरणं व्याकरणं चतुरधीरधीयानः।  
बुधगणगणनावसरे कनिष्ठिकायां परं जयति॥ 3 ॥  
(14)सूत्रं (15)पाणिनिबद्धं (16)कलयन्पुरुषः (17)समुद्वहति (18)सुदृशम्।  
(19)वर्णादीनां धर्मान्बुद्ध्वा(20) विधिव(21)त्प्रयु(22)ङ्क्तेऽसौ॥ 4 ॥  
  
[^14]: व्याकरणसूत्रम्; [पक्षे] कङ्कणम्.

[^15]: पाणिनिना बद्धं चरितम्; [पक्षे] पाणौ हस्ते निबद्धम्. विवाहकाले सूत्रनिर्मिते कङ्कणे वधूवरयोर्हस्तयोर्बध्नन्तीति प्रसिद्धिः.

[^16]: अर्थज्ञानपूर्वकं विचारयन्; [पक्षे] धारयन्.

[^17]: सम्यग्धारयति; [पक्षे] सम्यगुद्वहति. पाणिग्रहणपूर्वकं स्वीकरोतीत्यर्थः.

[^18]: शोभनां दृष्टिम्. शुद्धाशुद्धविवेचनशक्तिमित्यर्थः; [पक्षे] शोभना दृग्यस्या एतादृशीं स्त्रियम्.

[^19]: अकारप्रभृतिवर्णादीनाम्; [पक्षे] ब्राह्मणवर्णादीनाम्.

[^20]: ज्ञात्वा.

[^21]: यथाशास्त्रम्.

[^22]: प्रयोगं करोति; [पक्षे] योजयति.

(23)पातं जले विष्णुपद(24)पदापगायाः (1)पातञ्जले चापि (2)नयेऽव(3)गाहम्।  
(4)आचक्षते शुद्धिदमा(5) प्रसूतेरा(6) च क्षते रागमधोक्षजे च॥ 5 ॥  
  
[^23]: पतनम्.

[^24]: गङ्गायाः.

[^1]: पतञ्जलिनिर्मिते.

[^2]: व्याकरणशास्त्रे.

[^3]: मज्जनम्; [पक्षे] अभ्यासम्.

[^4]: वदन्ति.

[^5]: जननादारभ्य.

[^6]: मरणान्तं च.

नृणामन(7)भ्यस्तफणाभृदीशगिरां (8)दुरापा (9)बुधराजगोष्ठी।  
(10)अबुद्धचापश्रुतिपद्धतीनां युद्धक्षमेवोद्धृतयोद्धृसार्था॥ 6 ॥  
  
[^7]: अनधीतमहाभाष्याणाम्.

[^8]: दुष्प्रापा.

[^9]: पण्डितराजसभा.

[^10]: अज्ञातधनुर्वेदमार्गाणाम्.

नाङ्गीकृतव्याकरणौषधानामपाटवं वाचि सुगाढमास्ते।  
कस्मिंश्चिदुक्ते तु पदे कथञ्चित्स्वैरं वपुः स्विद्यति वेपते(11)च॥ 7 ॥  
  
[^11]: कम्पते.

(12)शब्दशास्त्र(13)मनधीत्य यः पुमान्वक्तुमिच्छति वचः सभान्तरे।  
बन्द्धुमिच्छति वने मदोत्कटं हस्तिनं (14)कमलनालतन्तुना॥ 8 ॥  
  
[^12]: व्याकरणम्.

[^13]: अध्ययनमकृत्वा.

[^14]: बिसतन्तुना.

## वैयाकरणप्रशंसा  
  
टिड्ढाणञ्द्वयसच्चुटूङसिङसोस्तिप्तस्झिसिप्थस्थमिब्वस्मस्ता हशिचष्टुनाष्टुरतइञ्शश्छोऽट्यचोऽन्त्यादिटि।  
लोपोव्योर्वलिवृद्धिरेचियचिभंदाधाघ्वदाप्छेचटेरित्य(15)ब्दानखिलान्न(16)यन्ति कतिचिच्छब्दान्पठन्तः (17)कटून्॥ 1 ॥  
  
[^15]: वर्षाणि.

[^16]: यापयन्ति.

[^17]: कर्णकठोरान्.

सूत्रैः पाणिनिनिर्मितैर्बहुतरैर्निष्पाद्य शब्दावलिं वैकुण्ठ(18)स्तवमक्षमा रचयितुं मिथ्याश्रमाः शाब्दिकाः।  
पक्वान्नं विविधं (19)श्रमेण विविधापूपाग्र्यसूपान्वितं मन्दाग्नीन(20)नुरुन्धते मितबलानाघ्रातुमप्यक्षमान्॥ 2 ॥  
  
[^18]: विष्णुस्तवम्.

[^19]: कृत्वेति शेषः.

[^20]: अनुकुर्वन्ति.

कुप्वो (वर्ग) क (वर्ग)पौ च शेषोध्यसखिससजुषोरुर्विरामोऽवसानं शश्छोऽटीत्यादिशब्दैः सदसि यदि (21)शठाः शाब्दिकाः पण्डिताः स्युः।  
तेषां को वापराधः कथयत सततं ये पठन्तीह थोन्त(22)त्ताथय्याथय्यथय्याधिगधिगधिगधिगधिक्थय्यथय्येति शब्दान्॥ 3 ॥  
  
[^21]: धूर्ताः.

[^22]: गायकानां तालशब्दानुकरणमेतत्.

## वैयाकरणनिन्दा  
  
अद्भुतस्त(23)र्कपाथोधिरगाधो यस्य वर्धकः।  
अक्षपादो(24)ऽतमः(25)स्पृष्टस्त्वकलङ्कः (26)कलानिधिः॥ 1 ॥  
  
[^23]: तर्कसमुद्रः.

[^24]: गौतमः; [पक्षे] क्षपां ददातीति क्षपादः स न भवतीति तथाविधः. चन्द्र इत्यर्थः.

[^25]: अज्ञानेन; [पक्षे] राहुणा.

[^26]: कलानां निधिः; [पक्षे] चन्द्रः.

अपरीक्षितलक्षणप्रमाणै(27)रपरामृष्टपदार्थसार्थतत्त्वैः।  
अवशीकृतजैत्रयुक्ति(28)जालैरलमेतैरनधीततर्कविद्यैः॥ 2 ॥  
  
[^27]: अज्ञातपदार्थसमूहतत्त्वैः.

[^28]: जययुक्ति.

(1)मोहं (2)रुणद्धि विमलीकुरुते च बुद्धिं सूते(3) च संस्कृतपदव्यवहारशक्तिम्।  
शास्त्रान्तराभ्यसनयोग्यतयां (4)युनक्ति तर्कश्रमो न तनुते किमिहोपकारम्॥ 3 ॥  
  
[^1]: अज्ञानम्.

[^2]: रोधयति. नाशयतीत्यर्थः.

[^3]: उत्पादयति.

[^4]: योजयति.

ज्ञानाब्धिर(5)क्षिचरणः (6)कणभक्षकश्च श्रीपक्षिलोऽप्युदयनः स च वर्धमानः।  
गङ्गेश्वरः शशधरो बहवश्च नव्या ग्रन्थैर्व्यरुन्धत इमे (7)हृदयान्धकारम्॥ 4 ॥  
  
[^5]: गौतमः.

[^6]: कणादः.

[^7]: बुद्धेरज्ञानम्.

प्रायः काव्यैर्गमितवयसः पाणिनीयाम्बुराशेः सारज्ञस्याप्य(8)परिकलितन्यायशास्त्रस्य पुंसः।  
वादारम्भे वदितुमनसो वाक्यमेकं सभायां (9)प्रह्वा जिह्वा भवति कियतीं पश्य कष्टामवस्थाम्॥ 5 ॥  
  
[^8]: अनभ्यस्त.

[^9]: वक्रा.

## नैयायिकप्रशंसा  
  
परामृशन्तो लिङ्गानि व्यलभिचारविचारकाः।  
तार्किका यदि विद्वांसो विटैः किमपराघ्यते॥ 1 ॥  
गुरोर्गिरः पञ्च दिनान्यधीत्य वेदान्तशास्त्राणि दिनत्रयं च।  
अमी समाघ्रातवितर्कवादाः समागताः कुक्कुटपादमिश्राः॥ 2 ॥  
कर्कशतर्कविचारव्यग्रः किं वेत्ति काव्यहृदयानि।  
ग्राम्य इव कृषिविलग्नश्चञ्चलनयनावचोरहस्यानि॥ 3 ॥  
नैयायिकानां मलिनाम्बराणां जनुर्गतं रासभचिन्तयैव।  
तथापि वेश्यास्तनसन्निवेशस्तोतुः कवेः कोऽपि विशेष एव॥ 4 ॥  
न जिघ्रत्याम्नायं(10) स्पृशति न (11)तदङ्गान्यपि सकृत्पुराणं नादत्ते न गणयति किं च स्मृतिगणम्।  
पठञ्शुष्कं(12) तर्कं परपरिभवार्थोक्तिभिरसौ नयत्यायुः सर्वं निहतपरलोकार्थयतनः॥ 5 ॥  
  
[^10]: वेदम्.

[^11]: वेदाङ्गानि.

[^12]: नीरसम्.

प्रयत्नैरस्तोकैः(13) परिचितकुतर्कप्रकरणाः परं वाचोवश्यान्कतिपयपदौघान्विदधतः।  
सभायां वाचाटाः श्रुतिकटु रटन्तो घटपटान्न लज्जन्ते (14)मन्दाः स्वयमपि तु जिह्रेति(15) विबुधः॥ 6 ॥  
  
[^13]: बहुभिः.

[^14]: मूर्खाः.

[^15]: लज्जां प्राप्नोति.

(16)कर्मब्रह्मविचारणा विजहतो भोगापवर्गप्रदां घोषं कञ्चन कण्ठशोषफलकं कुर्वन्त्यमी तार्किकाः।  
प्रत्यक्षं न पुनाति नापहरते पापानि पीलुच्छटा(17)व्याप्तिर्नावति नैव पात्यनुमितिर्नो पक्षता रक्षति॥ 7 ॥  
  
[^16]: कर्मचिन्तनं ब्रह्मचिन्तनं च.

[^17]: परमाणुसमुदायः.

हेतुः कोऽपि विशिष्टधी(18)रनुमितौ न (19)ज्ञानयुग्मं (20)मरुत्त्वाचो नेति च मोघवादमुखरा(21) नैयायिकाश्चेद्बुधाः।  
मेषस्याण्डमियत्पलं (1)बलिभुजो दन्ताः कियन्तस्तथेत्येवं संततचिन्तनैः श्रमजुषो न स्यु- कथं पण्डिताः॥ 8 ॥  
  
[^18]: व्याप्तिविशिष्टपक्षधर्मताज्ञानविशिष्टः.

[^19]: पूर्वोक्तगतांशद्वयम्.

[^20]: त्वगिन्द्रियप्रत्यक्षः.

[^21]: जल्पाकाः.

[^1]: काकाः.

साधु व्याकरणं हिताय विशदं काव्यं पिकीगीतवन्मीमांसा श्रुतितत्परा तदनुगं सांख्य सपातञ्जलम्।  
त्वं तु न्याय विशुद्धवैदिकविधिव्याकोपबौद्धागमव्याघाताय निगूढतर्कगहन क्वामोदमाधास्यसि॥ 9 ॥  
हे हे मित्र जिता मयातिबलिनो विप्रा धनं चार्जितं शेषेभ्यः शरयन्त्रदानमपि सत्संपादितं भूरिशः।  
ग्रन्थाश्चापि कृताः सुतर्कघटकाः शास्त्राणि सन्दूष्य वै सोऽहं तर्कविभूषणोऽत्र गहने धात्रा शृगालः कृतः॥ 10 ॥  
## नैयायिकनिन्दा  
  
भगवदनभ्युपगमनं दैवतचैतन्यनिह्न(2)वश्चैषाम्।  
कर्मश्रद्धावर्धकतत्प्राधान्यप्रदर्शनायैव॥ 1 ॥  
  
[^2]: अपलापः.

आगमरूपविचारिण्यधिकरणसहस्रशिक्षितविपक्षे।  
स्वामिनि जैमिनियोगिन्युपरज्यति हृदयमस्मदीयमिदम्॥ 2 ॥  
शबरकुमारिलगुरवो मण्डनभवदेवपार्थ(3)सारथयः।  
अन्ये च विश्वमान्या जयन्ति सन्त्रायमाणतन्त्रास्ते॥ 3 ॥  
  
[^3]: शास्त्रदीपिकाकर्ता पार्थसारथिमिश्रपण्डितः.

नैयायिका वा ननु शाब्दिका वा (4)त्रयीशिरःसु श्रमशालिनो वा।  
(5)वादाहवे बिभ्रति जैमिनीयन्या(6)योपरोधे सति मौनमुद्राम्॥ 4 ॥  
  
[^4]: वेदत्रयी.

[^5]: वादयुद्धे.

[^6]: न्यायरूपे प्रतिबन्धके.

आदौ धर्मे प्रमाणं विविधविधिभिदाशेषतां च प्रयुक्तिं पौर्वापर्याधिकारौ तदनु (7)बहुविधं चातिदेशं तथोहम्।  
बाधं तन्त्रं प्रसङ्गं नयमनयशतैः सम्यगालोचयद्भो भिन्ना मीमांसकेभ्यो विदधति भुवि के सादरं वेदरक्षाम्॥ 5 ॥  
  
[^7]: सामान्यविशेषभेदेन.

## मीमांसकप्रशंसा  
  
ते मीमांसाशास्त्रलोकप्रसिद्धाः सर्वर्षीणां सेहिरे नैव सत्ताम्।  
चैतन्यस्यापह्नवं देवतानां चक्रुर्विश्वं नश्वरं मन्यमानाः॥ 1 ॥  
मीमाम्सकाः कतिचिदत्र मिलन्ति वेदप्रामाण्यसाधनकृतोऽपि न तेऽभिवन्द्याः।  
उद्धोषितोऽप्युपनिषद्भि(8)रशेषशेषी ब्रह्मैव नाभ्युपगतः पुरुषोत्तमो यैः॥ 2 ॥  
  
[^8]: प्रतीतपदार्थैः सहाविचाल्यः.

## मीमांसकनिन्दा  
  
गुरोरधीताखिलवैद्यविद्यः पीयू(9)षपाणिः कुशलः क्रियासु।  
गतत्स्पृहो धैर्यधरः कृपालुः शुद्धोऽधिकारी भिषगीदृशः स्यात्॥ 1 ॥  
  
[^9]: अमृतं पाणौ यस्य सः. अमृतवदवश्यमारोग्यद इत्यर्थः.

रागादिरोगान्सततानुषक्तानशेषकायप्रसृतानशेषान्।  
(1)औत्सुक्यमो(2)हार(3)तिदाञ्जघान योऽपूर्ववैद्याय नमोऽस्तु तस्मै॥ 2 ॥  
  
[^1]: अविचार्यकार्यप्रवृत्तिः.

[^2]: विचाराशक्ति.

[^3]: असन्तोषः.

अन्यानि शास्त्राणि विनोदमात्रं प्राप्तेषु वा तेषु न तैश्च किंचित्।  
चिकित्सितज्योतिषमन्त्रवादाः पदे पदे प्रत्ययमावहन्ति॥ 3 ॥  
माबोधि वैद्यकमथापि महामयेषु प्राप्तेषु यो भिषगिति प्रथितस्तमेव।  
(4)आकारयत्यखिल एव विशेषदर्शी लोकोऽपि तेन भिषगेष न दूषणीयः॥ 4 ॥  
  
[^4]: आह्वयति.

(5)मस्ते दुःसहवेदनाकवलिते मग्ने स्वरेऽन्तर्गलं तप्तायां ज्वरपावकेन च तनौ (6)तान्ते (7)हृषीकव्रजे।  
(8)दूने बन्धुजने कृतप्रलपने धैर्यं विधातुं पुनः कः शक्तः कलितामयप्रशमनो वैद्यात्परो विद्यते॥ 5 ॥  
  
[^5]: मस्तके.

[^6]: म्लाने.

[^7]: इन्द्रियसमूहे.

[^8]: खिन्ने.

भ्रान्ता वेदान्तिनः किं पठथ शठतयाद्यापि चाद्वैतविद्यां पृथ्वीतत्त्वे लुठन्तो विमृशथ सततं कर्कशास्तार्किकाः किम्।  
वेदैर्नानागमैः किं ग्लपयथ हृदयं (9)श्रोत्रियाः श्रोत्र(10)शूलैर्वैद्यं (11)सर्वानवद्यं विचिनुत शरणं प्रणसंप्रीणनाय॥ 6 ॥  
  
[^9]: वेदाध्यायिनः.

[^10]: कर्णकटुभिः.

[^11]: सर्वेषां मध्ये निर्दोषम्.

## वैद्यप्रशंसा  
  
वैद्यराज नमस्तुभ्यं यमराजसहोदर।  
यमस्तु हरति प्राणान्वैद्यः प्राणान्धनानि च॥ 1 ॥  
वैद्यराज नमस्तुभ्यं क्षपिताशेषमानव।  
त्वयि विन्यस्तभारोऽयं कृतान्तः सुखमेधते॥ 2 ॥  
चितां प्रज्वलितां दृष्ट्वा वैद्यो विस्मयमागतः।  
नाहं गतो न मे भ्राता कस्येदं हस्तलाघवम्॥ 3 ॥  
कषायैरुपवासैश्च कृतामुल्लाघतां(12) नृणाम्।  
निजौषधकृतां वैद्यो निवेद्य हरते धनम्॥ 4 ॥  
  
[^12]: नीरोगताम्.

अज्ञातशास्त्रसद्भावा(13)ञ्शस्त्रमात्रपरायणान्।  
त्यजेद्दूराद्भिष(14)क्पाशान्पाशान्वैवस्वतानिव(15)॥ 5 ॥  
  
[^13]: वास्तवानर्थान्.

[^14]: कुत्सिता भिषजो भिषक्पाशास्तान्.

[^15]: यमसम्बन्धिनः.

मिथ्यौषधैर्हन्त मृषाकषायैरसह्यलेह्यैरयथार्थतैलैः।  
वैद्या इमे वञ्चित(16)रुग्णवर्गाः पिच(17)ण्डभाण्डं परिपूरयन्ति॥ 6 ॥  
  
[^16]: रोगिसमूहः.

[^17]: उदरभाण्डम्.

नटोऽपि दद्याद्गणकोऽपि दद्यात्सम्प्रार्थितः पाशुपतोऽपि दद्यात्।  
वैद्यः कथं दास्यति याचमानो यो मर्तुकामादपि हर्तुकामः॥ 7 ॥  
न (18)धातोर्विज्ञानं न च परिचयो वैद्यकनयो न रोगाणां तत्त्वावगतिरपि नो वस्तुगुणधीः।  
तथाप्येते वैद्या इति (1)तरलयन्तो जडजनान(2)सून्मृ(3)त्योर्भृत्या इव (4)वसु हरन्ते (5)गदजुषाम्॥ 8 ॥  
  
[^18]: पारदादेः.

[^1]: भ्रामयन्तः.

[^2]: प्राणान्.

[^3]: यमस्य.

[^4]: द्रव्यम्.

[^5]: रोगिणाम्.

सत्कौणं लोलनेत्रं कुलयुवतिमुखं दृश्यते सानुकम्पै रण्डानामर्धलज्जाञ्चितमधिपुलकं स्पृश्यते पीनमङ्गम्।  
क्लीबानां खाद्यतेऽन्तश्चिरनिहितधनं काष्ठमूलाग्नितोयैः पूर्वा सिद्धा कलानां सकलगुणनिधिर्वैद्यविद्याभिवन्द्या॥ 9 ॥  
## कुवैद्यनिन्दा  
  
चतुरङ्गबलो राजा जगतीं वशमानयेत्।  
अहं पञ्चाङ्गबलवानाकाशं वशमानये॥ 1 ॥  
एकासनस्था जलवायुभक्षा (6)मुमुक्षवस्त्य(7)क्तपरिग्रहाश्च।  
पृच्छन्ति तेऽप्य(8)म्बरचारिचारं दैवज्ञमन्ये किमुतार्थचित्ताः॥ 2 ॥  
  
[^6]: मोक्षेच्छवः.

[^7]: त्यक्तः परिग्रहः कलत्रं यैस्ते.

[^8]: आकाशसञ्चारिग्रहगतिम्.

न दैवं न पित्र्यं च कर्मावसिद्ध्येन्न यत्रास्ति देशे ननु ज्योतिषज्ञः।  
न तारा न चारा नवानां ग्रहाणां न तिथ्यादयो वा यतस्तत्र बुद्धाः॥ 3 ॥  
दूतो न सञ्चरति खे न चलेच्च वार्ता पूर्वं न जल्पितमिदं न च संगमोऽस्ति।  
व्योम्नि स्थितं रविशशिग्रहणं प्रशस्तं जानाति यो द्विजवरः स कथं न विद्वान्॥ 4 ॥  
(9)वृद्धिह्रासौ (10)कुमुदसुहृदः (11)पुष्पवन्तोपरागः(12) शुक्रादीनामुदयविलयावित्यमी सर्वदृष्टाः।  
आविष्कुर्वन्त्यखिलवचनेष्वत्र (13)कुम्भीपुलाकन्यायाज्ज्योतिर्नयगतिविदां निश्चलं मानभावम्॥ 5 ॥  
  
[^9]: क्षयवृद्धी.

[^10]: चन्द्रस्य.

[^11]: सूर्याचन्द्रमसोः.

[^12]: ग्रहणम्.

[^13]: स्थालीपुलाकन्यायेन.

भानोः शीतकरस्य वापि भुजगग्रासे(14) पुरो निश्चिते तीर्थानामटनं जनस्य घटते तापत्रयोच्चाटनम्।  
इष्टे प्रागवदारिते सति धृतेस्तुष्टेश्च लाभो भवेद्दृष्टे तु (15)व्यसनेऽत्र तत्प(16)रिहृतिः कर्तुं जपाद्यैः क्षमा॥ 6 ॥  
  
[^14]: ग्रहणे.

[^15]: दुःखे.

[^16]: परिहारः.



गणयति गगने गणकश्चन्द्रेण समागमं विशाखायाः।  
विविधभुजङ्गक्रीडासक्तां गृहिणीं न जानाति॥ 1 ॥  
गणिकागणकौ समानधर्मौ निजपञ्चाङ्गनिदर्शकावुभौ।  
जनमानसमोहकारिणौ तौ विधिना वित्तहरौ विनिर्मितौ॥ 2 ॥  
असुखमथ सुखं वा कर्मणां (17)पक्तिवेलास्वहह नियतमेते भुञ्जते देहभाजः।  
तदिह पुरत एव प्राह मौहूर्तिकश्चेत्कथय फलममीषामन्ततः किं ततः स्यात्॥ 3 ॥  
  
[^17]: परिपाककालेषु.

विलिखति सदसद्वा जन्मपत्रं जनानां फलति यदि तदानीं दर्शयत्या(1)त्मदाक्ष्यम्।  
न फलति यदि लग्नद्रष्टुरेवाह मोहं हरति धनमिहैवं हन्त दैवज्ञपाशः(2)॥ 4 ॥  
  
[^1]: स्वचातुर्यम्.

[^2]: कुदैवज्ञः.

(3)प्रमोदे खेदे वाप्युपनमति पुंसां विधिवशान्मयैवं प्रागेवाभिहितमिति मिथ्या कथयति।  
जनानिष्टानिष्टाकलनपरिहारैकनिरतानसौ मेषादीनां परिगणनयैव (4)भ्रमयति॥ 5 ॥  
  
[^3]: हर्षे.

[^4]: भ्रमं करोति.

ज्योतिःशास्त्रमहोदधौ बहुतरोत्सर्गापवादात्मभिः कल्लोलैर्निबिडे कणान्कतिपयाँल्लब्ध्वा कृतार्थ इव।  
दीर्घायुःसुतसंपदादिकथनैर्दै(5)वज्ञपाशा इमे गेहं गेहमनुप्रविश्य धनिनां मोहं मुहुः कुर्वते॥ 6 ॥  
  
[^5]: कुदैवज्ञाः.

## कुगणकनिन्दा  
  
पौराणिकानां व्यभिचारदोषो नाशङ्कनीयः कृतिभिः कदाचित्।  
पुराणकर्ता व्यभिचारजातस्तस्यापि पुत्रो व्यभिचारजातः॥ 1 ॥  
## पौराणिकनिन्दा  
  
पुरीषस्य च रोषस्य हिंसायास्तस्करस्य च।  
आद्याक्षराणि सङ्गृह्य वेधाश्चक्रे पुरोहितम्॥ 1 ॥  
## पुरोहितनिन्दा  
  
काकाल्लौल्यं यमात्क्रौर्यं स्थपतेर्दृढघातिताम्।  
आद्याक्षराणि सङ्गृह्य कायस्थः केन निर्मितः॥ 1 ॥  
कायस्थेनोदरस्थेन मातुरामिषशङ्कया।  
अन्त्राणि यन्न भुक्तानि तत्र हेतुरदन्तता॥ 2 ॥  
विना मद्यं विना मांसं परस्वहरणं विना।  
विना परापवादेन दिविरो(6) दिवि रोदिति॥ 3 ॥  
  
[^6]: कायस्थः.

कलमाग्रनिर्गतमषीबिन्दुव्याजेन साञ्जनाश्रुकणा।  
कायस्थलुण्ठ्यमाना रोदिति खिन्नेव राजश्रीः॥ 4 ॥  
## कायस्थनिन्दा  
  
अहो किमपि चित्राणि चरित्राणि महात्मनाम्।  
लक्ष्मीं तृणाय मन्यन्ते (7)तद्भरेण नमन्त्यपि॥ 1 ॥  
  
[^7]: लक्ष्मीभरेण.

नाल्पीयसि निबध्नन्ति पदमुन्नतचेतसः(8)।  
येषां भुवनलाभेऽपि निःसीमानो मनोरथाः॥ 2 ॥  
  
[^8]: उदारचेतसः.

अञ्जलिस्थानि पुष्पाणि वासयन्ति करद्वयम्।  
अहो सुमनसां प्रीतिर्वामदक्षिणयोः समा॥ 3 ॥  
वज्रादपि कठोराणि मृदूनि कुसुमादपि।  
लोकोत्तराणां चेतांसि को हि विज्ञातुमर्हति॥ 4 ॥  
गवादीनां पयोऽन्येद्युः(1) सद्यो वा जायते दधि।  
क्षीरोदधेस्तु नाद्यापि महतां विकृतिः(2) कुतः॥ 5 ॥  
  
[^1]: अन्यस्मिन्दिवसे.

[^2]: विकारः.

गङ्गा पापं शशी तापं दैन्यं कल्पतरुस्तथा।  
पापं तापं च दैन्यं च हन्ति सन्तो महाशयाः॥ 6 ॥  
छायावन्तो गतव्यालाः स्वारोहाः फलदायिनः।  
मार्गद्रुमा महान्तश्च परेषामेव भूतये॥ 7 ॥  
संपदो महतामेव महतामेव चापदः।  
वर्धते क्षीयते चन्द्रो न तु तारागणः क्वचित्॥ 8 ॥  
अपकुर्वन्नपि प्रायः प्राप्नोति महतः फलम्।  
और्वं दहन्तमेवाग्निं संतर्पयति सागरः॥ 9 ॥  
महतां प्रार्थनेनैव विपत्तिरपि शोभते।  
दन्तभङ्गो हि नागानां (3)श्लाघ्यो गिरि(4)विदारणे॥ 10 ॥  
  
[^3]: स्तुत्यः.

[^4]: पर्वतभेदने.

गुणग्रामाविसम्वादि नामापि हि महात्मनाम्।  
यथा सुवर्णश्रीखण्डरत्नाकरसुधाकराः॥ 11 ॥  
वहन्ति शोकशङ्कुं च कुर्वन्ति च यथोचितम्।  
कोऽप्येष महतां हन्त गम्भीर्यानुगुणो गुणः॥ 12 ॥  
नागुणी गुणिनं वेत्ति गुणी गुणिषु मत्सरी।  
गुणी च गुणरागी च विरलः सरलो जनः॥ 13 ॥  
महात्मानोऽनुगृह्णन्ति भजमानान् रिपूनपि।  
सपत्नीः प्रापयन्त्यब्धिं सिन्धवो नगनिम्नगाः॥ 14 ॥  
मुखेन नोद्गिरत्यूर्ध्वं हृदये न नयत्यधः।  
(5)जरयत्यन्तरे साधुर्दोषं विषमिवेश्वरः॥ 15 ॥  
  
[^5]: जीर्णं करोति.

विकृतिं नैव गच्छन्ति सङ्गदोषेण साधवः।  
आवेष्टितं महासर्पैश्चन्दनं न विषायते॥ 16 ॥  
मान्या एव हि मान्यानां मानं कुर्वन्ति नेतरे।  
शंभुर्बिभर्ति मूर्ध्नेन्दुं (6)स्वर्भानुस्तं (7)जिघृक्षति॥ 17 ॥  
  
[^6]: राहुः.

[^7]: ग्रहीतुमिच्छति.

सुजनं व्यजनं मन्ये चारुवं(8)शसमुद्भवम्।  
आत्मानं च परिभ्राम्य परतापनिवारणम्॥ 18 ॥  
  
[^8]: वेणुः; [पक्षे] कुलम्.

उदये सविता रक्तो रक्तश्चास्तमये तथा।  
सम्पत्तौ च विपत्तौ च महतामेकरूपता॥ 19 ॥  
आरभन्तेऽल्पमेवाज्ञाः कामं व्यग्रा भवन्ति च।  
महारम्भाः कृतधियस्तिष्ठन्ति च निराकुलाः॥ 20 ॥  
सद्भिस्तु लीलया प्रोक्तं शिलालिखितमक्षरम्।  
असद्भिः शपथेनापि जले लिखितमक्षरम्॥ 21 ॥  
(9)हरेः (10)पदाहतिः श्लाघ्या न श्लाघ्यं खररोहणम्।  
स्पर्धापि विदुषा युक्ता न युक्ता मूर्खमित्रता॥ 22 ॥  
  
[^9]: सिंहस्य.

[^10]: पादताडनम्.

साधोः प्रकोपितस्यापि मनो नायाति विक्रियाम्(11)।  
नहि तापयितुं शक्यं सागराम्भस्तृणोल्कया॥ 23 ॥  
  
[^11]: विकारम्.

नारिकेलसमाकारा दृश्यन्तेऽपि हि सज्जनाः।  
अन्ये बदरिकाकारा बहिरेव मनोहराः॥ 24 ॥  
स्नेहच्छेदेऽपि साधूनां गुणा नायान्ति विक्रियाम्।  
भङ्गेनापि मृणालानाम(1)नुबध्नन्ति तन्तवः॥ 25 ॥  
  
[^1]: सम्बन्धं कुर्वन्ति.

परोपदेशे पाण्डित्यं सर्वेषां सुकरं नृणाम्।  
धर्मे स्वीयमनुष्ठानं कस्यचित्सुमहात्मनः॥ 26 ॥  
सम्पुत्सु महतां चित्तं भवत्युत्पलकोमलम्।  
आपत्सु च महाशैलशिलासङ्घातक(2)र्कशम्॥ 27 ॥  
  
[^2]: कठिनम्.

पतन्ति व्यसने दैवाद्दारुणे दारुणात्मनि।  
सम्वर्णयति वज्रेण धैर्येण महतां मनः॥ 28 ॥  
सन्तः स्वतः प्रकाशन्ते गुणा न परतो नृणाम्।  
आमोदो नहि कस्तूर्याः शपथेन विभाव्यते॥ 29 ॥  
पातितोऽपि कराघातैरुत्पतत्येव कन्दुकः।  
प्रायेण हि सुवृत्तानाम(3)स्थायिन्यो विपत्तयः॥ 30 ॥  
  
[^3]: क्षणिकाः.

सकृत्कन्दुकपातेनोत्पतत्यार्यः पतन्नपि।  
तथा त्वनार्यः पतति मृत्पिण्डपतनं यथा॥ 31 ॥  
दन्तिदन्तसमानं हि निःसृतं महतां वचः।  
कूर्मग्रीवेण नीचानां पुनरायाति याति च॥ 32 ॥  
श्लोकस्तु श्लोकतां याति यत्र तिष्ठन्ति साधवः।  
(4)लकारो लुप्यते तत्र यत्र तिष्ठन्त्यसाधवः॥ 33 ॥  
  
[^4]: लकारलोपाच्छोक एवावतिष्ठते.

किमत्र चित्रं यत्सन्तः परानुग्रहतत्पराः।  
नहि स्वदेहशैत्याय जायन्ते चन्दनद्रुमाः॥ 34 ॥  
काकैः सह विवृद्धस्य कोकिलस्य (5)कला गिरः।  
खलसङ्गेऽपि नैष्ठुर्यं कल्याणप्रकृतेः कुतः॥ 35 ॥  
  
[^5]: अव्यक्तमधुराः.

यथा चित्तं तथा वाचो यथा वाचस्तथा क्रियाः।  
चित्ते वाचि क्रियायां च साधूनामेकरूपता॥ 36 ॥  
विवेकः सह सय्यत्या विनयो विद्यया सह।  
प्रभुत्वं (6)प्रश्रयोपेतं चिह्नमेतन्महात्मनाम्॥ 37 ॥  
  
[^6]: विनयः.

उपकर्तुं प्रियं वक्तुं कर्तुं स्नेहम(7)कृत्रिमम्।  
सज्जनानां स्वभावोऽयं केनेन्दुः शिशिरीकृतः॥ 38 ॥  
  
[^7]: निष्कपटम्.

निर्गुणेष्वपि (8)सत्त्वेषु दयां कुर्वन्ति साधवः।  
नहि सम्हरते (9)ज्योत्स्नां चन्द्रश्चा(10)ण्डालवेश्मसु॥ 39 ॥  
  
[^8]: प्राणिषु.

[^9]: चन्द्रकान्तिम्.

[^10]: चाण्डालगृहे.

उपकारिषु यः साधुः साधुत्वे तस्य को गुणः।  
अपकारिषु यः साधुः स साधुः सद्भिरुच्यते॥ 40 ॥  
हृदयानि सतामेव कठिनानीति मे मतिः।  
खलवाग्विशिखैस्तीक्ष्णैर्भिद्यन्ते न (11)मनाग्यतः॥ 41 ॥  
  
[^11]: किञ्चिदपि.

अपेक्षन्ते न च (12)स्नेहं न (13)पात्रं न (14)दशान्तरम्।  
सदा(15)लोकहिते युक्ता रत्नदीपा इवोत्तमाः॥ 42 ॥  
  
[^12]: मैत्रीम्; [पक्षे] घृतादिम्.

[^13]: योग्यताम्; [पक्षे] भाण्डम्.

[^14]: अवस्थान्तरम्; [पक्षे] सूत्रवर्तिम्.

[^15]: लोकानां हितं तस्मिन्नासक्ताः; [पक्षे] आलोकः प्रकाशस्तदेव हितं तस्मिन्नासक्ताः.

ब्रूतेऽन्यस्यासतोऽप्यार्यो गुणान्दोषांस्तु दुर्जनः।  
तुल्येऽप्यसत्त्वे किं त्वेको गच्छत्यूर्ध्वमधोऽपरः॥ 43 ॥  
सन्तो मनसि कृत्वैव प्रवृत्ताः कृत्यवस्तुनि।  
कस्य प्रतिशृणोति स्म कमलेभ्यः श्रियं रविः॥ 44 ॥  
आमरणान्ताः प्रणया कोपास्तत्क्षणभङ्गुराः।  
परित्यागाश्च निःसङ्गा भवन्ति हि महात्मनाम्॥ 45 ॥  
सन्त एव सतां नित्यमापदुद्धरणक्षमाः।  
गजानां पङ्कमग्नानां गजा एव धुरंधराः॥ 46 ॥  
नूनं दुग्धाब्धिमन्थोत्थाविमौ सुजनदुर्जनौ।  
किं त्विन्दोः सोदरः पूर्वः कालकूटस्य चेतरः॥ 47 ॥  
गोत्र(1)स्थितिं न मुञ्चन्ति सदा (2)सन्नतिमाश्रिताः।  
(3)उदन्वन्तश्च सन्तश्च महा(4)सत्त्वतयानया॥ 48 ॥  
  
[^1]: कुलमर्यादाम्; [पक्षे] पर्वतस्थितम्.

[^2]: सन्नमनम्.

[^3]: समुद्राः.

[^4]: प्राणिनः; [पक्षे] धैर्यम्.

विगृहीतः पदाक्रान्तो भूयो भूयश्च खण्डितः।  
माधुर्यमेवावहति सुश्लोक इव सज्जनः॥ 49 ॥  
प्रकृतिप्रत्ययोपेतः सद्वृत्तः साधुसंमतः।  
अर्थार्पणसमर्थश्च सुश्लोक इव सज्जनः॥ 50 ॥  
गुणोऽपि नूनं दोषाय दुषिधातोः खलस्य च।  
सन्मार्गसिद्धये वृद्धिर्मृजेः साधुजनस्य च॥ 51 ॥  
मुञ्चन्तश्चापलरसं प्रस्तिताः पावने पथि।  
घना इवार्द्रहृदयाः सन्तो जीवनहेतवः॥ 52 ॥  
धनिनोऽपि निरुन्मादा युवानोऽपि न चञ्चलाः।  
प्रभवोऽप्यप्रमत्तास्ते महामहिमशालिनः॥ 53 ॥  
साधुरेव प्रवीणः स्यात् सद्गुणामृतचर्वणे।  
नवचूताङ्कुरास्वादकुशलः कोकिलः किल॥ 54 ॥  
उत्तमः क्लेशविक्षोभं क्षमः सोढुं न हीतरः।  
मणिरेव महाशाणघर्षणं न तु मृत्कणः॥ 55 ॥  
सज्जना एव साधूनां प्रथयन्ति गुणोत्करम्।  
पुष्पाणां सौरभं प्रायस्तनुते दिक्षु मारुतः॥ 56 ॥  
स्वभावं नैव मुञ्चन्ति सन्तः संसर्गतोऽसताम्।  
न त्यजन्ति रुतं मञ्जु काकसंपर्कतः पिकाः॥ 57 ॥  
सम्पत्तौ कोमलं चित्तं साधोरापदि कर्कशम्।  
सुकुमारं मधौ पत्रं तरोः स्यात् कठिनं शुचौ॥ 58 ॥  
स्वभावं न जहात्येव साधुरापद्गतोऽपि सन्।  
कर्पूरः पावकस्पृष्टः सौरभं लभतेतराम्॥ 59 ॥  
अप्यापत्समयः साधोः प्रयाति श्लाघनीयताम्।  
विधोर्विधुंतुदास्कन्दविपत्कालोऽपि सुन्दरः॥ 60 ॥  
विना परीक्षां नो तत्त्वं प्रसिद्धं ज्ञायते सतः।  
स्ववर्णबन्धान्नो शुद्धिर्ज्ञायते कर्षणं विना॥ 61 ॥  
दृष्टदुर्जनदौरात्म्यः सज्जने रज्यते जनः।  
आरुह्य पर्वतं पान्थः सानौ निर्वृतिमेत्यलम्॥ 62 ॥  
क्षयक्षयिणि सापाये भोगे रज्यन्ति नोत्तमाः।  
सन्त्यज्याम्भोजकिञ्जल्कं न प्रार्थयति शैवलम्॥ 63 ॥  
उत्तमं सुचिरं नैव विपदोऽभिभवन्त्यलम्।  
राहुग्रसनसम्भूतिः क्षणं विच्छाययेद्विधुम्॥ 64 ॥  
प्रायः स्वभावं मुञ्चन्ति सन्तः संसर्गतोऽसताम्।  
चण्डाश्चण्डातपात्पादा हिमांशोरमृतसृजः॥ 65 ॥  
तुल्यं परोपतापित्वं क्रुद्धयोः साधुनीचयोः।  
न दाहे ज्वलतोर्भिन्नं चन्दनेन्धनयोः क्वचित्॥ 66 ॥  
महतां तादृशं तेजो यत्र शाम्यन्त्यनौजसः।  
अस्तं यान्ति प्रकाशेन तारका हि विवस्वतः॥ 67 ॥  
आस्थामालम्ब्य नीतेषु वशं क्षुद्रेष्वरातिषु।  
व्यक्तिमायाति महतां माहात्म्यमनुकम्पया॥ 68 ॥  
न गुणा) क्वापि पूज्यन्ते सत्स्वीकारो हि गौरवम्।  
पीतिमा गुणसाम्येऽपि हरिद्रास्वर्णयोरिव॥ 69 ॥  
आः किमर्थमिदं चेतः सतामम्भोधिदुर्भरम्।  
इति क्रुधेव दुर्वेधाः परदुःखैरपूरयत्॥ 70 ॥  
काचो मणिर्मणिः काचो येषां तेऽन्ये हि देहिनः।  
सन्ति ते सुधियो येषां काचः काचो मणिर्मणिः॥ 71 ॥  
दोषानपि गुणीकर्तुं दोषीकर्तुं गुणानपि।  
शक्तो वादी न तत्तथ्यं दोषा दोषा गुणा गुणाः॥ 72 ॥  
गुणराशिमहाभारनिर्भरापूरितान्तराः।  
सन्तो गौरवमायान्ति यदि तत्र किमद्भुतम्॥ 73 ॥  
स्वात्मन्येव लयं यातु तादृशो गुणिनां गुणः।  
स्वयं प्रख्याप्यमानोऽपि यस्तृणाय न मन्यते॥ 74 ॥  
सुवृत्तस्यैकरूपस्य परप्रीत्यै धृतोन्नतेः।  
साधोः स्तनयुगस्येव पतनं कस्य तुष्टये॥ 75 ॥  
च्युतोऽप्युद्गच्छति पुनः प्रज्ञावान्न तु मूढधीः।  
कन्दुकः पतनोत्थायी न तु कान्ताकुचद्वयी॥ 76 ॥  
नालोकः क्रियते सूर्ये भूः प्रतीतं न धार्यते।  
नहि प्रत्युपकाराणामपेक्षा सत्सु विद्यते॥ 77 ॥  
दृष्ट्वापि दृश्यते दृश्यं श्रुत्वापि श्रूयते पुनः।  
सत्यं न साधुवृत्तस्य दृश्यते पुनरुक्तता॥ 78 ॥  
सत्पक्षा ऋजवः शुद्धाः सफला गुणसेविनः।  
तुल्यैरपि गुणैश्चित्रं सन्तः सन्तः शराः शराः॥ 79 ॥  
लाभप्रणयिनो नीचा मानकामा मनस्विनः।  
मद्गुः सरसि मत्स्यार्थी हंसस्येष्टा प्रसन्नता॥ 80 ॥  
परदुःखं समाकर्ण्य स्वभावसरलो जनः।  
उपकारासमर्थत्वात् प्राप्नोति हृदये व्यथाम्॥ 81 ॥  
वित्ते त्यागः क्षमा शक्तौ दुःखे दैन्यविहीनता।  
निर्दम्भता सदाचारे स्वभावोऽयं महात्मनाम्॥ 82 ॥  
न कदाचित्सतां चेतः प्रसरत्यघकर्मसु।  
जलेषु द्रुतमप्यन्तः सर्पिराश्यानतां व्रजेत्॥ 83 ॥  
सागसेऽपि न कुप्यन्ति कृपया चोपकुर्वते।  
बोधं स्वस्यैव नेच्छन्ति ते विश्वोद्धरणक्षमाः॥ 84 ॥  
साभिमानमसंभाव्यमौचित्यच्युतमप्रियम्।  
दुःखावमानदीनं वा न वदन्ति गुणोन्नताः॥ 85 ॥  
आपत्स्वेव हि महतां शक्तिर(1)भिव्यज्यते न संपत्सु।  
अगुरोस्तथा न गन्दः प्रागस्ति यथाग्निपतितस्य॥ 86 ॥  
  
[^1]: व्यक्ता भवति.

शून्येऽपि च गुणवत्तामातन्वानः स्वकीयगुणजालैः।  
विवराणि मुद्रयन्द्रागू(2)र्णायुरिव सज्जनो जयति॥ 87 ॥  
  
[^2]: लूता.

तरुमूलादिषु निहितं जलमाविर्भवति पल्लवाग्रेषु।  
निभृतं(1) यदुपक्रियते तदपि महान्तो वहन्त्युच्चैः॥ 88 ॥  
  
[^1]: एकान्ते.

सम्पदि यस्य न हर्षो विपदि विषादो रणे च धीरत्वम्।  
तं भुवनत्रयतिलकं(2) जनयति जननी सुतं विरलम्॥ 89 ॥  
  
[^2]: श्रेष्ठम्.

दुर्जनवचनाङ्गारैर्दग्धोऽपि न विप्रियं(3) वदत्यार्यः।  
अगुरुरपि दह्यमानः स्वभावगन्धं परित्यजति किं नुः॥ 90 ॥  
  
[^3]: अनिष्टम्.

अप्रियवचनदरिद्रैः प्रियवचनाढ्यैः स्वदारपरितुष्टैः।  
परपरि(4)वादनिवृत्तैः क्वचित्क्वचिन्म(5)ण्डिता वसुधा॥ 91 ॥  
  
[^4]: दूषणम्.

[^5]: शोभिता.

पतितोऽपि राहुवदने (6)तरणिर्बोध(7)यति पद्मखण्डानि।  
भवति विपद्यपि(8) महतामङ्गीकृतवस्तुनिर्वाहः॥ 92 ॥  
  
[^6]: सूर्यः.

[^7]: विकासयति.

[^8]: सङ्कटकाले.

छिन्नोऽपि रोहति तरुश्चन्द्रः क्षीणोऽपि वर्धते लोके।  
इति विमृशन्तः सन्तः सन्तप्यन्ते न लोकेऽस्मिन्॥ 93 ॥  
वासरगम्यमनूरोरम्बरमवनी(9) च वामनैकपदा।  
जलधिरपि पो(10)तलङ्घ्यः सतां मनः केन तुलयामः॥ 94 ॥  
  
[^9]: अरुणस्य.

[^10]: नौका.

गौरीपतेर्गरीयो गरलं गत्वा गले जीर्णम्।  
जीर्यति कर्मे महतां दुर्वादो नाल्पमपि विशति॥ 95 ॥  
निज(11)पदगतिगुणरञ्जितजगतां करिणां च सत्कवीनां च।  
वहतामपि (12)महिमानं शोभायै (13)सज्जना एव॥ 96 ॥  
  
[^11]: चरणाः; [पक्षे] सुप्तिङन्तज्ञानम्.

[^12]: महत्परिमाणम्; [पक्षे] प्रतिष्ठाम्.

[^13]: सत्पुरुषाः; [पक्षे] गजानां सज्जीकरणम्.

(14)बाणं हरिरिव कुरुते सुजनो (15)बहुदोषमप्य(16)दोषमिव।  
(17)यावद्दोषं (18)जाग्रति (19)मलिम्लुचा इव पुनः पिशुनाः॥ 97 ॥  
  
[^14]: बाणासुरम्.

[^15]: गुणभिन्नो दोषः; [पक्षे] बहुतरबाहुशालिनम्.

[^16]: दोषशून्यम्; [पक्षे] बाहुरहितम्.

[^17]: समग्रदोषम्; [पक्षे] यावद्रात्रिम्.

[^18]: तद्विषयकगवेषणावन्तो भवन्ति; [पक्षे] निद्राभाववन्तो भवन्ति.

[^19]: तस्कराः.

(20)महतोः सुवृत्तयोः(21) सखि (22)हृदयग्रहयोग्ययोः समस्थितयोः।  
सज्जनयोः स्तनयोरपि निरन्तरं सङ्गतं भवति॥ 98 ॥  
  
[^20]: श्रेष्ठयोः; [पक्षे] महापरिमाणशालिनोः.

[^21]: सुचरितयोः; [पक्षे] सुवर्तुलयोः.

[^22]: आलिङ्गनयोग्ययोः; [पक्षे] वक्षःस्थितिशालिनोः.

(23)महतोऽपि हि विश्वासान् महाशया(24) दधति नाल्पमपि लाघवः।(25)  
सम्वृणुतेऽद्रीनुदधिर्निदाघनद्यो न भेकमपि॥ 99 ॥  
  
[^23]: श्रेष्ठानपि; [पक्षे] महापरिमाणानपि.

[^24]: श्रेष्ठाः; [पक्षे] गभीराः.

[^25]: नीचाः [पक्षे] स्वल्पपरिमाणशालिनः.

वैगुण्येऽपि हि महतां विनिर्मितं भवति कर्म शोभायै।  
दुर्वहनितम्बमन्थरमपि हरति नितम्बिनीनृत्यम्॥ 100 ॥  
सज्जन एव हि विद्या शोभायै भवति दुर्जने मोघा।  
न विदूरदर्शनतया कैश्चिदुपादीयते गृध्रः॥ 101 ॥  
भवति सुभगत्वमधिकं विस्तारितपरगुणस्य सुजनस्य।  
वहति विरकासितकुमुदो द्विगुणरुचिं हिमकरोद्द्योतः॥ 102 ॥  
वदनं प्रसादसदनं सदयं हृदयं सुधामुचो वाचः।  
करणं परोपकरणं येषां केषां न ते वन्द्याः॥ 103 ॥  
उपकारमेव तनुते विपद्गतः सद्गणो महताम्।  
मूर्च्छां गतो मृतो वा निदर्शनं पारदोऽत्र रसः॥ 104 ॥  
गिरयो गुरवस्तेभ्योऽप्युर्वी गुर्वी ततोऽपि जगदण्डम्।  
तस्मादप्यतिगुरवः प्रलयेऽप्यचला महात्मनः॥ 105 ॥  
अनवरतपरोपकरणव्यग्रीभवदमलचेतसां महताम्।  
आपातकाटवानि स्फुरन्ति वचनानि भेषजानीव॥ 106 ॥  
न भवति भवति च न चिरं भवति चिरं चेत्फले विसंवादी।  
कोपः सत्पुरुषाणां तुल्यः स्नेहेन नीचानाम्॥ 107 ॥  
इक्षोरग्रात्क्रमशः पर्वणि पर्वणि यथा रसविशेषः।  
तद्वत्सज्जनमैत्री विपरीतानां च विपरीता॥ 108 ॥  
(1)उपचरितव्याः सन्तो यद्यपि कथयन्ति नैकमुपदेशम्।  
यास्तेषां स्वैरकथास्ता(2) एव भवन्ति शास्त्राणि॥ 109 ॥  
  
[^1]: सेव्याः.

[^2]: स्वैरालापाः.

सुजनो न याति वैरं परहितनिरतो विनाशकालेऽपि।  
छेदेऽपि चन्दनतरुः (3)सुरभयति मुखं (4)कुठारस्य॥ 110 ॥  
  
[^3]: सुगन्धयति.

[^4]: परशोः.

अतिकुपिता अपि सुजना योगेन मृदूभवन्ति न तु नीचाः।  
हेम्नः कठिनस्यापि द्रवणोपायोऽस्ति न तृणानाम्॥ 111 ॥  
(5)अनुकुरुतः खलसुजनावग्रिमपाश्चात्यभागयोः सूच्याः।  
विदधाति(6) रन्ध्रमेको (7)गुणवानन्यस्तु (8)पिदधाति॥ 112 ॥  
  
[^5]: अनुकरणं कुरुतः.

[^6]: करोति.

[^7]: सूत्रयुक्तः; [पक्षे] विद्याविनयादिगुणयुक्तः.

[^8]: आच्छादयति.

आस्तामन्यत्सुजनाः परोपकारैककरणदुर्ललिताः।  
सन्तापितपिशुनेषु स्वगुणेष्वपि हन्त खिद्यन्ते॥ 113 ॥  
शरदि न वर्षति गर्जति वर्षति वर्षासु निःस्वनो(9) मेघः।  
नीचो वदति न कुरुते न वदति सुजनः करोत्येव॥ 114 ॥  
  
[^9]: शब्दरहितः.

यदमी दशन्ति दशना रसना तत्स्वादमनुभवति।  
प्रकृतिरियं विमलानां क्लिश्यन्ति यदन्यकार्येषु॥ 115 ॥  
तदपकृतं विधिनार्थिषु यत्सन्तः स्वल्पसम्पदो विहिताः।  
तुच्छे पयसि घनानां सीदति बत जीवलोकोऽयम्॥ 116 ॥  
अमृतं (10)किरति हिमांशुर्विषमेव फणी समुद्गिरति।  
गुणमेव वक्ति साधुर्दोषमसाधुः प्रकाशयति॥ 117 ॥  
  
[^10]: वर्षति.

गुणिनामपि निजरूपप्रतिपत्तिः परत एव सम्भवति।  
स्वमहिमदर्शनमक्ष्णोर्मुकुरतले जायते यस्मात्॥ 118 ॥  
उत्कर्षवान्निजगुणो(11) यथा यथा याति (12)वर्णमन्यस्य।  
धनुरिव संवुश(13)जन्मा तथा तथा सज्जनो नमति॥ 119 ॥  
  
[^11]: रज्जुः; [पक्षे] विनयादिः.

[^12]: कर्णप्रदेशे; [पक्षे] श्रुतिगोचरताम्.

[^13]: वेणुः; [पक्षे] कुलम्.

दुर्जनवदनविनिर्गतवचनभुजङ्गेन सज्जनो दष्टः।  
तद्विषनाशनिमित्तं साधुः संतोषमौषधं पिबति॥ 120 ॥  
कमठकुलाचलदिग्गजफणिपतिविधृतापि चलति वसुधेयम्।  
प्रतिपन्नममलमनसां न चलति पुंसां युगान्तेऽपि॥ 121 ॥  
अन्तः कटुरपि लघुरपि सद्वृत्तं यः पुमान्न सन्त्यजति।  
स भवति सद्यो वन्द्यः सर्षप इव सर्वलोकस्य॥ 122 ॥  
अद्यापि दुर्निवारं (1)स्तुतिकन्या भजति कौमारम्(2)।  
सद्भ्यो न रोचते सा सन्तोऽप्यस्यै न रोचन्ते॥ 123 ॥  
  
[^1]: स्तुतिरेव कन्या.

[^2]: कुमारिकात्वम्.

[^3]: कोमलम्.

मूकः परापवादे परदारनिरीक्षणेऽप्यन्धः।  
पङ्गुः परधनहरणे स जयति लोकत्रये पुरुषः॥ 124 ॥  
पेशलमपि(3) खलवचनं दहतितरां मानसं सुतत्त्वविदाम्।  
परुषमपि सुजनवाक्यं मलयजरसवत् प्रमोदयति॥ 125 ॥  
  
[^3]: कोमलम्.

भक्तिर्भवे न विभवे व्यसनं शास्त्रे न युवतिकामास्त्रे।  
चिन्ता यशसि न वपुषि प्रायः परिदृस्यते महताम्॥ 126 ॥  
उपरि (4)करवालदाराकाराः क्रूरा भुजङ्गमपुङ्गवाः।  
अन्तः साक्षाद्द्राक्षादीक्षागुरवो जयन्ति केऽपि जनाः॥ 127 ॥  
  
[^4]: खङ्गम्.

स्वस्थानादपि विलचति मज्जति जलधौ च नीचमपि भजते।  
निजपक्षरक्षणमनाः सुजनो मैनाकशैल इव॥ 128 ॥  
दुर्जनसहवासादपि शीलोत्कर्षं न सज्जनस्त्यजति।  
प्रतिपर्वतपनवासी निःसृतमात्रः शशी शीतः॥ 129 ॥  
विप्रियमप्याकर्ण्य ब्रूते प्रियमेव सर्वदा सुजनः।  
क्षारं पिबति पयोधेर्वर्षत्यम्भोधरो मधुरमम्भः॥ 130 ॥  
खलसख्यं प्राङ्मधुरं नयोऽन्तराले निदाघदिनमन्ते।  
एकादिमध्यपरिणतिरमणीया साधुजनमैत्री॥ 131 ॥  
न विमोचयितुं शक्यः क्षमां महान्मोचितो यदि कथंचित्।  
मन्दरगिरिरिव हि तलं निवर्तते न तु स समवाप्य॥ 132 ॥  
स्वाधीनैव समृद्धिर्जनोपजीव्यत्वमुच्छ्रयश्छाया।  
सत्पुंसो मरुभूरिव जीवनमात्रं समाशास्यम्॥ 133 ॥  
सर्वस्य सर्वदापि स्पर्शनयोगेन तापमपनेतुम्।  
सुजनस्य व्यजनस्य च शक्तिमसङ्गृह्णतः पश्य॥ 134 ॥  
किं मधुना किं विधिना किं (5)सुधया किं च वसुधयाखिलया।  
यदि हृदयहारिचरितः पुरुषः पुनरेति नयनयोर(6)यनम्॥ 135 ॥  
  
[^5]: अमृतेन.

[^6]: स्थानम्.

ते वन्द्यास्ते कृतिनः श्लाघ्या तेषां हि जन्मनोत्पत्तिः।  
यैरुज्झितात्मकार्यैः सुहृदामर्था हि साध्यन्ते॥ 136 ॥  
स्वल्पापि साधुसम्पद्भोग्या महतां न पृथ्व्यपि खलश्रीः।  
सारसमेव पयस्तृषमपहरति न वारिधेर्जातु॥ 137 ॥  
दोषो गुणाय गुणिनां महदपि दोषाय दोषिणां सुकृतम्।  
तृणमिव दुग्धाय गवां दुग्धमिव विषाय सर्पाणाम्॥ 138 ॥  
विषमगता अपि न बुधाः परिभवमिश्रां श्रियं हि वाञ्छन्ति।  
न पिबन्ति भौममम्भः सरजसमिति चातका एते॥ 139 ॥  
योग्यतयैव विनाशं प्रायोऽनार्येषु यान्ति गुणवन्तः।  
स्फुटवचना एव शुकाः पञ्जरबन्धं निषेवन्ते॥ 140 ॥  
निर्गुणमप्यनुरक्तं प्रायो न समाश्रितं जहति सन्तः।  
सह वृद्धिक्षयभाजं वहति शशाङ्गः कलङ्कमपि॥ 141 ॥  
अन्त्यावस्थोऽपि बुधः स्वगुणं न जहाति जातिशुद्धतया।  
न श्वेतभावमुज्झति शङ्खः शिखिभुक्तमुक्तोऽपि॥ 142 ॥  
साप्तपदीनं सख्यं भवेत्प्रकृत्या विशुद्धचित्तानाम्।  
किमुतान्योन्यगुणकथाविस्रम्भनिबद्धभावानाम्॥ 143 ॥  
स्पृहणीयाः कस्य न ते सुमतेः सरलाशया महात्मानः।  
त्रयमपि येषां सदृशं हृदयं वचनं तथाचारः॥ 144 ॥  
गुणिनः समीपवर्ती पूज्यो लोकस्य गुणविहीनोऽपि।  
विमलेक्षणप्रसङ्गादञ्जनमाप्नोति काणाक्षि॥ 145 ॥  
सहसिद्धमिदं महतां धनेष्वनास्था गुणेषु कृपणत्वम्।  
परदुःखे कातरता महच्च धैर्यं स्वदुःखेषु॥ 146 ॥  
उपकृतिसाहसिकतया क्षतिमपि गणयन्ति नो गुणिनः।  
जनयन्ति हि प्रकाशं दीपशिखाः स्वाङ्गदाहेन॥ 147 ॥  
उपकर्तुमप्रकाशं क्षन्तुं न्यूनेष्वयाचितं दातुम्।  
अभिसन्धातुं च गुणैः शतेषु केचिद्विजानन्ति॥ 148 ॥  
मा भूत्सज्जनयोगो यदि योगो मा पुनः स्नेहः।  
स्नेहो यदि विरहो मा यदि विरहो जीविताशा का॥ 149 ॥  
अम्बरमनूरुलङ्घ्यं वसुन्धरा सापि वामनैकपदा।  
अब्धिरपि पोतलङ्घ्यः(1) सतां मनः केन तुल्यं स्यात्॥ 150 ॥  
  
[^1]: नौका.

किमपेक्ष्य फलं पयोधरान्ध्वनतः(2) प्रार्थयते मृगाधिपः।  
(3)प्रकृतिः खलु सा महीयसः सहते नान्यस(4)मुन्नतिं यया॥ 151 ॥  
  
[^2]: शब्दान्कुर्वतः.

[^3]: स्वभावः.

[^4]: उत्कर्षम्.

वचनैरसतां महीयसो न खलु व्येति गुरुत्वमुद्धतैः(5)।  
किमपैति (6)रजोभिरौर्वरैर(7)वकीर्णस्य मणेर्महार्घता॥ 152 ॥  
  
[^5]: निष्ठुरैः.

[^6]: भौमैः.

[^7]: छन्नस्य.

प्रकटान्यपि नैपुणं(8) महत्परवाच्यानि(9) चिराय गोपितुम्।  
विवरीतुमथात्मनो गुणान्भृशमाकौशलमार्यचेतसाम्॥ 153 ॥  
  
[^8]: कौशलम्.

[^9]: परदूषणानि.

किमिवाखिललोककीर्तितं कथयत्यात्मगुणं महामनाः।  
(10)वदिता न लघीयसोऽपरः स्वगुणं तेन वदत्यसौ स्वयम्॥ 154 ॥  
  
[^10]: वक्ता.

विसृजन्त्य(11)विकत्थिनः परे विषमाशीवि(12)षवन्नराः क्रुधम्।  
दधतोऽन्त(13)रसारूपतां ध्वनिसाराः पटहा इवेतरे॥ 155 ॥  
  
[^11]: अनात्मश्लाघिनः.

[^12]: क्रूरसर्पवत्.

[^13]: अभ्यन्तरे.

जितरोषरया महाधियः सपदि क्रोधजितो लघुर्जनः।  
विजितेन जितस्य दुर्मतेर्मतिमद्भिः सह का विरोधिता॥ 156 ॥  
इयमुन्नतसत्त्वशालिनां महतां कापि कठोरचित्तता।  
उपकृत्य भवन्ति दूरतः परतः प्रत्युपकारशङ्कया॥ 157 ॥  
सावलेपमुपलिप्सिते परैरभ्युपैति विकृतिं रजस्यपि।  
अर्थितस्तु न महान् समीहते जीवितं किमु धनं धनायितुम्॥ 158 ॥  
आदिमध्यनिधनेषु सौहृदं सज्जने भवति नेतरे जने।  
छेदतापवविघर्षताडनैर्नान्य(1)भावमुपयाति (2)काञ्चनम्॥ 159 ॥  
  
[^1]: विकृतिम्.

[^2]: सुवर्णम्.

चातकस्त्रिचतुरान् पयःकणान्याचते जलधरं पिपासया।  
सोऽपि पूरयति विश्वमम्भसा हन्त हन्त महतामुदाहता॥ 160 ॥  
दोषजातमवधीर्य मानसे धारयन्ति गुणमेव सज्जनाः।  
क्षारभावमपनीय गृह्णते वारिधेः सलिलमेव वारिदाः॥ 161 ॥  
सज्जनस्य हृदयं नवनीतं यद्वदन्ति कवयस्तदलीकम्।  
अन्यदेहविलसत् परितापात् सज्जनो द्रवति नो नवनीतम्॥ 162 ॥  
उपकारिणि वीतमत्सरे वा सदयत्वं यदि तत्र कोऽतिरेकः।  
अहिते सहसापराद्धलब्धे सघृणं यस्य मनः सतां स धुर्यः॥ 163 ॥  
तुङ्गात्मनां तुङ्गतराः समर्था मनोरथान् पूरयितुं न नीचाः।  
धाराधरा एव धराधराणां निदाघदाहं (3)शमितुं न नद्यः॥ 164 ॥  
  
[^3]: शमयितुम्.

प्रकाममभ्यस्य तु नाम विद्यां सौजन्यमभ्यासवशादलभ्यम्।  
कर्णौ सपत्न्यः प्रविशालयेयुर्विशालयेदक्षियुगं न कोऽपि॥ 165 ॥  
सन्तोऽपि सन्तः क्व किरन्तु तेजः क्व न ज्वलन्तु क्व ननु प्रथन्ताम्।  
विधाय रुद्धा ननु वेधसैव ब्रह्माण्डकोषे घटदीपकल्पाः॥ 166 ॥  
प्रसादमाधुर्यगुणोपपन्ना यत्नादनौचित्यपराङ्मुखाणाम्।  
अर्थाः कवीनामिव सज्जनानां सर्वस्य सर्वावसरोपयोगाः॥ 167 ॥  
वनेऽपि सिंहा मृगमांसभक्षिणो बुभुक्षिता नैव तृणं चरन्ति।  
एवं कुलीना (4)व्यसनाभिभूता न नीचकर्माणि समाचरन्ति॥ 168 ॥  
  
[^4]: संकटव्याप्ताः.

अहो महत्त्वं महतामपूर्वं(5) विपत्तिकालेऽपि परोपकारः।  
यथा(6)स्यमध्ये पतितोऽपि राहोः कलानिधिः पुण्यचयं(7) ददाति॥ 169 ॥  
  
[^5]: अलौकिकम्.

[^6]: मुखमध्ये.

[^7]: वृद्धिम्.

पिबन्ति नद्यः स्वयमेव नाम्भः स्वयं न खादन्ति फलानि वृक्षाः।  
नादन्ति (8)सस्यं खलु (9)वारिवाहाः परोपकाराय सतां विभूतयः(10)॥ 170 ॥  
  
[^8]: धान्यम्.

[^9]: मेघाः.

[^10]: ऐश्वर्याणि.

रत्नाकरः किं कुरुते स्वरत्नैर्विन्ध्याचलः किं करिभिः करोति।  
श्रीखण्डखण्डैर्मलयाचलः किं परोपकाराय सतां विभूतयः॥ 171 ॥  
श्लाघ्यः स एको भुवि मानवानां स उत्तमः सत्पुरुषः स धन्यः।  
यस्यार्थिनो वा शरणागता वा नाशाभिभङ्गाद्विमुखाः प्रयान्ति॥ 172 ॥  
सन्तस्तृणोत्सारणमुत्त(11)माङ्गात् सुवर्णकोट्यर्पणमामनन्ति।  
प्राणव्यये वापि कृतोपकाराः खलाः परे वैरमिहोद्वहन्ति॥ 173 ॥  
  
[^11]: शिरसः.

कटु क्वणन्तो मलदायकाः खलास्तुदन्त्यलं बन्धनशृङ्खला इव।  
मनस्तु साधुध्वनिभिः पदे पदे हरन्ति सन्तो मणिनूपुरा इव॥ 174 ॥  
क्षारं जलं वारिमुचः पिबन्ति तदेव कृत्वा मधुरं वमन्ति।  
सन्तस्तथा दुर्जनदुर्वचांसि पीत्वा च सूक्तानि समुद्गिरन्ति॥ 175 ॥  
अयं स्वभावः स्वत एव यत्परश्रमापनोदप्रवणं महात्मनाम्।  
सुधां सुरेशः स्वयमर्ककर्कशप्रभाभितप्तामवति क्षितिं किल॥ 176 ॥  
कर्णे जपानां वचनप्रपञ्चान् महात्मनः क्वापि न दूषयन्ति।  
भुजंगमानां गरलप्रसङ्गान्नापेयतां यान्ति महासरांसि॥ 177 ॥  
अपांनिधिं वारिभिरर्चयन्ति दीपेन सूर्यं प्रतिबोधयन्ति।  
ताभ्यां तयोः किं परिपूर्णता स्याद्भक्त्या हि तुष्यन्ति महानुभावाः॥ 178 ॥  
दानाय लक्ष्मीः सुकृताय विद्या चिन्ता परब्रह्मविनिश्चयाय।  
परोपकाराय वचांसि यस्य वन्द्यस्त्रि(1)लोकी तिलकः स एकः॥ 179 ॥  
  
[^1]: त्रिलोक्यां तिलको भूषणभूतः.

न दुर्जनानामिह कोऽपि दोषस्तेषां स्वभावो हि गुणासहिष्णुः।  
द्वेष्यैव केषामपि चन्द्रखण्डविपाण्डुरा पुण्ड्रकशर्करापि॥ 180 ॥  
दीपाः स्थितं वस्तु विभावयन्ति कुलप्रदीपास्तु भवन्ति केचित्।  
चिरव्यतीतान्यपि पूर्वजान्ये प्रकाशयन्ति स्वगुणप्रकर्षात्॥ 181 ॥  
व्रते विवादं विमतिं विवेके सत्येऽतिशङ्कां विनये विकारम्।  
गुणेऽवमानं कुशले निषेधं धर्मे विरोधं न करोति साधुः॥ 182 ॥  
वन्द्यः स पुंसां त्रिदशाभिनन्द्यः कारुण्यपुण्योपचयक्रियाभिः।  
संसारसारत्वमुपैति यस्य परोपकाराभरणं शरीरम्॥ 183 ॥  
किं चन्द्रमाः प्रत्युपकारलिप्सया करोति गोभिः कुमुदावबोधनम्।  
स्वभाव एवोन्नतचेतसां सतां परोपकारव्यसनं हि जीवितम्॥ 184 ॥  
चिराय सत्संगमशुद्धमानसो न यात्यसत्संगतमात्मवान्नरः।  
मनोहरेन्दीवरखण्डगोचरो न जातु भृङ्गः कुणपे निलीयते॥ 185 ॥  
इदं हि माहात्म्यविशेषसूचकं वदन्ति चिह्नं महतां मनीषिणः।  
मनो यदेषां सुखदुःखसंभवे प्रयाति नो हर्षविषादवश्यताम्॥ 186 ॥  
सुभाषितैः प्रीतिरनुन्नतिः श्रिया परार्थनिष्पत्तिपटीयसी क्रिया।  
गुणेष्वतृप्तिर्गुणवत्सु चादरो निगूढमेतच्चरितं महात्मनाम्॥ 187 ॥  
विपदि धैर्यमथा(2)भ्युदये क्षमा सदसि (3)वाक्टुता युधि विक्रमः।  
यशसि चाभिरतिर्व्यसनं (4)श्रुतौ (5)प्रकृतिसिद्धमिदं हि महात्मनाम्॥ 188 ॥  
  
[^2]: उदयकाले.

[^3]: वक्तृत्वशक्तिः.

[^4]: शास्त्रे.

[^5]: स्वभावसिद्धम्.

अविरतं परकार्यकृतां सतां मधुरिमातिशयेन वचोऽमृतम्।  
अपि च मानसमम्बुनिधिर्यशो विमलशारदपार्वणचन्द्रिका॥ 189 ॥  
यदि दहत्यनलोऽत्र किमद्भुतं यदि च गौरवमद्रिषु किं ततः।  
लवणमम्बु सदैव महोदधेः प्रकृतिरेव सतामविषादिता॥ 190 ॥  
आपद्गतः खलु महाशयचक्रवर्ती विस्तारयत्यकृतपूर्वमुदारभावम्।  
कालागुरुर्दहनमध्यगतः समन्ताल्लोकोत्तरं परिमलं प्रकटीकरोति॥ 191 ॥  
यः प्रीणयेत्सुचरितैः पितरं स पुत्रो यद्भर्तुरेव हितमिच्छति तत्कलत्रम्।  
तन्मित्रमापदि सुखे च समक्रियं यदेतत्त्रयं जगति पुण्यकृतो लभन्ते॥ 192 ॥  
प्रेमैव मास्तु यदि चेत्पथिकेन(1) सार्धं तेनापि चेद्गुणवता न समं(2) कदाचित्।  
तेनापि चेद्भवतु मास्तु कदापि (3)भङ्गो भङ्गोऽपि चेद्भवतु वश्यमवश्यमायुः॥ 193 ॥  
  
[^1]: पान्थेन सार्धं मास्तु.

[^2]: सह.

[^3]: विघातः.

चन्द्रः क्षयी (4)प्रकृतिवक्रतनुर्जडात्मा(5) दोषाकरः(6) स्फुरति मित्र(7)विपत्तिकाले।  
मूर्ध्ना तथापि विधृतः (8)परमेश्वरेण नैवाश्रितेषु महतां गुणदोषशङ्का॥ 194 ॥  
  
[^4]: प्रकृत्या स्वभावेन वक्रा तनुर्यस्य.

[^5]: जडस्वभावः; [पक्षे] डलयोः सावर्ण्याज्जलात्मा जलरूपः.

[^6]: दोषा रात्रिस्तस्याः करः; [पक्षे] दोषाणामाकरः. खनिरिति यावत्.

[^7]: मित्रः सूर्यस्तस्य विपत्तिकालोऽस्तकालस्तस्मिन्न; [पक्षे] मित्रं सुहृत्तद्विपत्तिकालः.

[^8]: सदाशिवेन; [पक्षे] केनचित्स्वामिना.

दोषाकरोऽपि कुटिलोऽपि कलङ्कितोऽपि मित्रावसानसमये(9) विहितोदयोऽपि।  
चन्द्रस्तथापि (10)हरवल्लभतामुपैति नैवाश्रितेषु महतां गुणदोषशङ्का॥ 195 ॥  
  
[^9]: सूर्यास्तसमये; [पक्षे] मित्रव्यसनकाले.

[^10]: शिवप्रियताम्.

लज्जागुणौघजननीं जननीमिव स्वामत्यन्तशुद्धहृदयामनुवर्तमानाम्।  
तेजस्विनः सुखमसूनपि संत्यजन्ति सत्यव्रतव्यसनिनो न पुनः प्रतिज्ञाम्॥ 196 ॥  
सत्पूरुषः खलु हिताचरणैरमन्दमानन्दयत्यखिललोकमनुक्त एव।  
आराधितः कथय केन करैरुदारैरिन्दुर्विकासयति कैरविणीकुलानि॥ 197 ॥  
दाता न दापयति दापयिता न दत्ते यो दानदापनपरो मधुरं न वक्ति।  
दानं च दापनमथो मधुरा च वाणी त्रिण्यप्यमूनि खलु सत्पुरुषे वसन्ति॥ 198 ॥  
केनाञ्जितानि नयनानि मृगाङ्गनानां को वा करोति (11)रुचिराङ्गरुहान्मयूरान्।  
कश्चोत्पलेषु दलसंनिचयं करोति को वा करोति विनयं कुलजेषु पुंसु॥ 199 ॥  
  
[^11]: मनोहरलोम्नः.

अद्यापि (12)नोज्झति हरः किल कालकूटं कूर्मो बिभर्ति धरणीं खलु पृष्ठभागे।  
अम्भोनिधिर्वहति दुर्वहवाडवाग्निमङ्गीकृतं सुकृतिनः परिपालयन्ति॥ 200 ॥  
  
[^12]: न त्यजति.

विश्वा(13)भिरामगुणगौरवगुम्फितानां रोषोऽपि निर्मलधियां रमणीय एव।  
लोकप्रियैः परिमलैः परिपूरितस्य (1)काश्मीरजस्य कटुतापि नितान्तरम्या॥ 201 ॥  
  
[^13]: सुन्दर.

[^1]: कुङ्कुमस्य.

किं जन्मना च महता पितृपौरुषेण शक्त्या हि याति निजया पुरुषः प्रतिष्ठाम्।  
कुम्भा न कूपमपि शोषयितुं समर्थाः कुम्भोद्भवेन (2)मुनिनाम्बुधिरेव पीतः॥ 202 ॥  
  
[^2]: अगस्त्येन.

आरभ्यते न खलु विघ्नभयेन नीचैः प्रारभ्य विघ्नविहता विरमन्ति मध्याः।  
विघ्नैः पुनः पुनरपि प्रतिहन्यमानाः प्रारभ्य चोत्तमजना न परित्यजन्ति॥ 203 ॥  
सौजन्यधन्यजनुषः पुरुषाः परेषां दोषानपास्य गुणमेव गवेषयन्ति।  
त्यक्त्वा भुजंगमविषाणि पटीरगर्भात्सौरभ्यमेव पवनाः परिशीलयन्ति॥ 204 ॥  
आक्रोशितोऽपि सुजनो न वदत्यवाच्यं निष्पीडितो मधुरमुद्वमतीक्षुदण्डः।  
नीचो जनो गुणशतैरपि सेव्यमानो हास्येन तद्वदति यत्कलहेऽप्यवाच्यम्॥ 205 ॥  
यद्वञ्चनाहितामतिर्बहुचाटुगर्भं कार्योन्मुखः खलजनः कृतकं ब्रवीति।  
तत्साधवो न न विदन्ति विदन्ति किं तु कर्तुं वृथा प्रणयमस्य न पारयन्ति॥ 206 ॥  
सद्वंशजस्य परितापनुदः सुवृत्तशुद्धात्मनः सकललोकविभूषणस्य।  
छिद्रं प्रजातमपि साधुजनस्य दैवान्मुक्तामणेरिव गुणाय भवत्यवश्यम्॥ 207 ॥  
न्यायः खलैः परिहृतश्चलितश्च धर्मः कालः कलिः कलुष एव परं प्रवृत्तः।  
प्रायेण दुर्जनजनः प्रभविष्णुरेव निश्चक्रिकः परिभवास्पदमेव साधुः॥ 208 ॥  
सत्यं गुणा गुणवतां विधिवैपरीत्याद्यत्नार्जिता अपि कलौ विफला भवन्ति।  
साफल्यमस्ति सुतरामिदमेव तेषां यत्तापयन्ति हृदयानि पुनः खलानाम्॥ 209 ॥  
पापं समाचरति वीतघृणो जघन्यः प्राप्यापदं सघृण एव तु मध्यबुद्धिः।  
प्राणात्ययेऽपि न तु साधुजनः सुवृत्तं वेलां समुद्र इव लङ्घयितुं समर्थः॥ 210 ॥  
शुद्धः स एव कुलजश्च स एव धीरः श्लाघ्यो विपत्स्वपि न मुञ्चति यः स्वभावम्।  
तप्तं यथा दिनकरस्य मरीचिजालैर्देहं त्यजेदपि हिमं न तु शीतलत्वम्॥ 211 ॥  
याच्ञापदं मरणदुःखमिवानुभाव्य दत्तेन किं खलु भवत्यतिभूयसापि।  
कल्पद्रुमान्परिहसन्त इवेह सन्तः संकल्पितैरतिददत्यकदर्थितं यत्॥ 212 ॥  
ते साधवो भुवनमण्डलमौलिभूता ये साधुतां निरुपकारिषु दर्शयन्ति।  
आत्मप्रयोजनवशीकृतखिन्नदेहः पूर्वोपकारिषु खलोऽपि हि सानुकम्पः॥ 213 ॥  
नान्तर्विचिन्तयति किञ्चिदपि प्रतीपमाकोपितोऽपि सुजनः पिशुनेन पापम्।  
अर्कद्विषोऽपि हि मुखे पतिताग्रभागास्तारापतेरमृतमेव कराः किरन्ति॥ 214 ॥  
हेतोः कुतोऽप्यसदृशाः सुजना गरीयः कार्यं निसर्गगुरवः स्फुटमारभन्ते।  
उत्थाय किं कलशतोऽपि न सिन्धुनाथमुद्वीचिमालमपि बद्धगवानगस्त्यः॥ 215 ॥  
पात्रं पवित्रयति नैव गुणान्क्षिणोति स्नेहं न संहरति नापि मलं प्रसूते।  
दोषावसानरुचिरश्चलतां न धत्ते सत्संगमः सुकृतसद्मनि कोऽपि दीपः॥ 216 ॥  
उदधिर(1)वधिरुर्व्यास्तं हनूनांस्ततार(2) निरवधि गगनं चेत्का(3)ण्डकोशे विलीनम्।  
इति परिमितिमन्तो भान्ति सर्वेऽपि भावाः स तु निरवधिरेकः सज्जनानां विवेकः॥ 217 ॥  
  
[^1]: मर्यादा.

[^2]: तीर्णवान्.

[^3]: ब्रह्माण्डकोशे.

नहि भवति वियोगः स्नेहविच्छेदहेतुर्जगति गुणनिधीनां सज्जनानां कदाचित्।  
घनतिमिरनिबद्धो दूरसंस्थोऽपि चन्द्रः किमु कुमुदवनानां प्रेमभङ्गं करोति॥ 218 ॥  
धवलयति समग्रं चन्द्रमा जीवलोकं किमिति निजकलङ्कं नात्मसंस्थं (5)प्रमार्ष्टि।  
भवति विदितमेतत्प्रायशः सज्जनानां परहितनिरतानामादरो नात्मकार्ये॥ 219 ॥  
  
[^5]: नाशयतीत्यर्थः.

प्रथमवयसि पीतं तोयमल्पं स्मरन्तः शिरसि निहितभारा नालिकेरा नराणाम्।  
ददति जलमन(6)नल्पास्वादमाजीवितान्तं नहि कृतमुपकारं साधवो विस्मरन्ति॥ 220 ॥  
  
[^6]: अमृततुल्यम्.

मनसि वचसि काये पुण्यपीयूष(7)पूर्णास्त्रिभुवनमुपकारश्रेणिभिः(8) प्रीणयन्तः।  
परगुणपरमाणून्पर्वतीकृत्य नित्यं निजहृदि विकसन्तः सन्ति सन्तः कियन्तः॥ 221 ॥  
  
[^7]: अमृतम्.

[^8]: पङ्क्तिभिः.

उदयति यदि भानुः पश्चिमे दिग्विभागे प्रचलति यदि मेरुः शीततां याति वह्निः।  
विकसति यदि पद्मं पर्वताग्रे शिलायां न भवति पुनरुक्तं भाषितं सज्जनानाम्॥ 222 ॥  
व्यतिकरितदिगन्ताः श्वेतमानैर्यशोभिः सुकृतविलसितानां स्थानमूर्जस्वलानाम्।  
अकलितमहिमानः केतनं मङ्गलानां कथमपि भुवनेऽस्मिंस्तादृशाः संभवन्ति॥ 223 ॥  
वपुरविहितसिद्धा एव लक्ष्मीविलासाः प्रतिजनकमनीयं कान्तिमत्केतयन्ति।  
अमलिनमिव रत्नं रश्मयस्ते मनोज्ञा विकसितमिव पद्मं बिन्दवो माकरन्दाः॥ 224 ॥  
अपि विभविहीनः प्रच्युतो वा स्वदेशान्नहि खलजनसेवां प्रार्थयत्युन्नतात्मा।  
तनु तृणमुपभुङ्क्ते न क्षुधार्तोऽपि सिंहः पिबति रुधिरमुष्णं प्रायशः कुञ्जराणाम्॥ 225 ॥  
वहति भुवनश्रेणीं शेषः फणाफलकस्थितां कमठपतिना मध्येपृष्ठं सदा स च धार्यते।  
तमपि कुरुते क्रोडाधीनं पयोनिधिरादरादहह महतां निःसीमानश्चरित्रविभूतयः॥ 226 ॥  
अणुरपि मणिः प्राणत्राणक्षमो विषभक्षिणां शिशुरपि रुषा सिंहीसूनुः समाह्वयते गजान्।  
तनुरपि तरुस्कन्धोद्भूतो दहत्यनलो वनं प्रकृतिमहतां जात्यं तेजो न मूर्तिमपेक्षते॥ 227 ॥  
सुखलवदशा हर्षक्लैब्ये खलः खलु खेलते स्खलति भजते लेशक्लेशे विषादविषूचिकाम्।  
भवति न सतां दर्पोद्दामा न दैन्यमयी मतिर्दुरभिभवता गम्भीराणां सुखेष्वसुखेषु च॥ 228 ॥  
घृष्टं घृष्टं पुनरपि पुनश्चन्दनं चारुगन्धं छिन्नं छिन्नं पुनरपि पुनः स्वादु चैवेक्षुकाण्डम्।  
दग्धं दग्धं पुनरपि पुनः काञ्चनं कान्तवर्णं न प्राणान्ते प्रकृतिविकृतिर्जायते चोत्तमानाम्॥ 229 ॥  
केनादिष्टौ कमलकुमुदोन्मीलने पुष्पवन्तौ विश्वं तोयैः स्नापयितुमसौ केन वा वारिवाहः।  
विश्वानन्दोपचयचतुरो दुर्जनानां दुरापः श्लाघ्यो लोके जयति महतामुज्ज्वलोऽयं निसर्गः॥ 230 ॥  
कस्यादेशात्क्षपयति तमः सप्तसप्तिः प्रजानां छायाहेतोः पथि विटपिनामञ्जलिः केन बद्धः।  
अभ्यर्थ्यन्ते जललवमुचः केन वा वृष्टिहेतोर्जात्यैवैते परहितविधौ साधवो बद्धकक्ष्याः॥ 231 ॥  
यैर्वातूलो भवति पुरतः कथ्यमानैर्जनानां कामप्यन्तर्विदधति रुजं येऽप्यनुद्गीर्यमाणाः।  
तेऽभिप्रायाः किमपि हृदये कण्ठलग्नाः स्फुरन्तो यस्याख्येयास्तमिह सुहृदं पुण्यवन्तो लभन्ते॥ 232 ॥  
उदन्वच्छन्ना भूः स च निधिरपां योजनशतं सदा पान्थः पूषा गगनपरिमाणं कलयति।  
इति प्रायो भावाः स्फुरदवधिमुद्रामुकुलिताः सतां प्रज्ञोन्मेषः पुनरयमसीमा विजयते॥ 233 ॥  
यदेतन्नेत्राम्भः पतदपि समासाद्य तरुणीकपोले व्यासङ्गं कुचकलशमस्याः कलयति।  
ततः श्रोणीबिम्बं व्यवसितविलासं तदुचितं स्वभावस्वच्छानां विपदपि सुखं नान्तरयति॥ 234 ॥  
यदिन्दोरन्वेति व्यसनमुदयं वा निधिरपामुपाधिस्तत्रायं जयति जनिकर्तुः प्रकृतिता।  
अयं कः संबन्धो यदनुहरते तस्य कुमुदं विशुद्धाः शुद्धानां ध्रुवमनभिसंधिप्रणयिनः॥ 235 ॥  
गुणायन्ते दोषाः सुजनवदने दुर्जनमुखे गुणा दोषायन्ते तदिदमपि नो (1)विस्मयपदम्।  
महामेघः क्षारं पिबति कुरुते वारि मधुरं (2)फणी क्षीरं पीत्वा वमति गरलं दुःसहतरम्॥ 236 ॥  
  
[^1]: आश्चर्यस्थानम्.

[^2]: सर्पः.

(3)प्रियप्राया वृत्तिर्विनयमधुरो वाचि नियमः प्रकृत्या कल्याणी मतिरनवगीतः परिचयः।  
पुरो वा पश्चाद्वा तदिदमविपर्यासितरसं रहस्यं साधूनामनुपधि विशुद्धं विजयते॥ 237 ॥  
  
[^3]: आनन्दात्मिका.

असाधुः साधुर्वा भवति खलु जात्यैव पुरुषो न सङ्गाद्दौर्जन्यं न हि सुजनता कस्यचिदपि।  
प्ररूढे (4)संसर्गे मणिभुजगयोर्जन्मजनिते मणिर्ना(1)हेर्दोषान्स्पृशति न तु सर्पो मणिगुणान्॥ 238 ॥  
  
[^4]: संबन्धे.

[^1]: सर्पस्य.

न साधुः कुत्रापि व्रजति खलु दोषं न गुणतां खलानां संसर्गैरपि कृतनिवासोऽपि निपुणः।  
यथा पक्षिव्यालैरपि हिततनुश्चन्दनतरुर्न वैकृत्यं याति क्षपयति च तापं सुमनसाम्॥ 239 ॥  
करे श्लाघ्यस्त्यागः(2) शिरसि गुरुपादप्रणयिता मुखे सत्या वाणी विजयिभुजयोर्वीर्य(3)मतुलम्।  
हृदि स्वस्था वृत्तिः श्रुतमधिगतैकव्रतफलं विनाप्यैश्वर्येण प्रकृतिमहतां (4)मण्डनमिदम्॥ 240 ॥  
  
[^2]: दानम्.

[^3]: निस्तुलम्.

[^4]: भूषणम्.

अचिन्त्याः पन्थानः किमपि मह(5)तामन्धकरिपोर्यदक्ष्णोऽभूत्तेजस्तदकृत(6) (7)कथामप्यमदनाम्।  
मुनेर्नेत्रादत्रेर्यदजनि पुनर्ज्योतिरहह प्रतेने तेनेदं मदनमयमेव त्रिभुवनम्॥ 241 ॥  
  
[^5]: शंकरस्य.

[^6]: अकरोत्.

[^7]: वार्तावशिष्टो मदनो यस्मिंस्तत्तथाविधम्.

इहानेके सन्तः सततमुपकारिण्युपकृतिं कृतज्ञाः कुर्वन्तो जगति निवसन्तोऽपि सुधयः।  
कियन्तस्ते सन्तः सुकृतपरिपाकप्रणयिनो विना स्वार्थं येषां भवति परकृत्यव्यसनिता॥ 242 ॥  
अभेदेनोपास्ते कुमुदमुदरे वा स्थितवतो विपक्षादम्भोजादुपगतवतो वा मधुलिहः।  
अपर्याप्तः कोऽपि स्वपरपरिचर्यापरिचयप्रबन्धः साधूनामयमनभिसंधानमधुरः॥ 243 ॥  
तृषार्तैः सारङ्गैः प्रतिजलधरं भूरि विरुतं घनैर्मुक्ता धाराः सपदि पयसस्तान्प्रति मुहुः।  
खगानां के मेघाः क इह विहगा वा जलमुचामयाच्यो नार्तानामनुपकरणीयो न महताम्॥ 244 ॥  
शिला बाला जाता चरणरजसा यत्कुलशिशोः स एवायं सूर्यः सपदि निजपादैर्गिरिशिलाम्।  
स्पृशन्भूयो भूयो न खलु कुरुते कामपि वधूं कुले कश्चिद्धन्यः प्रभवति नरः श्लाघ्यमहिमा॥ 245 ॥  
परार्थव्यासङ्गादुपजहदपि स्वार्थपरतामभेदैकत्वं यो वहति गुरु भूतेषु सततम्।  
स्वभावादस्यान्तः स्फुरति ललितोदात्तमहिमा समर्थो यो नित्यं स जयतितरां कोऽपि पुरुषः॥ 246 ॥  
तमांसि ध्वंसन्ते परिणमति भूयानुपशयः सकृत्संवादेऽपि प्रथत इह चामुत्र च शुभम्।  
अथ प्रत्यासङ्गः कमपि महिमानं वितरति प्रसन्नानां वाचः फलमपरिमेयं प्रसुवते॥ 247 ॥  
प्रिया (8)न्याय्या (9)वृत्तिर्म(10)लिनमसु(11)भङ्गेऽप्यसुकरं त्वसन्तो (12)नाभ्यर्थ्याः सुहृदपि न याच्यः कृशधनः।(13)  
विपद्युच्चैः स्थेयं पदमनु(14)विधेयं च महतां सतां केनोद्दिष्टं(15) विष(16)मम(17)सिधाराव्रतमिदम्॥ 248 ॥  
  
[^8]: न्यायानुसारिणी.

[^9]: वर्तनम्.

[^10]: पातकम्.

[^11]: प्राणव्यये.

[^12]: न याचितव्याः.

[^13]: क्षीणधनः.

[^14]: अनुसर्तव्यम्.

[^15]: उपदिष्टम्.

[^16]: अतिकठिनम्.

[^17]: खङ्गधाराताण्डवम्.

प्रदानं प्रच्छन्नं(1) गृहमुपगते(2) संभ्रमविधिः प्रियं कृत्वा (3)मौनं सदसि कथनं नाप्युपकृतेः(4)।  
अनुत्सेको(5) लक्ष्म्यां निरभिभव(6)साराः परकथाः सतां केनोद्दिष्टं विषममसिधाराव्रतमिदम्॥ 249 ॥  
  
[^1]: गुप्तम्.

[^2]: अतिथौ.

[^3]: अनुद्धाटनम्.

[^4]: उपकारस्य.

[^5]: गर्वाभावः.

[^6]: निन्दा.

विजेतव्या लङ्का चरणतरणीयो जलनिधिर्विपक्षः पौल(7)स्त्यो रणभुवि सहायाश्च कपयः।  
तथाप्येको रामः सकलमवधीद्राक्षसकुलं क्रियासिद्धिः(8) सत्त्वे वसति महतां नोपकरणे(9)॥ 250 ॥  
  
[^7]: रावणः.

[^8]: कार्यसिद्धिः.

[^9]: सामग्र्याम्.

रथस्यैकं चक्रं भुजगयमिताः सप्त तुरगा निरालम्भो मार्गश्चरणरहितः(10) सारथिरपि।  
रविर्गच्छत्यन्तं प्रतिदिनमपारस्य नभसः क्रियासिद्धिः सत्त्वे वसति महतां नोपकरणे॥ 251 ॥  
  
[^10]: अनूरुः.

धनुः पौष्पं(11) मौर्वी(12) मधु(13)करमयी चञ्चलदृशां दृशां कोणो बाणः सुहृदपि जडात्मा(14) हिमकरः।  
तथाप्येकोऽनङ्गस्त्रिभुवनमपि व्याकुलयति क्रियासिद्धिः सत्त्वे वसति महतां नोपकरणे॥ 252 ॥  
  
[^11]: पुष्पमयम्.

[^12]: ज्या.

[^13]: भ्रमररूपा.

(14. बुद्धिरहितः; (पक्षे डलयोः सावर्ण्यात्) जलात्मा जलरूपः.)  
विपक्षः श्रीकण्ठो जडतनुरमात्यः शशधरो वसन्तः सामन्तः सामन्तः कुसुममिषवः सैन्यमबलाः।  
तथापि त्रैलोक्यं जयति मदनो (15)देहरहितः क्रियासिद्धिः सत्त्वे वसति महतां नोपकरणे॥ 253 ॥  
  
[^15]: अनङ्गः.

घटो (16)जन्मस्थानं (17)मृगपरिजनो भूर्जवसनो वने वासः कन्दाशनमपि च दुःस्थं वपुरिदम्।  
तथाप्येकोऽगस्त्यः सकलमपि बद्वारिधिजलं क्रियासिद्धिः सत्त्वे वसति महतां नोपकरणे॥ 254 ॥  
  
[^16]: उत्पत्तिस्थानम्.

[^17]: मृगा एव परिजनः.

जयन्ति जितमत्सराः परहितार्थमभ्युद्यताः पराभ्युदयसुस्थिताः परविपत्तिखेदाकुलाः।  
महापुरुषसत्कथाश्रवणजातकौतूहलाः समस्तदुरितार्णवप्रकटसेतवः साधवः॥ 255 ॥  
य जाते (20)व्यसने निरा(21)कुलधियः संपत्सु नाभ्युन्नताः प्राप्तेनैव पराङ्भुखाः प्रणयिनि प्राणोपयोगैरपि।  
(22)ह्रीमन्तः स्वगुणप्रकाशनविधावन्यस्तुतौ पण्डितास्ते भूमण्डलमण्डनैकतिलकाः सन्तः कियन्तो जनाः॥ 246 ॥  
  
[^20]: संकटे.

[^21]: अव्यग्रमनसः.

[^22]: लज्जावन्तः.

(23)क्षुद्राः सन्ति सहस्रशः स्वभरणव्यापारमात्रोद्यताः स्वार्थो यस्य परार्थ एव स पुमानेकः सतामग्रणीः।(24)  
दुष्पूरोदरपूरणाय पिबति (25)स्रोतःपतिं (26)वाडवो जीमूतस्तु(27) निदाघ(28)तापितजगत्संतापविच्छित्तये॥ 257 ॥  
  
[^23]: नीचाः.

[^24]: अग्रेसरः.

[^25]: समुद्रम्.

[^26]: वाडवाग्निः.

[^27]: मेघः.

[^28]: ग्रीष्मः.

मज्जन्तोऽपि विपत्प(29)योधिगहने निःशङ्कधैर्यावृताः कुर्वन्त्येव परोपकारमनिशं सन्तो यथाशक्ति वै।  
राहोरुग्र(1)करालवक्त्रकुहरग्रासाभिभूतोऽप्यलं चन्द्रः किं न जनं करोति सुखिनं ग्रासावशेषैः करैः(2)॥ 258 ॥  
  
[^29]: विपदेव पयोधिः समुद्रः.

[^1]: भयंकरम्.

[^2]: किरणैः.

वाञ्छा सज्जनसंगमे परगुणे प्रीतिर्गुरौ नम्रता विद्यायां व्यसनं (3)स्वयोषिति रतिर्लोकापवादाद्भयम्।  
भक्तिः शूलिनि(4) शक्ति(5)रात्मदमने संसर्गमुक्तिः खलेष्वेते येषु वसन्ति निर्मलगुणास्तेभ्यो नरेभ्यो नमः॥ 259 ॥  
  
[^3]: स्वस्त्रियाम्.

[^4]: शंकरे.

[^5]: मनोजये.

दृश्यन्ते भुवि भूरिनिम्बतरवः कुत्रापि ते चन्दनाः पाषाणैः परिपूरिता वसुमती वज्रो(6) मणिर्दुर्लभः।  
श्रूयन्ते (7)करटारवाश्च सततं चैत्रे (8)कुहूकूजितं तन्मन्ये खलसंकुलं जगदिदं द्वित्राः क्षितौ सज्जनाः॥ 260 ॥  
  
[^6]: हीरकमणिः.

[^7]: काकशब्दाः.

[^8]: कोकिलशब्दाः.

घर्मार्तं न तथा सुशीतलजलैः स्नानं न (9)मुक्तावलिर्न श्रीखण्डविलेपनं सुखयति प्रत्यङ्गमप्यर्पितम्।  
प्रीत्यै सज्जनभाषितं प्रभवति प्रायो यथा चेतसः सद्युक्त्या च पुरस्कृतं सुकृतिनामाकृष्टिमन्त्रोपमम्॥ 261 ॥  
  
[^9]: मुक्तासरः.

धर्मे तत्परता मुखे मधुरता दाने समुत्साहिता मित्रेऽवञ्चकता गुरौ विनयिता चित्तेऽतिगम्भीरता।  
आचारे शुचिता गुणे रसिकता शास्त्रेऽतिविज्ञानिता रूपे सुन्दरता हरौ भजनिता सत्स्वेव संदृश्यते॥ 262 ॥  
सौजन्या(10)मृतसन्धिवः परहितप्रारब्धवीरव्रता वाचालाः परवर्णने निजगुणालापे च मौनव्रताः।  
(11)आपत्स्वप्यविलुप्तधैर्यनिचयाः संपत्स्व(12)नुत्सेकिनो मा भूवन्खलवक्त्रनिर्गतविषज्वालातताः सज्जनाः॥ 263 ॥  
  
[^10]: सुजनतामृतसमुद्राः.

[^11]: विपत्तिकालेषु.

[^12]: गर्वरहिताः.

ये दीनेषु दयालवः स्पृशति यानल्पोऽपि न श्रीमदो व्यग्रा ये च परोपकारकरणे (13)हृष्यन्ति ये याचिताः।  
स्वस्थाः सन्ति च यावैनोन्मदमहाव्याधिप्रकोपेऽपि ये तैः स्तम्भैरिव सुस्थितैः कलिभरक्लान्ता (14)धरा धार्यते॥ 264 ॥  
  
[^13]: हर्षयुक्ता भवन्ति.

[^14]: पृथ्वी.

क्षारो वारिनिधिः कलङ्ककलुषश्चन्द्रो रविस्तापकृत्पर्जन्यश्च(15)पलाश्रयोऽभ्रपटलादृश्यः सुवर्णाचलः।  
शून्यं व्योम रसा(16) द्विजिह्वविधृता स्वर्धामधेनुः पशुः काष्ठं कल्पतरुर्दृषत्सुरमणिस्तत्केन साम्यं सताम्॥ 265 ॥  
  
[^15]: विद्युत्.

[^16]: पृथ्वी.

कस्मादिन्दुरसौ धिनोति जगतीं पीयूषगर्भैः करैः कस्माद्वा जलधारयैव धरणिं धाराधरः सिञ्चति।  
भ्रामं भ्राममयं च नन्दयति वा कस्मात्त्रिलोकीं रविः साधूनां हि परोपकारकरणे नोपाध्यपेक्षं मनः॥ 266 ॥  
अद्वैतं सुखदुःखयोरनुगतं सर्वास्ववस्थासु यद्विश्रामो हृदयस्य यत्र जरसा यस्मिन्नहार्यो रसः।  
कालेनावरणात्ययात्परिणते यत्स्नेहसारे स्थितं भद्रं तस्य सुमानुषस्य कथमप्येकं हि तत्प्रार्थ्यते॥ 267 ॥  
गर्वं नोद्वहते न निन्दति परान्नो भाषते निष्ठुरं प्रोक्तं केनचिदप्रियं च सहते क्रोधं च नालम्बते।  
शृत्वा काव्यमलक्षणं परकृतं संतिष्ठते मूकवद्दोषांश्छादयते स्वयं न कुरुते ह्येतत्सतां लक्षणम्॥ 268 ॥  
किं कूर्मस्य भरव्यथा न वपुषि क्ष्मां न क्षिपत्येष यत्किं वा नास्ति परिश्रमो दिनपतेरास्ते न यन्निश्चलः।  
किं चाङ्गीकृतमुत्सृजन्हि मनसा श्लाघ्यो जनो लज्जते निर्वाहः प्रतिपन्नवस्तुषु सतामेतद्धि गोत्रव्रतम्॥ 269 ॥  
सेतूपक्रमकौतुकाहृतगिरिप्रक्षेपवेगोच्छलन्निःशेषाम्बुपरिस्फुटोदरदरीगम्भीरिमा सागरः।  
चक्रे गोष्पदवद्विलङ्घितवतोऽप्यन्तर्भयं मारुतेः पूर्णत्वादतिरिच्यते हि महतस्तुच्छस्य दुर्लङ्घ्यता॥ 270 ॥  
शूराः सन्ति सहस्रशः प्रतिपदं विद्याविदोऽनेकशः सन्ति श्रीपतयो निरस्तधनदास्तेऽपि क्षितौ भूरिशः।  
ये कर्मण्यनिरीक्ष्य वान्यमनुजं दुःखार्जितं यन्मनस्ताद्रूप्यं प्रतिपद्यते जगति ते सत्पूरुषाः पञ्चषाः॥ 271 ॥  
ख्यातिं यत्र गुणा न यान्ति गुणिनस्तत्रादरः स्यात्कुतः किं कुर्याद्बहुशिक्षितोऽपि पुरुषः पाषाणभूते जने।  
प्रेमारूढविलासिनीमदवशव्यावृत्तकण्ठस्वनः सीत्कारो हि मनोहरोऽपि बधिरे किं नाम कुर्याद्गुणम्॥ 272 ॥  
तृष्णां छिन्धि भज क्षमां जहि मदं पाते रतिं मा कृथाः सत्यं ब्रूह्यनुयाहि साधुपदवीं सेवस्व विद्वज्जनान्।  
मान्यान्मानय विद्विषोऽप्यनुनया ह्याच्छादय स्वान्गुणान्कीर्तिं पालय दुःखिते कुरु दयामेतत्सतां लक्षणम्॥ 273 ॥  
स्वाम्ये पेशलता गुणे प्रणयिता हर्षे निरुत्सेकता पत्रे संवृतता श्रुते सुमतिता वित्तोदये त्यागिता।  
साधौ सादरता खले विमुखता पापे परं भीरुता दुःखे क्लेशसहिष्णुता च महतां कल्याणमाकाङ्क्षति॥ 274 ॥  
गेहं दुर्गतबन्धुभिर्गुरुगृहं छात्रैरहंकारिभिर्हट्टं पत्तनवञ्चकैर्मुनिजनैः शापोन्मुखैराश्रमान्।  
सिंहाद्यैश्च वनं खलैर्नृपसभां चौरैर्दिगन्तानपि संकीर्णान्यवलोक्य सत्यसरलः साधुः क्व विश्राम्यति॥ 275 ॥  
दीनां कल्पवृक्षः सुगुणफलनतः सज्जनानां कुटुम्बी आदर्शः शिक्षितानां सुचरितनिकषः शीलवेलासमुद्रः।  
सत्कर्ता नावमन्ता पुरुषगुणनिधिर्दक्षिणोदारसत्त्वो ह्येकः श्लाघ्यः स जीवत्यधिकगुणतया चोच्छ्वसन्तीव चान्ये॥ 276 ॥  
नम्रत्वेनोन्नमन्तः परगुणकथनैः स्वान्गुणान्ख्या(1)पयन्तः स्वार्थान्संपादयन्तो विततबहुतरारम्भयत्नाः परार्थे।  
क्षान्त्यैवाक्षेपरूक्षाक्षरमुखरमुखान्दुर्मुखान्दुःखयन्तः सन्तः साश्चर्यचर्या जगति बहुनताः कस्य नाभ्यर्थनीयाः॥ 277 ॥  
  
[^1]: प्रकटयन्तः.

वक्त्रे वल्गाप्रकर्षः (2)समरभुवि तव प्राणरक्षापि दैवात्स्वेच्छाचारो न चास्ते नहि भवति तथा भारवाहो नितान्तम्।  
इत्युक्तोऽश्वः खरेण प्रहसितवदनो मूक एवावतस्थे तस्माज्जात्या महान्तोऽधमजनविषये मौनमेवाश्रयन्ते॥ 278 ॥  
  
[^2]: सङ्ग्रामाङ्गणे.

## सज्जनप्रशंसा  
  
खलः सर्षपमात्राणि परच्छिद्राणि पश्यति।  
आत्मनो बिल्वमात्राणि पश्यन्नपि न पश्यति॥ 1 ॥  
न विना परवादेन रमते दुर्जनो जनः।  
काकः सर्वरसान्भुक्त्वा विना मेध्यं(1) न तृप्यति॥ 2 ॥  
  
[^1]: विष्ठाद्यशुचि.

विशि(2)खव्या(3)लयोर(4)न्त्यवर्णाभ्यां यो विनिर्मितः।  
परस्य हरति प्राणान्नैतच्चित्रं कुलोचितम्॥ 3 ॥  
  
[^2]: बाणः.

[^3]: सर्पः.

[^4]: अन्त्यवर्णः 'खल’ इति.

विषमा(5) (6)मलिनात्मानो द्विजिह्वा जिह्मगा(7) इव।  
जगत्प्राणहरा नित्यं कस्य नोद्वेजकाः खलाः॥ 4 ॥  
  
[^5]: वक्राः.

[^6]: दुष्टस्वभावाः.

[^7]: सर्पाः.

दुर्जनः परिहर्तव्यो विद्ययालंकृतोऽपि सन्।  
मणिना भूषितः सर्पः किमसौ न भयंकरः॥ 5 ॥  
खलानां कण्टकानां च द्विविधैव (8)प्रतिक्रिया।  
(9)उपानन्मुखभङ्गो वा दूरतो वा विसर्जनम्॥ 6 ॥  
  
[^8]: प्रतीकारः.

[^9]: उपानहा पादस्थचर्मणा मुखभङ्गः.

अपूर्वः कोऽपि कोपाग्निः सज्जनस्य खलस्य च।  
एकस्य शाम्यति स्नेहाद्वर्धतेऽन्यस्य (10)वारितः॥ 7 ॥  
  
[^10]: निवारणात्; [पक्षे] जलात्.

ऊर्जितं सज्जनं दृष्ट्वा द्वेष्टि नीचः पुनः पुनः।  
कवलीकुरुते खस्थं विधुं दिवि विधुंतुदः॥ 8 ॥  
क्वचित्सर्पोऽपि मित्रत्वमीयान्नैव खलः क्वचित्।  
न शेषशायिनोऽप्यस्य वशे दुर्योधनो हरेः॥ 9 ॥  
उपकारोऽपि नीचानामपकारो हि जायते।  
पयःपानं भुजंगानां केवलं विषवर्धनम्॥ 10 ॥  
अलकाश्च खलाश्चैव मूर्धभिः सुजनैर्धृताः।  
उपर्युपरि संस्कारेऽप्याविष्कुर्वन्ति वक्रताम्॥ 11 ॥  
खलानां धनुषां चापि सद्वंश(11)जनुषामपि।  
(12)गुणलाभो भवेदाशु परहृद्भेदकारकः॥ 12 ॥  
  
[^11]: कुलम्; [पक्षे] वेणुः.

[^12]: विनयादिः; [पक्षे] रज्जुः.

बहु(13)निष्कपटद्रोही (14)बहुधान्योपघातकः।  
(15)रन्ध्रान्वेषी च सर्वत्र दूषको मूषको यथा॥ 13 ॥  
  
[^13]: बहु-निष्कपट-द्रोही; [पक्षे] बहु-निष्क-पट-द्रोही इति पदच्छेदः.

[^14]: बहुधा-अन्योपघातकः; [पक्षे] बहु-धान्य-उपघातकः इति पदच्छेदः.

[^15]: दूषणान्वेषी; [पक्षे] छिद्रान्वेषी.

नौश्च दुर्जनजिह्वा च (16)प्रतिकूलविसर्पिणी।  
(17)परप्रतारणायैव (18)दारुणा केन निर्मिता॥ 14 ॥  
  
[^16]: प्रतितीरम्; [पक्षे] विरुद्धम्.

[^17]: परेषां प्रकर्षेण तारणायः; [पक्षे] परेषां वञ्चनाय.

[^18]: भयंकरा; [पक्षे] काष्ठेन.

यस्मिन्वंशे(1) समुत्पन्नस्तमेव निजचेष्टितैः।(2)  
दूषयत्यचिरेणैव (3)घुणकीट इवाधमः॥ 15 ॥  
  
[^1]: वेणौ; [पक्षे] कुले.

[^2]: स्वकर्मभिः.

[^3]: काष्ठवेधकः कृमिः.

स्वभावकठिनस्यास्य (4)कृत्रिमां बिभ्रतो (5)नतिम्।  
गुणोऽपि(6) परहिंसायै चापस्य(7) च खलस्य च॥ 16 ॥  
  
[^4]: क्रियया निर्वृत्ताम्; [पक्षे] कटयुक्ताम्.

[^5]: नम्रत्वम्.

[^6]: मौर्वी; [पक्षे] विनयादिः.

[^7]: धनुषः.

अयःपिण्ड इवोत्तप्ते खलानां हृदये क्षणात्।  
पतिता अपि नेक्ष्यन्ते गुणास्तोयकणा इव॥ 17 ॥  
वर्जनीयो मतिमता दुर्जनः सख्यवैरयोः।  
श्वा भवत्यपकाराय लिहन्नपि दशन्नपि॥ 18 ॥  
वक्रतां बिभ्रतो यस्य गुह्यमेव प्रकाशते।  
कथं खलु समो न स्यात्पुच्छेन पिशुनः शुनः॥ 19 ॥  
स्नेहेन(8) (9)भूतिदानेन कृतः स्वच्छोऽपि दुर्जनः।  
दर्पणश्चान्तिके तिष्ठन्करोत्येकमपि द्विधा॥ 20 ॥  
  
[^8]: तैलेन; [पक्षे] ममतया.

[^9]: भस्म; [पक्षे] वैभवम्.

आजन्मसिद्धं कौटिल्यं खलस्य च हलस्य(10) च।  
सोढुं तयोर्मुखाक्षेपमलमेकैव सा (11)क्षमा॥ 21 ॥  
  
[^10]: लाङ्गलम्.

[^11]: पृथ्वी; [पक्षे] शान्तिः.

यथा यथैव स्नेहेन (12)भूयिष्ठमुपचर्यते।(13)  
धत्ते तथा तथा तापं महावैश्वानरः(14) खलः॥ 22 ॥  
  
[^12]: बाहुल्येन.

[^13]: पूज्यते.

[^14]: अग्निः; [पक्षे] वै-श्वा-नरः इति च्छेदः

दुर्जनः कृतशिक्षोऽपि सज्जनो नैव जायते।  
अपि गङ्गाजलस्नानान्नाधः केशः कुशायते॥ 24 ॥  
दह्यमानाः सुतीव्रेण नीचाः परयशोग्निना।  
अशक्तास्तत्पदं गन्तुं ततो निन्दां प्रकुर्वते॥ 25 ॥  
खलः सत्त्रियमाणोऽपि ददाति कलहं सताम्।  
दुग्धधौतोऽपि किं याति वायसः (16)कलहंसताम्॥ 26 ॥  
  
[^16]: राजहंसत्वम्.

संत्यज्य शूर्पवद्दोषान्गुणान्गृह्णाति पण्डितः।  
दोषग्राही गुणत्यागी (17)पल्लोलीव हि दुर्जनः॥ 28 ॥  
  
[^17]: चालिनी.

खलो न साधुतां याति सद्भिः संबोधितोऽपि सन्।  
सरित्पूरप्रपूर्णोऽपि क्षारो न मधुरायते॥ 29 ॥  
सर्पदुर्जनयोर्मध्ये वरं सर्पो न दुर्जनः।  
सर्पो दशति कालेन दुर्जनस्तु पदे पदे॥ 30 ॥  
अकस्मादेव कुप्यन्ति प्रसीदन्त्यनिमित्ततः।  
शीलमेतदसाधूनामभ्रं (18)पारिप्लवं यथा॥ 31 ॥  
  
[^18]: चञ्चलम्.

अशक्ताः शक्तिमात्मीयां श्लाघयन्ते च दुर्जनाः।  
ते भवन्त्युपहासाय महतामेव संनिधौ॥ 32 ॥  
सर्पः क्रूरः खलः क्रूरः सर्पात्क्रूरतरः खलः।  
मन्त्रेण शाम्यते सर्पो न खलः शाम्यते कदा॥ 33 ॥  
दुर्जनं प्रथमं वन्दे सज्जनं तदनन्तरम्।  
मुखप्रक्षालनात्पूर्वं गुदप्रक्षालनं यथा॥ 34 ॥  
दुर्जनः सुजनो न स्यादुपायानां शतैरपि।  
अपानं मृत्सहस्रेण दौतं चास्यं कथं भवेत्॥ 35 ॥  
खलास्तु कुशलाः साधु हित(1)प्रत्यूहकर्मणि।  
निपुणाः फणिनः प्राणानपहर्तुं निराग(2)साम्॥ 36 ॥  
  
[^1]: विघ्नः.

[^2]: निरपराधानाम्.

अहो बत महत्कष्टं विपरीतमिदं जगत्।  
येना(3)पत्रपते साधुरसाधुस्तेन तुष्यति॥ 37 ॥  
  
[^3]: लज्जां प्राप्नोति.

तक्षकस्य विषं दन्ते मक्षिकाया विषं शिरः।  
वृश्चिकस्य विषं पुच्छं सर्वाङ्गे दुर्जनो विषम्॥ 38 ॥  
दुर्जनो नार्जवं याति सेव्यमानोऽपि नित्यशः।  
स्वेदनाभ्यञ्जनोपायैः श्वपुच्छमिव नामितम्॥ 39 ॥  
वर्दनं वाथ संमानं खलानां प्रीतये कुतः।  
फलन्त्यमृतसेकेऽपि न पथ्यानि विषद्रुमाः॥ 40 ॥  
दुर्जनैरुच्यमानानि वचांसि मधुराण्यपि।  
अकालकुसुमानीव भयं संजनयन्ति हि॥ 41 ॥  
शतं दद्यान्न विवदेदिति विज्ञस्य संमतम्।  
विना हेतुमपि द्वन्द्वमेतन्मूर्खस्य लक्षणम्॥ 42 ॥  
अहो खलभुजंगस्य विपरीतो वधक्रमः।  
अन्यस्य दशति श्रोत्रमन्यः प्राणैर्वियुज्यते॥ 43 ॥  
न यत्नकोटिशतकैरपि दुष्टः सुधीर्भवेत्।  
किं मर्दितोऽपि कस्तूर्यां लशुनो याति सौरभम्॥ 44 ॥  
पाषाणो भिद्यते टङ्कैर्वज्रं वज्रेण भिद्यते।  
सर्पोऽपि भिद्यते मन्त्रैर्दुष्टात्मा नैव भिद्यते॥ 45 ॥  
दुर्जनो दोषमादत्ते दुर्गन्धिमिव सूकरः।  
सज्जनश्च गुणग्राही हंसः क्षीरमिवाम्भसः॥ 46 ॥  
अपूर्वा (4)रसनाव्यालाः खलाननविलेशयाः।  
कर्णमूले स्पृशन्त्यन्यं हरन्त्यन्यस्य जीवितम्॥ 47 ॥  
  
[^4]: जिह्वारूपाः सर्पाः.

दुर्जनेन समं सख्यं प्रीतिं चापि न कारयेत्।  
उष्णो दहति चाङ्गारः शीतः कृष्णायते करम्॥ 48 ॥  
दुर्जनः प्रियवादी च नैतद्विश्वासकारणम्।  
मधु तिष्ठति जिह्वाग्रे हृदि हालाहलं विषम्॥ 49 ॥  
मनस्यन्यद्वचस्यन्यत्कार्ये चान्यद्दुरात्मनाम्।  
मनस्येकं वचस्येकं कर्मण्येकं महात्मनाम्॥ 50 ॥  
(5)जीवनग्रहणे (6)नम्रा गृहीत्वा पुनरुन्नताः।(7)  
किं कनिष्ठाः किमु ज्येष्ठा (8)घटीयन्त्रस्य दुर्जनाः॥ 51 ॥  
  
[^5]: उदकम्; [पक्षे] प्राणाः.

[^6]: अधोमुखाः; [पक्षे] विनीताः.

[^7]: ऊर्ध्वमुखाः; [पक्षे] उद्धताः.

[^8]: एकरज्जुसंबद्धघटमालारूपं 'राहाट’ इति प्रसिद्धम्.

बिभ्राणा गरलं कण्ठे (9)भुजंगपरिवेष्टिता।  
शांभवीव तनुः कस्य न वन्द्या (10)दौर्जनी सभा॥ 52 ॥  
  
[^9]: सर्पाः; [पक्षे] जाराः.

[^10]: दुर्जनसंबन्धिनी.

(11)अक्षमालापवृत्तिज्ञा (12)कुशासनपरिग्रहा।  
ब्राह्मीव दौर्जनी संसद्वन्दनीया (1)समेखला॥ 53 ॥  
  
[^11]: अक्षमा य आलापास्तेषां वृत्तिज्ञा; [पक्षे] अक्षमाला जपमाला तस्या अपवृत्तिर्भ्रमणं जानातीति सा.

[^12]: कुत्सितं यच्छासनं शिक्षा तस्य परिग्रहोऽवलम्बो यस्याः सा; [पक्षे] कुशासनं दर्भासनं तत्परिग्रहः स्वीकारो यस्य सा.

[^1]: समे साधौ खला; [पक्षे] मेखलया सहिता.

खलः करोति दुर्वृत्तं नूनं फलति साधुषु।  
दशाननोऽहरत्सीतां बन्धनं च महोदधेः॥ 54 ॥  
कुर्वते स्वमुखेनैव (2)बहुधान्यस्य खण्डनम्।  
नमः पतनशीलाय मुसलाय खलाय च॥ 55 ॥  
  
[^2]: बहुधा अन्यस्य परस्य खण्डनम्; [पक्षे] पुष्कलदान्यस्य खण्डनं चूर्णम्.

अपवादादभीतस्य समस्य गुणदोषयोः।  
असद्वृत्तेरहो वृत्तं दुर्विभाव्यं विधेरिव॥ 56 ॥  
न देवाय न धर्माय न बन्धुभ्यो न चार्थिने।  
दुर्जनस्यार्जितं वित्तं भुज्यते राजतस्करैः॥ 57 ॥  
मुखं पद्मदलाकारं वाचा चन्दनशीतला।  
हृदयं क्रोधसंयुक्तं त्रिविधं धूर्तलक्षणम्॥ 58 ॥  
निष्णातोऽपि च वेदान्ते साधुत्वं नैति दुर्जनः।  
चिरं जलनिधौ मग्नो मैनाक इव मार्दवम्॥ 59 ॥  
खलः सज्जनकार्पास(3)धक्षणैकहुताशनः।  
परदुःखाग्निधमनमारुतः केन वर्ण्यताम्॥ 60 ॥  
  
[^3]: दहनम्.

(4)यशःसौरभ्यलशुनः (5)शान्तिशैत्यहुताशनः।  
(6)कारुण्यकुसुमाकाशः खलः सज्जनदुःखदः॥ 61 ॥  
  
[^4]: कीर्तिरेव सौगन्ध्यं तन्नाशकत्वाल्लशुन इव। लशुनो हि कस्तूर्यादेः सौगन्ध्यं नाशयतीति प्रसिद्धिः.

[^5]: शान्तिरेव शैत्यं तन्नाशकत्वादग्निरिव.

[^6]: कारुण्यमेव कुसुमं तस्याकाशः. आकाशस्य यथा पुष्पं कदापि नोपलभ्यते तद्वत्खले कारुण्यं कदापि नोपलभ्यत इत्यर्थः.

अन्तर्मलिनदेहेन बहिराह्लादकारिणा।  
(7)महाकालफलेनेव के खलेन न वञ्चिताः॥ 62 ॥  
  
[^7]: धत्तूरफलेन.

अहो (8)प्रकृतिसादृश्यं श्लेष्मणो(9) दुर्जनस्य च।  
मधुरैः(10) कोपमायाति कटुकेनैव शाम्यति॥ 63 ॥  
  
[^8]: स्वभावसाम्यम्.

[^9]: कफस्य.

[^10]: साधुद्रव्यैः; [पक्षे] सुवचनैः.

ईषल्लब्दप्रवेशोऽपि स्नेहविच्छेदकारकः।  
कृतक्षोभो (11)नरीनर्ति खलो मन्थानदण्डवत्॥ 64 ॥  
  
[^11]: पुनः पुनर्नृत्यति.

विवृण्वती पुरस्तैक्ष्ण्यं पृष्ठतः कुर्वती गुणम्।  
कर्णान्विध्यति लोकस्य सूचीवत्सूचकस्य वाक्॥ 65 ॥  
सर्वथा व्यवहर्तव्यं कुतो ह्यवचनीयता।  
यथा स्त्रीणां तथा वाचां साधुत्वे दुर्जनो जनः॥ 66 ॥  
कापूरुषः कुक्कुरश्च भोजनैकपरायणः।  
लालितः पार्श्वमायाति वारितो न च गच्छति॥ 67 ॥  
मालिन्यमवलम्बेत यदा दर्पणवत्खलः।  
तदैव तन्मुखे देयं रजो नान्या प्रतिक्रिया॥ 68 ॥  
नीचः समुत्थितोऽवश्यमनवाप्य पराश्रयम्।  
छिद्रं न रतिमाप्नोति दृष्टान्तोऽत्र (12)कटीभवः॥ 69 ॥  
  
[^12]: पुरुषव्यञ्जनम्.

दुर्जनः परिहर्तव्यः प्रत्यक्षो द्विपदः पशुः।  
विध्यते वा कुशल्येन अदृष्टः कण्टको यथा॥ 70 ॥  
यथा वृष्टिः समुद्रेषु भुक्तस्योपरि भोजनम्।  
एवं प्रीतिः खलैः सार्धमुत्पन्नेऽर्थेऽवसीदति॥ 71 ॥  
क्वचित्कार्यवशान्नीचोऽप्यलं भवति नो महान्।  
कांस्यस्यैव हि राज्ञोऽपि दर्पणः कनकस्य न॥ 72 ॥  
दुर्जनो दूषयत्येव सतां गुणगणं क्षणात्।  
मलिनीकुरुते धूमः सर्वथा विमलाम्बरम्॥ 73 ॥  
यथा दोषो विभात्यस्य जनस्य न तथा गुणः।  
प्रायः कलङ्क एवेन्दोः प्रस्फुटो न प्रसन्नता॥ 74 ॥  
संपत्तौ कर्कशं चित्तं खलस्यापदि कोमलम्।  
शीतलं कठिनं प्रायस्तप्तं मृदु भवत्ययः(1)॥ 75 ॥  
  
[^1]: लोहम्.

प्रायःप्रकुप्यतितरां प्रीत्यैव प्रखलो जनः।  
नयनं स्नेहसंपर्कात्कालुष्यं समुपैत्यलम्॥ 76 ॥  
प्राप्य वित्तं जडास्तूर्णं निर्वृतिं यान्ति नान्यथा।  
तोयमासाद्य गर्जन्ति न रिक्ताः (2)स्तनयित्नवः॥ 77 ॥  
  
[^2]: मेघाः.

सदा खण्डनयोग्याय तुषपूर्णाशयाय च।  
नमोऽस्तु बहुबीजायखलायोलूखलाय च॥ 78 ॥  
जिह्वादूषितसत्पात्रः पिण्डार्थी कलहोत्कटः।  
तुल्यतामशुचिर्नित्यं बिभर्ति पिशुनः शुनः॥ 79 ॥  
अहो बत खलः पुण्यैर्मूर्खोऽप्यश्रुतपण्डितः।  
स्वगुणोदीरणे शेषः परनिन्दासु वाक्पतिः॥ 80 ॥  
खलः सुजनपैशुन्ये सर्वतोऽक्षिशिरोमुखः।  
सर्वतःश्रुतिमांल्लोके सर्वमावृत्य तिष्ठति॥ 81 ॥  
सत्साधुवादे मूर्खस्य मात्सर्यगलरोगिणः।  
जिह्वा कङ्कमुखेनापि कृष्टा नैव प्रवर्तते॥ 82 ॥  
मायामयः प्रकृत्यैव रागद्वेषमदाकुलः।  
महतामपि मोहाय संसार इव दुर्जनः॥ 83 ॥  
खचित्रमपि मायावी रचयत्येव लीलया।  
लघुश्च महतां मध्ये तस्मात्खल इति स्मृतः॥ 84 ॥  
खलेन धनमत्तेन नीचेन प्रभविष्णुना।  
पिशुनेन पदस्थेन हा प्रजे क्व गमिष्यसि॥ 85 ॥  
ये श्रमं हर्तुमीहन्ते महतां चिरसंभृतम्।  
वन्द्यास्तेऽसरलात्मानो दुर्जनाः सज्जना इव॥ 86 ॥  
अहो कुटिलबुद्धीनां दुर्ग्राहमसतां मनः।  
अन्यद्वचसि कण्ठेऽन्यदन्यदोष्ठपुटे स्थितम्॥ 87 ॥  
खलेषु सत्सु निर्याता वयमर्जयितुं गुणान्।  
इयं सा तस्करग्रामे रत्नक्रयविडम्बना॥ 88 ॥  
वर्धेते स्पर्धयेवोभौ संपदा शतशाखया।  
अङ्कुरोऽवस्करोद्भूतः पुरुषश्चाकुलोद्भवः॥ 89 ॥  
यत्स्मृत्वैव परां यान्ति सन्तः संतापसंततिम्।  
तदसन्तो हसन्तोऽपि हेलयैव हि कुर्वते॥ 90 ॥  
गुणदोषावशास्त्रज्ञः कथं विभजते जनः।  
किमन्धस्याधिकारोऽस्ति रूपभेदोपलब्धिषु॥ 91 ॥  
प्रायः प्रकाशतां याति मलिनः साधुबाधया।  
नाग्रसिष्यत चेदर्कं कोऽज्ञास्यत्सिंहिकासुतम्॥ 92 ॥  
प्रायः परोपतापाय दुर्जनः सततोद्यतः।  
अवश्यकरणीयत्वान्न कारणमपेक्षते॥ 93 ॥  
यथा गजपतिः श्रान्तश्छायार्थी वृक्षमाश्रितः।  
विश्रम्य तं द्रुमं हन्ति तथानीचः स्वमाश्रयम्॥ 94 ॥  
चारुता परदारार्थं धनं लोकोपतप्तये।  
प्रभुत्वं साधुनाशाय खले खलतरा गुणाः॥ 95 ॥  
परोपकारविज्ञानमात्रलाभोपजीविनाम्।  
दाशानामिव धूर्तानां जालाय गुणसंग्रहः॥ 96 ॥  
करोति पूज्यमानोऽपि लोकव्यसनदीक्षितः।  
दर्शने दर्शने त्रासं गृहाहिरिव दुर्जनः॥ 97 ॥  
सत्यधर्मच्युतात् पुंसः क्रुद्धादाशीविषादिव।  
नास्तिकोऽपि ह्युद्विजते जनः किं पुनरास्तिकः॥ 98 ॥  
येषां प्राणिवधः क्रीडा नर्म मर्मच्छिदो गिरः।  
कार्यं परोपतापित्वं ते मृत्योरपि मृत्यवः॥ 99 ॥  
न तथेच्छन्त्यकल्याणाः परेषां वेदितुं गुणान्।  
यथैषां ज्ञातुमिच्छन्ति नैर्गुण्यं पापचेतसः॥ 100 ॥  
अतो हास्यतरं लोके किंचिदन्यन्न विद्यते।  
यत्र दुर्जन इत्याह दुर्जनः सज्जनं जनम्॥ 101 ॥  
अपकारमसंप्राप्य तुष्येत्साधुरसाधुतः।  
नैष लाभो भुजंगेन वेष्टितो यन्न दृश्यते॥ 102 ॥  
लुब्धः स्तब्धोऽनृजुर्मूर्खः प्रभुरेकान्तदारुणः।  
बहूनेष खलः साधून्मारयित्वा मरिष्यति॥ 103 ॥  
का खलेन सह स्पर्धा सज्जनस्याभिमानिनः।  
भाषणं भीषणं साधुदूषणं यस्य भूषणम्॥ 104 ॥  
मुखेनैकेन विध्यन्ति पादमेकस्य कण्टकाः।  
दूरान्मुखसहस्रेण सर्वप्राणहराः खलाः॥ 105 ॥  
निर्माय खलजिह्वाग्रं सर्वप्राणहरं नृणाम्।  
चकार किं वृथा शस्त्रविषवह्नीन्प्रजापतिः॥ 106 ॥  
यथा परोपकारेषु नित्यं जागर्ति सज्जनः।  
तथा परापकारेषु जागर्ति सततं खलः॥ 107 ॥  
बिभेति पिशुनान्नीचः प्रकाशनपटीयसः।  
न पुनर्मूढहृदयो निन्दनीयात्स्वकर्मणः॥ 108 ॥  
वृथाज्वलितकोपाग्नेः परुषाक्षरवादिनः।  
दुर्जनस्यौषधं नास्ति किंचिदन्यदनुत्तरात्॥ 109 ॥  
जीवन्नपि न तत्कर्तुं शक्नोति सुजनस्तथा।  
दुर्जनो यन्मृतः कुर्यात्परेभ्योऽहितमुत्तरम्॥ 110 ॥  
यद्यदिष्टतमं तत्तद्देयं गुणवते किल।  
अत एव खलो दोषान्साधुभ्यः संप्रयच्छति॥ 111 ॥  
वरमत्यन्तविफलः सुखसेव्यो हि सज्जनः।  
न तु प्राणहरस्तीक्ष्णः शरवत्सफलः खलः॥ 112 ॥  
स्वभावेनैव निशितः कृतपक्षग्रहोऽपि सन्।  
शरवद्गुणनिर्मुक्तः खलः कस्य न भेदकः॥ 113 ॥  
दुर्जनः सुजनीकर्तुं यत्नेनापि न शक्यते।  
संस्कारेणापि लशुनं कः सुगन्धीकरिष्यति॥ 114 ॥  
नैवात्मनो विनाशं गणयति पिशुनः परव्यसनहृष्टः।  
प्राप्य सहस्रविनाशं समरे नृत्यति (1)कबन्ध इव॥ 115 ॥  
  
[^1]: अशिरस्कं कलेवरम्.

रविरपि न दहति तादृग्यादृक्संदहति वालुकानिकरः(2)।  
अन्यस्माल्लब्धपदो नीचः प्रायेण दुःसहो भवति॥ 116 ॥  
  
[^2]: समूहः.

त्यक्त्वापि निजप्राणान्परहितविघ्नं खलः करोत्येव।  
कवले पतिता सद्यो (3)वमयति खलु मक्षिकान्नभोक्तारम्॥ 117 ॥  
  
[^3]: वान्ति कारयति.

कृतमपि महोपकारं पय इव पीत्वा निरातङ्कम्(4)।  
(5)प्रत्युत हन्तुं यतते (6)काकोदरसोदरः खलो जगति॥ 118 ॥  
  
[^4]: निःशङ्कम्.

[^5]: वैपरीत्ये.

[^6]: सर्पबन्धुः.

नलिकागतमपि कुटिलं न भवति सरलं शुनः पुच्छम्।  
तद्वत्खलजनहृदयं बोधितमपि नैव याति माधुर्यम्॥ 119 ॥  
एते स्निग्धतमा इति मा मा क्षुद्रेषु यात विश्वासम्।  
(7)सिद्धार्थानामेषां (8)स्नेहोऽप्य(9)श्रूणि पातयति॥ 120 ॥  
  
[^7]: श्वेतसर्षपाणाम्; [पक्षे] सिद्धोऽर्थः कार्यं येषां ते.

[^8]: तैलम्; [पक्षे] स्नेहभावः.

[^9]: नेत्रोदकम्.

गुणिनां गुणेषु सत्स्वपि पिशुनजनो दोषमात्रमादत्ते।  
पुष्पे फले विरागी (10)क्रमेलकः कण्टकौघमिव॥ 121 ॥  
  
[^10]: उष्ट्रः.

सुजनानामपि हृदयं पिशुनपरिष्वङ्गलिप्तमिह भवति।  
पवनः परागवाही रथ्यासु(11) वहन्रजस्व(12)लो भवति॥ 122 ॥  
  
[^11]: वीथीषु.

[^12]: रजोयुक्तः.

परिपूर्णेऽपि तटाके काकः कुम्भोदकं पिबति।  
अनुकूलेऽपि कलत्रे नीचः परदारलम्पटो भवति॥ 123 ॥  
दुर्जनदूषितमनसां पुंसां सुजनेऽपि नास्ति विश्वासः।  
बालः पयसा दग्धो दध्यति (13)फूत्कृत्य भक्षयति॥ 124 ॥  
  
[^13]: फूत्कारं कृत्वा.

विषधरतोऽप्यतिविषमः खल इति न मृषा वदन्ति विद्वांसः।  
यदयं (14)नकुलद्वेषी स कुलद्वेषी पुनः पिशुनः॥ 125 ॥  
  
[^14]: नकुल-द्वेषी; [पक्षे] न कुल-द्वेषी.

(15)अतिमलिने कर्तव्ये भवति खलानामतीव निपुणा(16) धीः।  
(17)तिमिरे हि(18) कौशिकानां रूपं प्रतिपद्यते दृष्टिः॥ 126 ॥  
  
[^15]: अत्यन्तमलदूषिते.

[^16]: पूर्णा.

[^17]: तमसि.

[^18]: घूकानाम्.

लब्धोच्छ्रायो नीचः प्रथमतरं स्वामिनं पराभवति।  
भूमिरजो रथ्यादावुत्थापकमेव संवृणुते॥ 127 ॥  
उपकृतमनेन सुहृदयमित्यसतामस्ति न क्वचिदपेक्षा।  
होतुः स्वहस्तमाश्रितमुद्वृत्तोऽग्निर्दहत्येव॥ 128 ॥  
परवादे दशवदनः पररन्ध्रनिरीक्षणे सहस्राक्षः।  
सद्वृत्तवित्तहरणे बाहुसहस्रार्जुनः पिशुनः॥ 129 ॥  
परिशुद्दामपि वृत्तिं समाश्रितो दुर्जनः परान्व्यथते।(19)  
(20)पवनाशिनोऽपि भुजगाः परोपतापं न मुञ्चन्ति॥ 130 ॥  
  
[^19]: व्यथां करोति.

[^20]: वायुभक्षकाः.

प्रेरयति परमनार्यः शक्तिविहीनोऽपि जगदभिद्रोहे।  
ते जयति शस्त्रधारां स्वयमसमर्था शिला छेत्तुम्॥ 131 ॥  
शिरसि निहितोऽपि नित्यं यत्नादपि सेवितो (1)बहुस्नेहैः।  
तरुणीकच इव नीचः कौटिल्यं नैव विजहाति॥ 132 ॥  
  
[^1]: बहुप्रकारैः स्नेहैः सुगन्धतैलादिभिः; [पक्षे] बह्व्या प्रीत्या.

व्योम्नि स वासं कुरुते चित्रं निर्माति सुन्दरं पवने।  
रचयति रेखाः सलिले चरति खले यस्तु सत्कारम्॥ 133 ॥  
अतिपेलवमतिपरिमितवर्णं लघुतरमुदाहरति शठः।  
परमार्थतः स हृदयं वहति पुनः कालकूटघटितमिव॥ 134 ॥  
मृद्धटवत्सुखभेद्यो (2)दुःसंधानश्च दुर्जनो भवति।  
सुजनस्तु कनकघटवद्दुर्भेद्यश्चाशुसंधेयः॥ 135 ॥  
  
[^2]: दुःखेन संधातुं शक्यः.

मृगमीनसज्जनानां तृणजलसंतोषविहितवृत्तीनाम्।  
(3)लुब्धकधीवरपिशुना (4)निष्कारणवैरिणो जगति॥ 136 ॥  
  
[^3]: व्याधः.

[^4]: निष्कारणशत्रवः.

रे खल तव खलु चरितं विदुषामग्रे विविच्य वक्ष्यामि।  
अथवालं पापात्मन्कृतया कथयापि ते हतया॥ 137 ॥  
विध्व(5)स्तपरगुणानां भवति खलानामतीव मलिनत्वम्।  
अन्तरितशशिरुचामपि (6)सलिलमुचां (7)मलिनिमाभ्यधिकः॥ 138 ॥  
  
[^5]: नाशिताः.

[^6]: मेघानाम्.

[^7]: मालिन्यम्.

परगुह्य(8)गुप्तिनिपुणं (9)गुणमयमखिलैः समीहितं नितराम्।  
ललिताम्बरमिव सज्जनमाखव इव दूषयन्ति खलाः॥ 139 ॥  
  
[^8]: गुह्यगोपने निपुणम्.

[^9]: तन्तुप्रचुरम्; [पक्षे] दयादाक्षिण्यादिप्रचुरम्.

आश्लेषो बालानां भवति खलानां च संभेदः॥ 140 ॥  
  
[^10]: दूरे स्थापितं हृदयं येन [पक्षे] दूरे स्थापितमन्तःकरणं येन.

[^11]: अन्तःकरणविषयीभूतम्; [पक्षे] मन्त्रादि.

[^12]: भीतिः; [पक्षे] विश्वासाभावः.

धर्मारम्भेऽप्यसतां परहिंसैव प्रयोजिका भवति।  
काकानामभिषेकेऽकारणतां (13)वृष्टिरनुभवति॥ 141 ॥  
  
[^13]: काकैः स्नाने कृते वृष्टिर्न भवतीति वृद्धव्यवहारः.

यद्वीक्ष्यते खलानां माहात्म्यं क्वापि दैवयोगेन।  
काकानामिव शौक्ल्यं तदपि हि न चिरादनर्थाय॥ 142 ॥  
यत्खलु खलमुखहुतवहविनिहितमपि शुद्धिमेव परमेति।  
तदनलशौचमिवांशुकमिह लोके दुर्लभं प्रेम॥ 143 ॥  
(14)वंशावलम्बनं(15) यद्यो विस्तारो(16) गुणस्य(17) या च नतिः।  
तज्जालस्य खलस्य च निजा(18)ङ्कसुप्तप्रणाशाय॥ 144 ॥  
  
[^14]: कुलस्य; [पक्षे] वेणोः.

[^15]: जन्यत्वम्; [पक्षे] आश्रितत्वम्.

[^16]: आधिक्यम्; [पक्षे] दैर्घ्यम्.

[^17]: पाण्डित्यशौर्यादेः; [पक्षे] रज्जोः.

[^18]: विस्वस्तनाशायेत्यर्थः.

(19)सुगृहीतमलिनपक्षा (20)लघवः (21)परभेदिनस्तीक्ष्णाः।  
(22)पुरुषा अपि विशिखा अपि (1)गुणच्युताः कस्य न भयाय॥ 145 ॥  
  
[^19]: सम्यग्गृहीतो दुष्टानां पक्षोऽङ्गीकारो यैः; [पक्षे] झटिति निष्कासनानर्हाः. श्यामपक्षवन्त इत्यर्थः.

[^20]: नीचाः; [पक्षे] अल्पपरिमाणवन्तः.

[^21]: परान् भेदयन्ति ते. अन्येषां परस्परभेदजननेन कलहप्रवर्तका इत्यर्थः; [पक्षे] इतरच्छेदकारकाः

[^22]: क्रूरकर्माणः; [पक्षे] यथाश्रुतम्.

[^1]: साधुत्वादिगुणहीनाः; [पक्षे] ज्यायाश्च्युताः.

(2)स्वकपोलेन प्रकटीकृतं प्रमत्तत्वकारणं किमपि।  
द्विरदस्य दुर्जनस्य च मदं चकारैव दानमपि॥ 146 ॥  
  
[^2]: स्वस्य गण्डस्थलेन प्रकटीकृतम्. दानस्य तत उत्पत्तेरिति भावः; [पक्षे] स्वमुखेनाभिहितम्. एवं मया दानं कृतमिति.

संतापमोहकम्पान् संपादयितुं निहन्तुमपि जन्तून्।  
सखि दुर्जनस्य भूतिः प्रसरति दूरं ज्वरस्येव॥ 147 ॥  
अर्थग्रहणे न तथा व्यथयति कटुकूजितैर्यथा पिशुनः।  
रुधिरादानादधिकं दुनोति कर्णे क्व(3)णन्म(4)शकः॥ 148 ॥  
  
[^3]: गुणगुणेति शब्दं कुर्वन्.

[^4]: मधुमक्षिका; [पक्षे] नीचः.

क्षुद्रोद्भवस्य (5)कटुतां प्रकटयतो विदधतश्च (6)मदमुच्चैः।  
मधुनोऽधमपुरुषस्य च गरिमा लघिमा च भेदाय॥ 149 ॥  
  
[^5]: रूक्षताम्; [पक्षे] कटुभाषिताम्.

[^6]: उन्मादम्; [पक्षे] गर्वम्.

त्यजति च गुणान्सुदूरं (7)तनुमपि दोषं निरीक्ष्य गृह्णाति।  
मुक्त्वालंकृतकेशान्यूकामिव वानरः पिशुनः॥ 150 ॥  
  
[^7]: सूक्ष्मम्.

दोषा(8)लोकननिपुणाः परुषगिरो दुर्जनाश्च घूकाश्च।  
दर्शनमपि भयजननं येषामनिमित्तपिशुनानाम्॥ 151 ॥  
  
[^8]: दूषणानि; [पक्षे] रात्रिः.

पिशुनत्वमेव विद्या परदूषणमेव भूषणं येषाम्।  
परदुःखमेव सौख्यं शिव शिव ते केन वेधसा सृष्टाः॥ 152 ॥  
हस्त इव भूतिमलिनो लङ्घयति यथा यथा खलः सुजनम्।  
दर्पणमिव तं कुरुते तथा तथा निर्मलच्छायम्॥ 153 ॥  
अन्यस्य लगति कर्णे जीवितमन्यस्य हरति बाण इव।  
हृदयं दुनोति पिशुनः कण्टक इव पादलग्नोऽपि॥ 154 ॥  
स्वरसेन बध्नतां करमादाने कण्टकोत्करैस्तुदताम्।  
पिशुनानां पनसानां कोशाभोगोऽप्यविश्वास्यः॥ 155 ॥  
वंशे घुण इव न विशति दोषो रसभाविते सतां मनसि।  
रसमपि तु न प्रतीच्छति बहुदोषः संनिपातीव॥ 156 ॥  
परपरितापनकुतुकी गणयति नात्मीयमपि तापम्।  
परहतिहेतोः पिशुनः संदंश इव स्वपीडनं सहते॥ 157 ॥  
सगुणापि हन्त विगुणा भवति खलास्याद्विचित्रवर्णापि।  
आखुमुखादिव शाटी पदपरिपाटी कवेः कापि॥ 158 ॥  
कतिपयदिनपरमायुषि मतकारिणि यौवने दुरात्मानः।  
विदधति तथापराधं जन्मैव यथा वृथा भवति॥ 159 ॥  
दुश्चरितैरेव निजैर्भवति दुरात्मा विशङ्कितो नित्यम्।  
दर्शनपथमापन्नं पन्नगकुलमाकुलीभवति॥ 160 ॥  
स्वयमपि (9)भूरिच्छि(10)द्रश्चापलमपि (11)सर्वतोमुखं तन्वन्।  
तित(12)उस्तुषस्य पिशुनो दोषस्य विवेचनेऽधिकृतः(1)॥ 161 ॥  
  
[^9]: बहुवाच्यः; [पक्षे] बहुरन्ध्रः.

[^10]: मौखर्यम्. [पक्षे] चापल्यम्.

[^11]: सकलजनसमक्षम्; [पक्षे] सर्वदिग्विषयम्.

[^12]: चालनी.

[^1]: निर्णये; [पक्षे] स्वीकारे.

पिशुनः खलु सुजनानां खलमेव पुरो निधाय जेतव्यः।  
कृत्वा ज्वरमात्मीयं जिगाय बाणं रणे विष्णुः॥ 162 ॥  
वक्राः कपटस्निग्धा मलिनाः कर्णान्तिके प्रसज्जन्तः।  
कं भेदयन्ति न सखे खलाश्च गणिकाकटाक्षाश्च॥ 163 ॥  
कस्तूरिकामृगाणामण्डाद्गन्धगुणमखिलमादाय।  
यदि पुनरहं विधिः स्यां खलजिह्वायां निवेशयिष्यामि॥ 164 ॥  
आचरति दुर्जनो यत्सहसा मनसोऽप्यगोचरानर्थान्।  
तन्न न जाने जाने स्पृशति मनः किं तु नैव निष्ठुरताम्॥ 165 ॥  
नष्टमपात्रे दानं नष्टं हितमफलबुद्ध्यवज्ञाने।  
नष्टो गुणोऽगुणज्ञे नष्टं दाक्षिण्यमकृतज्ञे॥ 166 ॥  
रोगोऽण्डजोऽङ्कुरोऽग्निर्विषमश्वतरो घुणाः क्रिमयः।  
प्रकृतिकृतघ्नश्च नरः स्वाश्रयमविनाश्य नैधन्ते॥ 167 ॥  
आदौ लज्जयति कृतं मध्ये परिभवति रिक्तमवसाने।  
खलसंगतस्य कथयत यदि सुस्थितमस्ति किञ्चिदपि॥ 168 ॥  
परमर्मदिव्यदर्शिषु जात्यैवोचितनिगूढवैरेषु।  
कः खलु खलेषु शङ्कां श्लथयिष्यति दम्भनिरतेषु॥ 169 ॥  
अस्थानाभिनिवेशी प्रायो जड एव भवति नो विद्वान्।  
बालदन्यः कोऽम्भसि जिघृक्षतीन्दोः स्फुरद्बिम्बम्॥ 170 ॥  
लब्धोदयोऽपि हि खलः प्रथमं स्वजनं नयति सुपरितापम्।  
उद्गच्छन्दवदहनो जन्मभुवं दारु निर्दहति॥ 171 ॥  
अल्पश्रुतलव एव प्रायः प्रकटयति वाग्विभवमुच्चैः।  
सर्वत्र कुनट एव हि नाटकमधिकं विडम्बयति॥ 172 ॥  
प्रखला एव गुणवतामाक्रम्य धुरं पुरः प्रकर्षति।  
तृणकाष्ठमेव जलधेरुपरि प्लवते न रत्नानि॥ 173 ॥  
महतां यदेव मूर्धसु तदेव नीचास्तृणाय मन्यन्ते।  
लिङ्गं प्रणमन्ति बुधाः काकः पुनरासनीकुरुते॥ 174 ॥  
सह वसतामप्यसतां जलरुहलजलवद्भवत्यसंश्लेषः।  
दूरेऽपि सतां वसतां प्रीतिः कुमुदेन्दुवद्भवति॥ 175 ॥  
साधयति यत्प्रयोजनमत्रस्तत्तस्य काकतालीयम्।  
दैवात्कथमप्यक्षरमुत्किरति घुणोऽपि काष्ठेषु॥ 176 ॥  
प्रायः खलप्रकृतयो नापरिभूता हिताय कल्पन्ते।  
पुष्प्यत्यधिकमशोको गणिकाचरणप्रहारेण॥ 177 ॥  
परमर्मघट्टनादिषु खलस्य यत्कौशलं न तत्कृत्ये।  
यत्सामर्थ्यमुपहतौ विषस्य तन्नोपकाराय॥ 178 ॥  
अतिसत्कृता अपि शठाः सहभुवमुज्झन्ति जातु न प्रकृतिम्।  
शिरसा महेश्वरेणापि ननु धृतो वक्र एव शशी॥ 179 ॥  
वायुरिव खलजनोऽयं प्रायः पररूपमेति संपर्कात्।  
सन्तस्तु रविकरा इव सदसद्योगेऽप्यसंश्लिष्टाः॥ 180 ॥  
दूरेऽपि परस्यागसि पटुर्जनो नात्मनः समीपेऽपि।  
स्वं व्रणमक्षि न पश्यति शशिनि कलङ्कं निरूपयति॥ 181 ॥  
साधुष्वेवातिरामरुंतुदाः स्वां विवृण्वते वृत्तिम्।  
व्याधा निघ्नन्ति मृगान्मृतमपि न तु सिंहमाददते॥ 182 ॥  
अविकारिणमपि सज्जनमनिशमनार्यः प्रबाधतेऽत्यर्थम्।  
कमलिन्या किमिह कृतं हिमस्य यत्तां सदा दहति॥ 183 ॥  
स्वगुणानिव परदोषान्वक्तुं न सतोऽपि शक्नुवन्ति बुधाः।  
स्वगुणानिव परदोषानसतोऽपि खलास्तु कथयन्ति॥ 184 ॥  
कृत्वापि येन लज्जामुपैति साधुः परोदितेनापि।  
तदकृत्वैव खलजनः स्वयमुद्गिरतीति धिग्लघुताम्॥ 185 ॥  
प्रकृतिखलत्वादसतां दोष इव गुणोऽपि बाधते लोकान्।  
विषकुसुमानां गन्धः सुरभिरपि मनांसि मोहयति॥ 186 ॥  
मृगमदकर्पूरागुरुचन्दनगन्धाधिवासितो लशुनः।  
न त्यजति गन्धमशुभं प्रकृतिमिव सहोत्थितां नीचः॥ 187 ॥  
उपकृतिरेव खलानां दोषस्य गरीयसो भवति हेतुः।  
अनुकूलाचरणेन हि कुप्यन्ति व्याधयोऽत्यर्थम्॥ 188 ॥  
न परं फलति हि किंचित्खल एवानर्थमावहति यावत्।  
मारयति सपदि विषतरुराश्रयमाणं श्रमापनुदे॥ 189 ॥  
स्वार्थनिरपेक्ष एव हि परोपघातोऽसतां व्यसनमेव।  
अशनायोदन्या वा विरमति फणिनो न दन्दशतः॥ 190 ॥  
एकीभावं गतयोर्जलपयसोर्मित्रचेतसोश्चैव।  
व्यतिरेककृतौ शक्तिर्हंसानां दुर्जनानां च॥ 191 ॥  
शल्यमपि स्खलदन्तः सोढुं शक्येत हालहलदिग्धम्।  
धीरैर्न पुनरकारणकुपितखलालीकदुर्वचनम्॥ 192 ॥  
प्रारम्भतोऽतिविपुलं भृशकृशमन्ते विभेदकृन्मलिनम्।  
महिषविषाणमिवानृजु पुरुषं भयदं खलप्रेम॥ 193 ॥  
ह्रेपयति प्रियवचनैरादरमुपदर्शयन्खलीकुरुते।  
उत्कर्षयंश्च लघयति मूर्खसुहृत्सर्वथा वर्ज्यः॥ 194 ॥  
अगुणकणो गुणराशिर्द्वयमपि दैवेन खलमुखे पतितम्।  
प्रसरति तैलमिवैकः सलिले घृतवज्जडत्वमेत्यन्यः॥ 195 ॥  
तस्मिन्गतार्द्रभावे वीतरसे शुण्ठिशकल इव पुरुषे।  
अपि भूतिभाजि मलिने नागरशब्दो विडम्बाय॥ 196 ॥  
परितोषयिता न कश्चन स्वगतो यस्य गुणोऽस्ति देहिनः।  
परदोषकथाभिरल्पकः(1) स्वजनं तोषयितुं किलेच्छति॥ 197 ॥  
  
[^1]: तुच्छः.

(2)सहजान्धदृशः (3)स्वदुर्नये परदोषेक्षणदिव्यचक्षुषः।  
(4)स्वगुणोच्चगिरो (5)मुनिव्रताः (6)परवर्णग्रहणेष्वसाधवः॥ 198 ॥  
  
[^2]: स्वाभाविकी अन्धा अपश्यन्ती दृग्येषां ते.

[^3]: स्वदोषे.

[^4]: आत्मप्रशंसायां प्रगल्भवाच इत्यर्थः.

[^5]: मौनव्रतिनः.

[^6]: परस्तुतिवचनेषु.

सुकुमारमहो लघीयसां हृदयं तद्गतमप्रियं यतः।  
सहसैव समुद्गिरन्त्यमी क्षपयन्त्येव हि तन्मनीषिणः॥ 199 ॥  
उपकारपरः स्वभावतः सततं सर्वजनस्य सज्जनः।  
असतामनिशं तथाप्यहो गुरुहृद्रोगकरी तदुन्नतिः॥ 200 ॥  
परितप्यत एव नोत्तमः परितप्तोऽप्यपरः (1)सुसंवृतिः।  
परवृद्धिभिराहितव्यथः(2) स्फुट(3)निर्भिन्नदुराशयोऽधमः॥ 201 ॥  
  
[^1]: शोभना संवृतिः परितापगोपनं यस्य सः.

[^2]: उत्पादितसंतापः.

[^3]: स्फुटं निर्भिन्नः प्रकाशितो दुराशयः परशुभद्वेषलक्षणो दुरभिप्रायो यस्य सः.

(4)अनिराकृततापसंपदं (5)फलहीनां (6)सुमनोभिरुज्झिताम्।  
खलतां (7)खलतामिवा(8)सतीं प्रतिपद्येत कथं बुधो जनः॥ 202 ॥  
  
[^4]: अनिराकृतानिवारिता तापसंपत्तापातिशयो यया ताम्; [पक्षे] संतापजननैकस्वभावादपरत्रासतश्छायाविरहात्.

[^5]: इहामुत्र चोपकारशून्याम्; [पक्षे] सर्वार्थरहिताम्.

[^6]: बुधैरुज्झिताम्; [पक्षे] पुष्पैर्वर्जिताम्.

[^7]: खस्य लताम्. गगनलतिकामित्यर्थः.

[^8]: दुष्टाम्; [पक्षे] निरुपाख्याम्.

अपि वेत्ति षडक्षराणि चेदुपदेष्टुं (9)शितिकण्ठमिच्छति।  
वसनाशनमात्रमस्ति (10)चेद्धनदादप्यतिरिच्यते खलः॥ 203 ॥  
  
[^9]: शिवम्.

[^10]: कुबेरात्.

अहमेव गुरुः(11) सुदारुणानामिति(12) हालाहल मा स्म तात दृप्यः(13)।  
ननु सन्ति भवादृशानि भूयो भुवनेऽस्मिन्वचनानि दुर्जनानाम्॥ 204 ॥  
  
[^11]: श्रेष्ठः.

[^12]: अतितीव्राणाम्.

[^13]: गर्वोद्धतो मा भव.

वदने विनिवेशिता भुजङ्गी पिशुनानां (14)रसनामिषेण धात्रा।  
अनया कथमन्यथावलीढा नहि जीवन्ति जना मनागमन्त्राः॥ 205 ॥  
  
[^14]: जिह्वाच्छलेन.

अमरैरमृतं न पीतमब्धेर्न च हालाहलमुल्बणं हरेण।  
विधिना निहितं खलस्य वाचि द्वयमेतद्बहिरेकमन्तरन्यत्॥ 206 ॥  
वृहति विषधरा(15)न्पटीरजन्मा(16) शिरसि मषीपटलं दधाति दीपः।  
विधुरपि भजतेतरां कलङ्कं पिशुनजनं खलु बिभ्रति क्षितीन्द्राः॥ 207 ॥  
  
[^15]: सर्पान्.

[^16]: चन्दनः.

मधुरिमरुचिरं वचः खलानाममृतमहो प्रथमं पृथु व्यनक्ति।  
अथ कथयति मोहहेतुमन्तर्गतमिव हालहलं विषं तदेव॥ 208 ॥  
प्रकटमपि न संवृणोति दोषं गुणलवलम्पट एव (17)साधुवर्गः।  
अतिपरुषरुषं विनापि दोषैः पिशुनशुनां रुषतां प्रयाति कालः॥ 209 ॥  
  
[^17]: शास्त्रवित्.

अन्तर्वाणिं मन्यमानः खलोऽयं पौरो(18)भाग्यं (19)सूक्तिमुक्तासु धत्ते।  
(20)सर्वानन्दिन्यङ्गके कामिनीना(21)मीर्मं (22)मार्गत्येष वै (23)बम्भरालिः॥ 210 ॥  
  
[^18]: दोषैकदृक्त्वम्.

[^19]: सूक्तय एव मुक्ताफलानि तासु.

[^20]: सर्वेषामाह्लादके.

[^21]: व्रणम्.

[^22]: शोधयति.

[^23]: मक्षिका.

बोधितोऽपि बहुसूक्तिविस्तरैः किं खलो जगति सज्जनो भवेत्।  
स्नापितोऽपि बहुशो नदीजलैर्गर्दभः किमु हयो भवेत्क्वचित्॥ 211 ॥  
विद्यया विमलयाप्यलंकृतो दुर्जनः (1)सदसि मास्तु कश्चन।  
साक्षरा हि विपरीततां गताः केवलं जगति तेऽपि राक्षसाः॥ 212 ॥  
  
[^1]: सभायाम्.

दोषपोषमभियाति परं यो बाधमेति बहुसज्जनयोगात्।  
संमतौ विमतिमात्रसहायो दुर्जनो भ्रम इवातिचकास्ति॥ 213 ॥  
(2)उन्नतं पदमवाप्य यो (3)लघुर्हेलयैव स पतेदिति ब्रुवन्।  
शैलशेखरगतः (4)पृषद्गणश्चा(5)रुमारुतधुतः(6) पतत्यधः(7)॥ 214 ॥  
  
[^2]: उत्कर्षम्; [पक्षे] उच्चस्थानम्.

[^3]: अल्पबुद्धिः; [पक्षे] अल्पपरिमाणः.

[^4]: अम्बुकणसमुदायः.

[^5]: मन्देन.

[^6]: कम्पितः.

[^7]: निरर्थकविरोधः.

(8)भग्नकुम्भशकलेन वै मलं बालकस्य जननी व्यपोहति।  
तद्वदोष्ठवदनेन दुर्जनो मातृतः शतगुणाधिको भवेत्॥ 215 ॥  
  
[^8]: भिन्नशरावखण्डेन.

एवमेव नहि जीव्यते खलात्तत्र का नृपतिवल्लभे कथा।  
पूर्वमेव हि सुदुःसहोऽनलः किं पुनः प्रबलवायुनेरितः॥ 216 ॥  
अकरुणत्वम(9)कारणविग्रहः परधने परयोषिति च (10)स्पृहा।  
सुजनबन्धुजनेष्व(11)सहिष्णुता (12)प्रकृतिसिद्धमिदं हि दुरात्मनाम्॥ 217 ॥  
  
[^9]: निरर्थकविरोधः.

[^10]: इच्छा.

[^11]: असहनशीलता.

[^12]: स्वभावसिद्धम्.

इतरदेव बहिर्मुखमुच्यते हृदि तु यत्स्फुरतीतरदेव तत्।  
चरितमेतदधीरवितारकं धुरि पयः प्रतिबिम्बमिवासताम्॥ 218 ॥  
क्व पिशुनस्य गतिः प्रतिहन्यते दशति दृष्टमपि श्रुतमप्यसौ।  
अतिसुदुष्करमव्यतिरिक्तदृक्छ्रुतिभिरप्यथ दृष्टिविषैरिदम्॥ 219 ॥  
नमः खलेभ्यः क इवाथवा न तानलं नमस्येदिह यो जिजीविषुः।  
विनैव ये दोषमृषिप्रकाण्डवन्नयन्ति शापेन रसातलं नरान्॥ 220 ॥  
अकारणाविष्कृतवैरदारुणादसज्जनात्कस्य भयं न जायते।  
विषं महाहेरिव यस्य दुर्वचः सुदुःसहं संनिहितं सदा मुखे॥ 221 ॥  
तथारिभिर्न व्यथते शिलीमुखैर्हतो दिगन्ते हृदये न दूरतः।  
यथा कलानां कुधियां दुरुक्तिभिर्दिवानिशं तप्यति मर्मताडितः॥ 222 ॥  
गुणापवादेन तदन्यरोपणाद्भृशाधिरूढस्य समञ्जसं जनम्।  
द्विधेव कृत्वा हृदयं निगूहतः स्फुरन्नसाधोर्विवृणोति वागसिः॥ 223 ॥  
न दुर्जनः सज्जनतामुपैति बहुप्रकारैरपि सेव्यमानः।  
भूयोऽपि सिक्तः पयसा घृतेन न निम्बवृक्षो मधुरत्वमेति॥ 224 ॥  
न लज्जते सज्जनवर्जनीयया भुजंगवक्रक्रिययापि दुर्जनः।  
धियं कुमायासमयाभिचारिणीं विदग्धतामेव हि मन्यते खलः॥ 225 ॥  
समर्पिताः कस्य न तेन दोषा हठाद्गुणा वा न हृताः खलेन।  
तथापि दोषैर्न वियुज्यतेऽसौ स्पृष्टोऽपि नैकेन गुणेन चित्रम्॥ 226 ॥  
आराध्यमानो बहुभिः प्रकारैर्नाराध्यते नाम किमत्र चित्रम्।  
अयं त्वपूर्वः प्रतिभाविशेषो यत्सेव्यमानो रिपुतामुपैति॥ 227 ॥  
विद्वानुपालम्भमवाप्य दोषान्निवर्ततेऽसौ परितप्यते च।  
ज्ञातस्तु दोषो मम सर्वथेति पापो जनः पापतरं करोति॥ 228 ॥  
विद्या विवादाय धनं मदाय शक्तिः परेषां परिपीडनाय।  
खलस्य साधोर्विपरीतमेतज्ज्ञानाय दानाय च रक्षणाय॥ 229 ॥  
(1)सद्वंशजातं (2)गुणको(3)टियुक्तं धनुः कथं पार्थिववामहस्ते।  
शरः परप्राणविहारदक्षः सपक्षपातोऽप्यधमो गरीयान्॥ 230 ॥  
  
[^1]: वेणुः; [पक्षे] कुलम्.

[^2]: मौर्वी; [पक्षे] विद्याविनयादिः.

[^3]: अग्रम्; [पक्षे] संख्याविशेषः.

दृष्टो वा सुकृतशतोपलालितो वा श्लिष्टो वा व्यसनशताभिरक्षितो वा।  
दौःशील्याज्जनयति नैव जात्वसाधुर्विस्रम्भं भुजग इवाङ्कमध्यसुप्तः॥ 231 ॥  
एकः खलोऽपि यदि नाम भवेत्सभायां मोघीकरोति विदुषां निखिलप्रयासम्।  
एकापि पूर्णमुदरं मधुरैः पदार्थैरालोड्य रेचयति हन्त न मक्षिका किम्॥ 232 ॥  
हालाहलं खलु पिपासति कौतुकेन कालानलं परिचुचुम्बिषति प्रकामम्।  
व्यालाधिपं च यतते परिरब्धुमद्धा यो दुर्जनं वशयितुं कुरुते (4)मनीषाम्॥ 233 ।  
  
[^4]: मतिम्.

ते दृष्टिमात्रपतिता अपि कस्य नात्र क्षोभाय पक्ष्मसदृशामलकाः खलाश्च।  
नीचाः सदैव सविलासमलीकलग्ना ये कालतां कुटिलतामपि न त्यजन्ति॥ 234 ॥  
प्राक्पादयोः पतति खादति पृष्ठमांसं कर्णे कलं किमपि रैति(5) शनैर्विचित्रम्।  
छिद्रं निरूप्य सहसा प्रविशत्यशङ्कः सर्वं खलस्य चरितं मशकः करोति॥ 235 ॥  
  
[^5]: शब्दं करोति.

हित्वा मदं सममसज्जनसज्जनौ तौ वन्दे नितान्तकुटिलप्रगुणस्वभावौ।  
एकं भिया निरभिसंहितवैरिभावं प्रीत्या परं परमनिर्वृतिपात्रभूतम्॥ 236 ॥  
पादाहतोऽपि दृढदण्डसमाहतोऽपि यं दंष्ट्रया स्पृशति तं किल हन्ति सर्पः।  
हर्षादिवैष पिशुनोऽत्र मनुष्यधर्मा कर्णे परं स्पृशति हन्त्यपरं समूलम्॥ 237 ॥  
(6)उद्भासिताखिलखलस्य (7)विशृङ्खलस्य प्राग्जातविस्मृतनिजाधमकर्मवृत्तेः।  
दैवादवाप्तविभवस्य गुणद्विषोऽस्य नीचस्य गोचरगतैः सुखमाप्यते कैः॥ 238 ॥  
  
[^6]: आविष्कृतसकलदुष्टस्य.

[^7]: अमर्यादस्य.

संवर्धितोऽपि भुजगः पयसा न वश्यस्तत्पालकानपि निहन्ति बलेन सिंहः।  
दुष्टः परैरुपकृतस्तदनिष्टकारी विश्वासलेश इह नैव बुधैर्विधेयः॥ 239 ॥  
कस्तूरिकां तृणभुजामट(8)वीमृगाणां निक्षिप्य नाभिषु चकार च तान्वधार्हान्।  
मूढो विधिः सकलदुर्जनलोलजिह्वामूले स्म निक्षिपति चेत्सकलोपकारः॥ 240 ॥  
  
[^8]: वनम्.

रूक्षं विरौति परिकुप्यति निर्निमित्तं स्पर्शेन दूषयति वारयति प्रवेशम्।  
लज्जाकरं दशति नैव च तृप्यतीति कौलेयकस्य च खलस्य च को विशेषः॥ 241 ॥  
युक्तं यया किल निरन्तरलब्धवृत्तेरस्याभिमानतमसः प्रसरं निरोद्धुम्।  
विद्वत्तया जगति तामवलम्ब्य केचित्तन्वन्त्यहंकृतिमहो शतशाखमान्ध्यम्॥ 242 ॥  
प्रायः स्वभावमनिलो महतां समीपे तिष्ठन्खलः प्रकुरुतेऽर्थिजनोपघातम्।  
शीलार्दितैः सकललोकसुखावहोऽपि धूमे स्थिते नहि सुखेन निषेव्यतेऽग्निः॥ 243 ॥  
धूमः पयोधरपदं कथमप्यवाप्य वर्षाम्बुभिः शमयति ज्वलनस्य तेजः।  
दैवादवाप्य कलुषप्रकृतिर्महत्त्वं प्रायः स्वबन्धुजनमेव तिरस्करोति॥ 244 ॥  
नाश्चर्यमेतदधुना हतदैवयोगादुच्चैः स्थितिर्यदधमो न महानुभावः।  
रथ्याकलङ्कशतसंकरसंकुलोऽपि पृष्ठे भवत्यवकरो न पुनर्निधानम्॥ 245 ॥  
बिसमलमशनाय स्वादु पानाय तोयं शयनमवनिपृष्ठे वल्कले वाससी च।  
नवधनमधुपानभ्रान्तसर्वेन्द्रियाणामविनयमनुमन्तुं नोत्सहे दुर्जनानाम्॥ 246 ॥  
मलयभुवि विरूढश्चन्दनेनाभिवृद्धो न भजति किल वेणुः सौरभं चन्दनस्य।  
तदिह नहि विचित्रं सर्वदोषाकराणां नहि भवति खलानां साधुतागन्धलेशः॥ 247 ॥  
हसति लसति हर्षात्तीव्रदुःखे परेषां स्खलति गलति मोहादात्मनः क्लेशलेशे।  
नदति वदति निन्द्यं मानिनां किं च नीचः परुषवचनमल्पं श्रावितो हन्तुमेति॥ 248 ॥  
दिगन्ते खेलन्ती सरसहृदयानन्दजननी मया नीता दुष्टप्रचुरनगरीं कापि कविता।  
अकस्मादुन्मीलत्खलवदनवल्मीकरसनाभुजंगीदष्टाङ्गी शिव शिव समाप्तिं गतवती॥ 249 ॥  
अभूदम्भोराशेः सह वसतिरासीत्कमलया गुणानामाधारो नयनफलमिन्दुः प्रथयति।  
कथं सिंहीसूनुस्तमपि तुदति प्रौढदशनैर्गुणानामास्वादं पिशुनरसना किं रसयति॥ 250 ॥  
वृथा दुग्धोऽनड्वान्स्तनभरनता गौरिति चिरं परिष्वक्तः षण्ढो युवतिरिति लावण्यसहिता।  
कृता वैदूर्याशा विकचकिरणे काचशकले मया मूढेन त्वां कृपणमगुणज्ञं प्रणमताम्॥ 251 ॥  
स्वपक्षच्छेदं वा समुचितफलभ्रंशमथवा स्वमूर्तेर्भङ्गं वा पतनमशुचौ नाशमथवा।  
शरः प्राप्नोत्येतान्हृदयपथसंस्थोऽपि धनुष ऋजोर्वक्त्राश्लेषाद्भवति खलु सुव्यक्तमशुभम्॥ 252 ॥  
गुणानां सा शक्तिर्विपदमनुबध्नन्ति यदमी प्रसन्नस्तद्वेधा मम यदि न तैर्योगमकरोत्।  
विषण्णं दौर्गत्यादिति गुणिनमालोक्य विगुणः करोति स्वे गेहे ध्रुवमतिसमृद्ध्योत्सवमसौ॥ 253 ॥  
अवेक्ष्य स्वात्मानं विगुणमपरानिच्छति तथा फलत्येतन्नो चेद्विलपति न सन्तीह गुणिनः।  
निमार्ष्टुं शप्तुं वा परिभवितुमुद्यच्छति ततोऽप्यहो नीचे रम्या सगुणविजिगीषा विधिकृता॥ 254 ॥  
न विषममृतं कर्तुं शक्यं प्रयत्नशतैरपि त्यजति कटुतां न स्वां निम्बः स्थितोऽपि पयोह्रदे।  
गुणपरिचितामार्यां वाणीं न जल्पति दुर्जनश्चिरमपि बलाध्माते लोहे कुतः कनकाकृतिः॥ 255 ॥  
यदि परगुणा न क्षम्यन्ते यतस्व तदर्जने न हि परयशो निन्दाव्याजैरलं परिमार्जितुम्।  
विरमसि न चेदिच्छाद्वेषप्रसक्तमनोरथो दिनकरकरान्पाणिच्छत्रैर्नदञ्श्रममेष्यसि॥ 256 ॥  
शमयति यशः क्लेशं सूते दिशत्यशिवां गतिं जनयति जनोद्वेगायासं नयत्युपहास्यताम्।  
भ्रमयति मतिं मानं हन्ति क्षिणोति च जीवितं क्षिपति सकलं कल्याणानां कुलं खलसंगमः॥ 257 ॥  
(1)जिह्मो लोकः कथयति पुरा हन्त हित्वा गुणौघानम्भः क्षारं गुणगणनिधेस्तस्य रत्नाकरस्य।  
विश्वे छिद्रानुसरणसमारूढसर्वेन्द्रियाणां दोषे दृष्टिः पिशुनमनसां नानुरागो गुणेषु॥ 258 ॥  
  
[^1]: कुटिलः.

सन्तः सच्चरितोदयव्यसनिनः (2)प्रादुर्भवद्यन्त्रणाः सर्वत्रैव जनापवादचकिता जीवन्ति दुःखं सदा।  
(3)अव्युत्पन्नमतिः कृतेन न सता नैवासता व्याकुलो युक्तायुक्तविवेकशून्यहृदयो धन्यो जनः (4)प्राकृतः॥ 259 ॥  
  
[^2]: स्वेच्छाचरणनिरोधो येषां ते.

[^3]: अनिपुणमतिः.

[^4]: नीचः.

या लोभात्सविधे(5) खलस्य सुरसा वाणी बुधैर्नीयते नो जानाति स तामचेतनतया सैव स्वयं लीयते।  
भर्तुः स्नेहचयात्प्रविश्य दहने भस्मीभवत्यङ्गना गाढालिङ्गनतत्परेण मनसा प्रेतो न वेत्ति प्रियाम्॥ 260 ॥  
  
[^5]: अन्तिके.

नागच्छन्नुपहूयते न वचनोत्थानासनैः पूज्यते नो पृच्छन्ननुभाष्यते न च दृशा सान्द्रादरं वीक्ष्यते।  
ईर्ष्यावेशकषायिते हृदि घृणालेशोऽपि न स्पृश्यते किं त्वेकः प्रवदन्समञ्जसमपि प्राज्ञः शठैर्हस्यते॥ 261 ॥  
दूरादुच्छ्रितपाणिरार्द्रनयनः प्रोत्सारितार्धासनो गाढालिङ्गनतत्परः प्रियकथाप्रश्नेषु दत्तादरः।  
अन्तर्भूतविषो बहिर्मधुमयश्चातीव (6)मायापटुः को नामायमपूर्वनाटकविधिर्यः शिक्षितो दुर्जनैः॥ 262 ॥  
  
[^6]: कपटपटुः.

जाड्यं (7)ह्रीमति गण्यते (8)व्रतरुचौ दम्भः शुचौ कैतवं(9) शूरे निर्घृणता(10) (1)मुनौ विमतिता (2)दैन्यं प्रियालापिनि।  
तेजस्विन्य(3)वलिप्तता (4)मुखरता वक्तर्यशक्तिः स्थिरे तत्को नाम गुणो भवेत्स गुणिनां यो दुर्जनैर्नाङ्कितः॥ 263 ॥  
  
[^7]: लज्जावति.

[^8]: व्रतेषु रुचिः प्रीतिर्यस्य तस्मिन्.

[^9]: शाठ्यम्.

[^10]: निर्दयता.

[^1]: मननशीले.

[^2]: दीनत्वम्.

[^3]: सगर्वता.

[^4]: वाचालत्वम्.

(5)पोतो दुस्तरवारिराशितरणे दीपोऽन्धकारागमे निर्वाते व्यजनं मदान्धकरिणां दर्पोपशान्त्यै (6)सृणिः।  
इत्थं तद्बुवि नास्ति यस्य विधिना नोपायचिन्ता कृता मन्ये दुर्जनचित्तवृत्तिहरणे धातापि (7)भग्नोद्यमः॥ 264 ॥  
  
[^5]: नौका.

[^6]: अङ्कुशः.

[^7]: भग्नप्रयत्नः.

धातस्तात तदैव दूषणमिदं यन्नाम कस्तूरिका (8)कान्तारान्तरचारिणां तृणभुजां यन्नाभिमूले कृता।  
यद्येवं प(9)शुनस्य हन्त (10)रसनामूलेऽकरिष्यस्तदा (11)प्रायासेन विनाभविष्यदतुला कीर्तिश्च निर्दोषता॥ 265 ॥  
[^8]: दुर्गममार्गसंचारिणाम्.

[^9]: सूचकस्य.

[^10]: जिह्वामूले.

[^11]: प्रकृष्टेन यत्नेन.

एके सत्पुरुषाः परार्थघटकाः स्वार्थं परित्यज्य ये सामान्यास्तु परार्थमुद्यमभृतः स्वार्थाविरोधेन ये।  
तेऽमी मानुषराक्षसाः परहितं स्वार्थाय निघ्नन्ति ये ये तु घ्नन्ति निरर्थकं परहितं ते के न जानीमहे॥ 266 ॥  
नारीणां वचनेन कर्म कुरुते दीनं वचो भाषते नालस्यं विजहापि तिग्मकिरणे प्रौढे समुत्तिष्ठति।  
किंचित्क्वापि न साहसं वितनुते देहे चिरं दूयते नो वा विन्दति पौरुषं कुपुरुषः कोऽप्येव निर्मीयताम्॥ 267 ॥  
वक्रत्वं ननु कुन्तलादिव मुखे तैक्ष्णं कटाक्षादिव क्रूरत्वं कुचमण्डलादिव सुनर्घृण्यं स्वचित्तादिव।  
मालिन्यं नयनाञ्जनादिव किलाधैर्यं स्वभावादिव स्वैरण्यैव सुशिक्षितोऽसि खल किं जातोऽस्यतोऽरुंतुदः॥ 268 ॥  
वाताहारतया जगद्विषधरैराश्वास्य निःशेषितं ते ग्रस्ताः पुनरभ्रतोयकणिकातीव्रव्रतैर्बर्हिभिः।  
तेऽपि क्रूरचमूरुचर्मवसनैर्नीताः क्षयं लुब्धकैर्दम्भस्य स्फुरितं विदन्नपि जनो जाल्मो गुणानीहते॥ 269 ॥  
कस्त्वं भद्र (12)खलेश्वरोऽहमिह किं घोरे वने स्थीयते (13)शार्दूलादिभिरेव (14)हिंस्रपशुभिः (15)खाद्योऽहमित्याशया।  
कस्मात्कष्टमिदं त्वया व्यवसितं मद्देहमांसाशिनः प्रत्युत्पन्ननृमांसभक्षणधियस्ते घ्नन्तु सर्वान्नरान्॥ 270 ॥  
  
[^12]: खलराजः.

[^13]: व्याघ्रादिभिः.

[^14]: घातकपशुभिः.

[^15]: भक्षणीयः.

भिक्षो मांसनिषेवणं प्रकुरुषे किं तेन मद्यं विना मद्यं चापि तव प्रियं प्रियमहो वाराङ्गनाभिः सह।  
वेश्या द्रव्यरुचिः कुतस्तव धनं द्यूतेन चौर्येण वा चौर्यद्यूतपरिग्रहोऽपि भवतो नष्टस्य कान्या गतिः॥ 271 ॥  
वेश्यावेश्मसु सीधुगन्धललनावक्त्रासवामोदितैर्नीत्वा निर्भरमन्मथोत्सवसुखैरुन्निद्रचन्द्राः क्षपाः।  
सर्वज्ञा इति दीक्षिता इति चिरात्प्राप्ताग्निहोत्रा इति ब्रह्मज्ञा इति तापसा इति दिवा धूर्तैर्जगद्वञ्च्यते॥ 272 ॥  
वृत्तिं स्वां बहु मन्यते हृदि शुचं धत्तेऽनुकम्पोक्तिभिर्व्यक्तं निन्दति योग्यतां मितमतिः कुर्वन्स्तुतीरात्मनः।  
गर्ह्योपायनिषेवणं कथयति स्थास्नुं वदन्व्यापदं श्रुत्वा दुःखमरुंतुदां वितनुते पीडां जनः प्राकृतः॥ 273 ॥  
पाकश्चेन्न शुभस्य मेऽद्य तदसौ प्रागेव नादात्किमु स्वार्थश्चेन्न मयास्य किं न भजते दीनान्स्वबन्धूनयम्।  
मत्तो रन्ध्रदृशोऽस्य भीर्यदि न तल्लुब्धः किमेष त्यजेदित्यन्तः पुरुषोऽधमः कलयति प्रायः कृतोपक्रियः॥ 274 ॥  
साश्चर्यं युधि शौर्यमप्रतिहतं तत्खण्डिताखण्डलं याञ्चोत्तानकरः कृतः स भगवान्दानेन लक्ष्मीपतिः।  
ऐश्वर्यं स्वकराप्तसप्तभुवनं लब्धाब्धिचारं यशः सर्वं दुर्जनसंगमेन सहसा स्पष्टं विनष्टं कलेः॥ 275 ॥  
वर्णस्थं गुरुलाघवं न गणयत्याशङ्कते न क्वचिद्रूपं नैव परीक्षते न पुरुषं वृत्तेषु वार्ता कुतः।  
कष्टं नायशसो बिभेति महतो नैवापशब्दान्तरान्मृत्युर्मूर्खकविः खलः कुनृपतिश्चौरस्य तुल्यक्रियाः॥ 276 ॥  
वन्द्यान्निन्दति दुःखितानुपहसत्याबाधते बान्धवाञ्छूरान्द्वेष्टि धनच्युतान्परिभवत्याज्ञापयत्याश्रितान्।  
गुह्यानि प्रकटीकरोति घटयन्यत्नेन वैराशयं ब्रूते शीघ्रमवाच्यमुज्झति गुणान् गृह्णाति दोषान्खलः॥ 277 ॥  
कर्णे तत्कथयन्ति दुन्दुभिरवै राष्ट्रे यदुद्धोषितं तन्नम्राङ्गतया वदन्ति करुणं यस्मात्त्रपावान्भवेत्।  
श्लाघन्ते तदुदीर्यते यदरिणाप्युग्रं न मर्मान्तकृद्ये केचिन्ननु शाठ्यमौग्ध्यनिधयस्ते भूभृतां रञ्जकाः॥ 278 ॥  
भण्डस्ताण्डवमण्डपे चटुकथावीथीषु कन्थाकविर्गोष्ठश्वा स्वगृहाङ्गणे शिखरिभूगर्ते खटाखुः स्फुटम्।  
पिण्डीशूरतया विटश्च पटुतां भूभृद्गृहे गाहते गच्छन्ति ह्रदकृष्टकच्छपतुलां चित्रं ततोऽन्यत्र ते॥ 279 ॥  
भिक्षो कन्था श्लथा ते नहि शफरिवधे जालमश्नासि मत्स्यांस्ते वै मद्योपदंशाः पिबसि मधु समं वेश्यया यासि वेश्याम्।  
दत्त्वाङ्घ्रिं मूर्ध्न्यरीणां तव किमु रिपवो भित्तिभेत्तास्मि येषां चोरोऽसि द्यूतहेतोस्त्वयि सकलमिदं नास्ति नष्टे विचारः॥ 280 ॥  
दैवादप्युत्तमानामपहरति यदा दुर्जनो वा कथंचिन्मानं नाप्नोति तेषामनुजनितगुणानेव कुत्राधिकत्वम्।  
स्वर्भानुर्भानवीयान्हरति यदि पुनः शीतरश्मेर्मरीचीन्ब्रह्माण्डस्येह खण्डे तदपि नरपते किं ग्रहेशत्वमेति॥ 281 ॥  
हे पक्षिन्नागतस्त्वं कुत इह रसकस्तत्कियद्भो विशालं किं मद्धाम्नोऽपि बाढं तदतिशठ महापाप मा ब्रूहि मिथ्या।  
इत्थं कूपोदरस्थः शपति तटगतं दर्दुरो राजहंसं नीचः प्रायः शठार्थो भवति हि विषमो नापराधेन हृष्टः॥ 282 ॥  
आखुः कैलासशैलं तुलयति करटस्तार्क्ष्यमांसाभिलाषी बभ्रुर्लाङ्गूलमूलं चलयति चपलस्तक्षकाहिं जिघांसुः।  
भेकः पारं यियासुर्भुजगमपि महाघस्मरस्याम्बुराशेः प्रायेणासन्नपातः स्मरति समुचितं कर्म न क्षुद्रकर्मा॥ 283 ॥  
## दुर्जननिन्दा  
  
या स्वसद्मनि पद्मेऽपि (1)संध्यावधि विजृम्भते(2)।  
(3) इन्दिरा मन्दिरेऽन्येषां कथं तिष्ठति सा चिरम्(4)॥ 1 ॥  
  
[^1]: संध्याकालपर्यन्तम्.

[^2]: विराजते.

[^3]: लक्ष्मीः.

[^4]: स्थिरा.

गुणिनं जनमालोक्य निजबन्धनशङ्कया।  
राजँल्लक्ष्मीः (5)कुरङ्गीव दूरं दूरं पलायते॥ 2 ॥  
  
[^5]: मृगीव.

शूरं त्यजामि वैधव्यादुदारं लज्जया पुनः।  
सापत्न्यात्पण्डितमपि तस्मात्कृपणमाश्रये॥ 3 ॥  
गोभिः क्रीडितवान्कृष्ण इति गोसमबुद्धिभिः।  
क्रीडत्यद्यापि सा लक्ष्मीरहो देवी पतिव्रता॥ 4 ॥  
अत्यार्यमतिदातारमतिशूरमतिव्रतम्।  
प्रज्ञाभिमानिनं चैव श्रीर्भयान्नोपसर्पति॥ 5 ॥  
अनागतविधातारमप्रमत्तमकोपनम्।  
स्तिरारम्भमदीनं च नरं श्रीरुपतिष्ठते॥ 6 ॥  
मन्ये सत्यमहं लक्ष्मीः समुद्राद्धूलिरुत्थिता।  
पश्यन्तोऽपि न पश्यन्ति सन्तो विह्वललोचनाः॥ 7 ॥  
समायाति यदा लक्ष्मीर्नारिकेलफलाम्बुवत्।  
विनिर्याति यदा लक्ष्मीर्गजभुक्तकपित्थवत्॥ 8 ॥  
लक्ष्मी (6)र्यादोनिधे(7)र्यादो (8)नादो वादोचितं वचः।  
बिभ्यती (9)धीवरेभ्यो या (10)जडेष्वेव निमज्जति(11)॥ 9 ॥  
  
[^6]: समुद्रस्य.

[^7]: जलजन्तुः.

[^8]: अदो वचो वादोचितं न.

[^9]: कैवर्तेभ्यः; [पक्षे] बुद्धिश्रेष्ठेभ्यः.

(10. मूर्खेषु; (पक्षे डलयोः सावर्ण्यात्) उदकेषु.)  
[^11]: अन्तर्गच्छति; [पक्षे] सुस्थिरं तिष्ठति.

कुटिला लक्ष्मीर्यत्र प्रभवति न सरस्वती वसति तत्र।  
प्रायः श्वश्रूस्नुषयोर्न दृश्यते सौहृदं लोके॥ 10 ॥  
(12)अव्यवसायिनमलसं दैवपरं(13) साहसाच्च परिहीनम्।  
(14)प्रमदा पतिमिव वृद्धं नेच्छति लक्ष्मीरुपस्थातुम्॥ 11 ॥  
  
[^12]: अनुद्योगिनम्.

[^13]: नियतिपरम्.

[^14]: तरुणस्त्री.

गुणवद्भिः सह संगममुच्चैःपदमाप्तुमुत्सुका लक्ष्मीः।  
वीरकरवा(15)लवसतिर्ध्रुवमसिधाराव्रतं चरति॥ 12 ॥  
  
[^15]: खङ्गः.

श्रीपरिचयाज्जडा अपि भवन्त्यभिज्ञा विदग्धचरितानाम्।  
उपदिशति कामिनीनां यौवनमद एव ललितानि॥ 13 ॥  
वाक्यक्षुःश्रोत्रलयं लक्ष्मीः कुरुते नरस्य को दोषः।  
गरलसहोदरजाता तच्चित्रं यन्न मारयति॥ 14 ॥  
अनुभवत ददत वित्तं मान्यान्मानयत सज्जनान्भजत।  
अतिपरुषपवनविलुलितदीपशिखाचञ्चला लक्ष्मीः॥ 15 ॥  
रत्नाकरतनुजनुषि द्विजराजे राजनि श्रियो मित्रे।  
अमृतकरे च कलावति पद्मिनि वामा कुतो भवती॥ 16 ॥  
पूरयति पूर्णमेषां तरङ्गिणीसंहतिः समुद्रमिव।  
लक्ष्मीरधनस्य पुनर्लोचनमार्गेऽपि नायाति॥ 17 ॥  
सुव्यवसायिनि शूरे क्लेशसहिष्णावनाकुलारम्भे।  
मयि पृष्ठतो विलग्ने यास्यसि कमले वियद्दूरम्॥ 18 ॥  
अपि दोर्भ्यां परिबद्धा बद्धापि गुणैरनेकदा निपुणैः।  
निर्गच्छति क्षणादिव जलधिजलोत्पत्तिपिच्छिला लक्ष्मीः॥ 19 ॥  
हरिभामिनि सिन्धुसंभवे कमले किं कथयामि ते गुणान्।  
अनुरज्यसि हा जडे जने गुणगौरे पुरुषे विरज्यसि॥ 20 ॥  
वीक्षितानि तव वारिधिकन्ये यत्र पालितजगन्ति लगन्ति।  
चित्रमत्र च परत्र च देही देहिशब्दमपहाय यकास्ति॥ 21 ॥  
यद्वदन्ति चपलेत्यपवादं नैव दूषणमिदं (1)कमलायाः।  
दूषणं जलनिधेर्हि भवेत्तद्यत्पु(2)राणपुरुषाय ददौ ताम्॥ 22 ॥  
  
[^1]: लक्ष्म्याः.

[^2]: नारायणाय; [पक्षे] वृद्धाय.

चाञ्चल्यमुच्चैः श्रवसस्तुरंगात्कौटिल्यमिन्दोर्विषतो विमोहः।  
इति श्रियाशिक्षि सहोदरेभ्यो न वेद्मि कस्माद्गुणवद्विरोधः॥ 23 ॥  
श्वश्रूं विना वृत्तिरिह स्वतन्त्रा प्रायः स्नुषाणामपवादहेतुः।  
यद्वाणि लोके रमया विहीनां सतीमपि त्वामसतीं वदन्ति॥ 24 ॥  
उत्साहसंपन्नमदीर्घसूत्रं क्रियाविधिज्ञं व्यसनेष्वसक्तम्।  
शूरं कृतज्ञं दृढसौहृदं च लक्ष्मीः स्वयं याति निवासहेतोः॥ 25 ॥  
(3)हालाहलो नैव विषं विषं (4)रमा जनाः परं (5)व्यत्ययमत्र मन्वते।  
निपीय जागर्ति सुखेन तं शिवः स्पृशन्निमां मुह्यति निद्रया हरिः॥ 26 ॥  
  
[^3]: विषभेदः.

[^4]: लक्ष्मीः.

[^5]: विपरीतभावम्.

तापापहे सुहृदये रुचिरे प्रबुद्धे मित्रानुरागनिरते धृतसद्गुणौघे।  
स्वाङ्गप्रदानपरिपूरितषट्पदौघे युक्तं तवेह कमले कमले स्थितिर्यत्॥ 27 ॥  
रत्नाकरस्तव पिता कमले निवासो भ्राता (6)सुधामयतनुः पतिरादिदेवः(7)।  
केनापरेण कमले बत शिक्षितानि सारङ्गशृङ्गकुटिलानि विचेष्टितानि॥ 28 ॥  
  
[^6]: चन्द्रः.

[^7]: नारायणः.

लक्ष्मि क्षमस्व वचनीयमिदं दुरुक्तमन्धीभवन्ति पुरुषास्त्वदुपासनेन।  
नो चेत्कथं कमलपत्रविशालनेत्रो नारायणः स्वपिति (8)पन्नगभो(9)गतल्पे(10)॥ 29 ॥  
  
[^8]: सर्पः.

[^9]: शरीरम्.

[^10]: शय्यायाम्.

(11)असौ भाग्यं धत्ते परमसुखभोगास्पदमयं विचित्रं(1) तद्गेहं भवति पृथुकार्तस्वरमयम्।  
निविष्टः पल्यङ्के कलयति स (2)कान्तारतरणं प्रसादं कोपं वा जननि भवती यत्र तनुते॥ 30 ॥  
  
[^11]: हे जननि, भवती यत्र यस्मिन्पुरुषे प्रसादं तनुते करोत्यसौ पुरुषो भाग्यमैश्वर्यं धत्ते. यत्र कोपं तनुते सोऽसौभाग्यं सौभाग्याभावं धत्ते. अयं प्रसादविषयः परमसुखबोगानामास्पदम्. अयं कोपविषयः परमत्यन्तमसुखभोगास्पदम्. भवतीति शेषः.

[^1]: तस्य पूर्वोक्तस्य पुरुषस्य गेहं विविधचित्रयुक्तं तथा पृथु महत्कार्तस्वरं स्वर्णं तन्मयं भवति; [पक्षे] चित्ररहितं तथा पृथुकानां बालानामन्नाद्यभावप्रयुक्तेनार्तस्वरेण प्रचुरम्.

[^2]: स पूर्वोक्तः पुरुषः कान्ताया रतं रमणं तदेव रणं युद्धम्; [पक्षे] कान्तारं दुर्गमारण्यं तत्तरणं कलयति.

समुद्रस्यापत्यं प्रथितमहिमामुद्रितभुवः स्वसा (3)प्रालेयांशोस्त्रिनयनशिरोधामवसतेः।  
मुरारातेर्योषित्सरसिरुहकिञ्जल्कनिलया तथापि श्रीः स्त्रीत्वात्प्रकृतिचपलालिङ्गति खलान्॥ 31 ॥  
  
[^3]: चन्द्रस्य.

तीक्ष्णादुद्विजते मृदौ परिभवत्रासान्न संतिष्ठते मूर्खान्द्वेष्टि न गच्छति प्रणयितामत्यन्तविद्वत्स्वपि।  
शूरेभ्योऽप्यधिकं बिभेत्युपहसत्येकान्तभीरूनपि श्रीर्लब्धप्रसरेव वेशवनिता दुःखोपचर्या भृशम्॥ 32 ॥  
कस्मैचित्कपटाय कैटभिरिपूरःपीठदीर्घालयां देवि त्वामभिवाद्य कुप्यसि न चेत्तत्किंचिदाचक्ष्महे।  
यत्ते मन्दिरमम्बुजन्म किमिदं विद्यागृहं यच्च ते नीचान्नीचतरोपसर्पणमपामेतत्किमाचार्यकम्॥ 33 ॥  
पद्मे मूढजने ददासि द्रविणं विद्वत्सु किं मत्सरो नाहं मत्सरिणी न चापि चपला नैवास्ति मूर्खे रतिः।  
मूर्खेभ्यो द्रविणं ददामि नितरां तत्कारणं श्रूयतां विद्वान्सर्वगुणेषु पूजिततनुर्मूर्खस्य नान्या गतिः॥ 34 ॥  
तिर्यक्त्वं भजतु प्रतारयतु वा धर्मक्रियाकोविदं हन्तु स्वां जननीं पिबत्वपि सुरां शुद्धां वधूमुज्झतु।  
वेदान्निन्दतु वा हिनस्तु जनतां किं वानया चिन्तया लक्ष्मीर्यस्य गृहे स एव भजति प्रायो जगद्वन्द्यताम्॥ 35 ॥  
आलस्यं स्थिरतामुपैति भजते चापल्यमुद्योगितां मूकत्वं मितभाषितां वितनुते मौढ्यं भवेदार्जवम्।  
पात्रापात्रविचारणाविरहिता यच्छत्युदारात्मतां मातर्लक्ष्मि तव प्रसादवशतो दोषा अमी स्युर्गुणाः॥ 36 ॥  
हे लक्ष्मि क्षणिके स्वभावचपले मूढे च पापेऽधमे न त्वं चोत्तमपात्रमिच्छसि खले प्रायेण दुश्चारिणि।  
ये देवार्चनसत्यशौचनिरता ये चापि धर्मे रतास्तेभ्यो लज्जसि निर्दये गतमतिर्नीचो जनो (4)वल्लभः॥ 37 ॥  
  
[^4]: प्रियः.

नाहं दुश्चरिणी न चापि चपला मूर्खो न मे रोचते नो शूनो न च पण्डितो न च शठो हीनाक्षरो नैव च।  
पूर्वस्मिन्कृतपुण्ययोगविभवो भुक्तं स मे सत्फलं लोकानां किमसह्यता सखि पुनर्दृष्ट्वा परां सम्पदम्॥ 38 ॥  
हन्तुर्बन्धुजनान्धनार्थ(5)मनघान्गन्तुः परस्त्रीशतं रन्तुर्जन्तुविहिंसकैः(6) सह जनैः संतुष्यतो वञ्चनैः।  
वक्तुस्तीक्ष्‌ण(1)मयुक्तमेव वचनं (2)पक्तुर्मितं चौदनं नित्यं नृत्यसि मन्दिरेषु कमले (3)क्वत्यं तवैतन्मतम्॥ 39 ॥  
  
[^5]: निष्पापान्.

[^6]: प्राणिविघातकैः.

[^1]: अयोग्यम्.

[^2]: मितंपचम्. कृपणमिति भावः.

[^3]: किंप्रकारकम्.

यत्राभ्यागतदानमानचरणप्रक्षालनं भोजनं सत्सेवा पितृदेवतार्चनविधिः सत्यं गवां पालनम्।  
धान्यानामपि संग्रहो न कलहश्चित्तानुरूपा प्रिया हृष्टा प्राह हरिं वसामि कमला तस्मिन्गृहे निश्चला॥ 40 ॥  
येषामन्यक(4)लत्रदर्शनकलाव्युत्पत्तिशून्ये दृशौ मूढं हृच्च परार्थचिन्तनविधौ मिथ्यानभिज्ञं मुखम्।  
अप्रज्ञातपशून्बुभुक्षितशिशूनभ्रोदकैस्ताम्यतस्तेषां लक्ष्मि गृहान् दृशापि भयभीतेवेह नो वीक्षसे॥ 41 ॥  
  
[^4]: स्त्री.

नो जानाति कुलीनमुत्तमगुणं सत्त्वान्वितं धार्मिकं नाचारप्रवणं न कार्यकुशलं न प्रज्ञयालंकृतम्।  
नीचं क्रूरमपेतसत्त्वमदयं यस्मादियं सेवते तद्वंशानुगुणं पयोधिसुतया लक्ष्म्या प्रमाणीकृतम्॥ 42 ॥  
पीतोऽगस्त्येन (5)तातश्चरणतलहतो वल्लभो(6)ऽन्येन रोषादाबाल्याद्विप्रवर्यैः स्ववदनविवरे धारिता (7)वैरिणी मे।  
(8)गेहं मे छेदयन्ति प्रतिदिवसमुमाकान्तपूजानिमित्तं तस्मात्खिन्ना सदाहं द्विजकुलसदनं नाथ नित्यं त्यजामि॥ 43 ॥  
[^5]: समुद्रः.

[^6]: भृगुणा.

[^7]: सरस्वती.

[^8]: कमलम्.

## लक्ष्मीस्वभावः  
  
अहो कनकमाहात्म्यं वक्तुं केनापि शक्यते।  
नामसाम्यादहो चित्रं (9)धत्तूरोऽपि मदप्रदः॥ 1 ॥  
  
[^9]: 'धत्तूरः कनकाह्वयः’ इति कोशः.

न वित्तं दर्शयेत्प्राज्ञः कस्यचित्स्वल्पमप्यहो।  
मुनेरपि यतस्तस्य दर्शनाच्चलते मनः॥ 2 ॥  
धनमर्जय काकुत्स्थ धनमूलमिदं जगत्।  
अन्तरं नैव पश्यामि निर्धनस्य मृतस्य च॥ 3 ॥  
ब्रह्मघ्नोऽपि नरः पूज्यो यस्यास्ति विपुलं धनम्।  
शशिना तुल्यवंशोऽपि निर्धनः (10)परिभूयते॥ 4 ॥  
  
[^10]: परिभवं प्राप्नोति.

कुत आगत्य घटते विघट्य क्व नु याति च।  
न लक्ष्यते गतिश्चित्रा घनस्य च धनस्य च॥ 5 ॥  
स्त्रीरूपं मोहकं पुंसो यून एव भवेत्क्षणम्।  
कनकं स्त्रीबालवृद्धषण्ढानामपि सर्वदा॥ 6 ॥  
न नरस्य नरो दासो दासश्चार्थस्य भूपते।  
गौरवं लाघवं वापि धनाधननिबन्धनम्॥ 7 ॥  
विभवो हि यथा लोके न शरीराणि देहिनाम्।  
चाण्डालोऽपि नरः पूज्यो यस्यास्ति विपुलं धनम्॥ 8 ॥  
यस्यास्ति वित्तं स नरः कुलीनः स पण्डितः स (11)श्रुतवान्गुणज्ञः।  
स एव वक्ता स च (1)दर्शनीयः सर्वे गुणाः काञ्चनमाश्रयन्ति॥ 9 ॥  
  
[^11]: शास्त्रज्ञः.

[^1]: प्रेक्षणीयः.

त्यजन्ति मित्राणि धनैर्विहीनं पुत्राश्च दाराश्च सुहृज्जनाश्च।  
तमर्थवन्तं पुनराश्रयन्ति ह्यर्थो हि लोके पुरुषस्य बन्धुः॥ 10 ॥  
बुभुक्षितैर्व्याकरणं न भुज्यते पिपासितैः काव्यरसो न पीयते।  
न च्छन्दसा केनचिदुद्धृतं कुलं हिरण्यमेवार्जय निष्फला गुणाः॥ 11 ॥  
धनैर्निष्कुलीनाः कुलीना भवन्ति धनैरापदं मानवा निस्तरन्ति।  
धनेभ्यः परो बान्धवो नास्ति लोके धनान्यर्जयध्वं धनान्यर्जयध्वम्॥ 12 ॥  
दुन्दुभिस्तु सुतरामचेतनस्तन्मुखादपि (2)धनं धनं धनम्।  
इत्थमेव निनदः प्रवर्तते किं पुनर्यदि जनः स चेतनः॥ 13 ॥  
  
[^2]: 'धनं धनं धनम्’ इत्यनुकरणशब्दः; [पक्षे] वित्तम्.

त्यक्त्वा युवा स्वयुवतिं सुविलासयोग्यां दूरं विदेशवसतौ निवसन्धनार्थी।  
रात्र्यागमे स्मरति तां न समेति तस्मात्कान्ताभ्रमादपि वरः कनकभ्रमोऽयम्॥ 14 ॥  
जातिर्यातु रसातलं गुणगणस्तस्याप्यधो गच्छतु शीलं शैलतटात्पतत्वभिजनः संदहृतां वह्निना।  
शौर्ये वैरिणि वज्रमाशु निपतत्वर्थोऽस्तु नः केवलं येनैकेन विना गुणास्तृणलवप्रायाः समस्ता इमे॥ 15 ॥  
माता निन्दति नाभिनन्दति पिता भ्राता न संभाषते भृत्यः कुप्यति नानुगच्छति सुतः कान्ता च नालिङ्गते।  
अर्थप्रार्थनशङ्कया न कुरुते संभाषणं वै सुहृत्तस्माद्द्रव्यमुपार्जयस्व सुमते द्रव्येण सर्वे वशाः॥ 16 ॥  
## धनप्रशंसा  
  
अर्थार्थी जीवलोकोऽयं श्मशानमपि सेवते।  
जनितारमपि त्यक्त्वा निःस्वं गच्छति दूरतः॥ 1 ॥  
लक्ष्मीवन्तो न जानन्ति प्रायेण परवेदनाम्।  
शेषे धराभरक्लान्ते शेते नारायणः सुखम्॥ 2 ॥  
(3)वरं हालाहलं पीतं सद्यः प्राणहरं विषम्।  
न तु दृष्टं धनान्धस्य (4)भ्रूभङ्गकुटिलं मुखम्॥ 3 ॥  
  
[^3]: मनाक्प्रियम्.

[^4]: भ्रुकुटिमोटनेन वक्रम.

(5)भक्ते द्वेषो (6)जडे प्रीतिररुचि(7)र्गुरुलङ्घनम्।  
मुखे च (8)कटुता नित्यं धनिनां ज्वरिणामिव॥ 4 ॥  
  
[^5]: भक्ताः सेवकास्तेषां द्वेषः; [पक्षे] भक्तमन्नं तद्द्वेषः.

(6. जडेषु मूर्खेषु प्रीतिः; (पक्षे डलयोः सावर्ण्यात्) जले रुचिः.)  
[^7]: गुरूणां पित्रादीनामुल्लङ्घने; [पक्षे] गुरु यल्लङ्घनमुपवासस्तस्मिन्.

[^8]: कटुभाषित्वम्; [पक्षे] कटुत्वम्.

आलिङ्गिताः परैर्यान्ति प्रस्खलन्ति समे(9) पथि।  
अव्यक्तानि च भाषन्ते धनिनो मद्यपा इव॥ 5 ॥  
  
[^9]: अविषमे.

आजन्मानुगतेऽप्यस्मिन्नाहे विमुखमम्बुजम्।  
प्रायेण गुणपूर्णेषु रीतिर्लक्ष्मीवतामियम्॥ 6 ॥  
धनं तावदसुलभं लब्धं कृच्छ्रेण रक्ष्यते।  
लब्धनाशो यथा मृत्युस्तस्मादेतन्न चिन्तयेत्॥ 7 ॥  
जनयन्त्यर्जने दुःखं तापयन्ति विपत्तिषु।  
मोहयन्ति च संपत्तौ कथमर्थाः सुखावहाः॥ 8 ॥  
यथामिषं जले मत्स्यैर्भक्ष्यते श्वापदैर्भुवि।  
आकाशे पक्षिभिश्चैव तथा सर्वत्र वित्तवान्॥ 9 ॥  
राजतः सलिलादग्नेश्चोरतः स्वजनादपि।  
भयमर्थवतां नित्यं मृत्योः प्राणभृतामिव॥ 10 ॥  
धनाशया खलीकारः कस्य नाम न जायते।  
दूरादामिषलोभेन वध्यते खेचरः(1) खगः॥ 11 ॥  
  
[^1]: आकाशे चरन्नपि.

बधिरयति कर्णविवरं वाचं मूकयति नयनमन्धयति।  
विकृतयति गात्रयष्टिं संपद्रोगोऽय(2)मद्बुतो राजन्॥ 12 ॥  
  
[^2]: विलक्षणः.

लक्ष्म्या परिपूर्णोऽहं न भयं मेऽस्तीति मोहनिद्रैषा।  
परिपूर्णस्यैवेन्दोर्भवति भयं सिंहिकासूनोः(3)॥ 13 ॥  
  
[^3]: राहोः.

(4)अर्जुनीयति यदर्जने जनो वर्जनीयजनतर्ज(5)नादिभिः।  
(6) मङ्क्षु नश्यति चिराय संचिता वञ्चिता जगति के न संपदा॥ 14 ॥  
  
[^4]: सहस्रबाहुवदाचरति.

[^5]: भयत्रासादिभिः.

[^6]: झटिति.

वरमसिधारा तरुतलवासो वरमिह भिक्षा वरमुपवासः।  
वरमपि घोरे नरके पतनं न च धनगर्वितबान्धवशरणम्॥ 15 ॥  
तानीन्द्रियाण्यविकलानि(7) मनस्तदेव सा बुद्धि(8)रप्रतिहता वचनं तदेव।  
(9)अर्थोष्मणा विरहितः पुरुषः स एव ह्यन्यः क्षणेन भवतीति विचित्रमेतत्॥ 16 ॥  
  
[^7]: वैकल्यरहितानि.

[^8]: अखण्डिता.

[^9]: द्रव्यरूपोष्णतया.

(10)आपद्गतं हससि किं द्रविणान्ध मूढ लक्ष्मीः स्थिरा न भवतीति किमत्र चित्रम्।  
एतान्प्रपश्यसि घटाञ्जलयन्त्रचक्रे रिक्ता भवन्ति भरिता भरिताश्च रिक्ताः॥ 17 ॥  
  
[^10]: विपद्ग्रस्तम्.

धनमपि परदत्तं दुःखमौचित्यभाजां भवति हृदि तदेवानन्दकारीतरेषाम्।  
मलयदजरसबिन्दुर्बाधते नेत्रमन्तर्जनयति च स एवाह्लादमन्यत्र गात्रे॥ 18 ॥  
लभेद्यदयुतं(11) धनं तदधनं धनं यद्यपि लभेत (12)नियुतं धनं निधनमेव तज्जायते।  
तथा (13)धनपरार्धकं तदपि भावहीनात्मकं (14)यदक्षरपदद्वयान्तरगतं धनं तद्धनम्॥ 19 ॥  
  
[^11]: दशसहस्रम्; [पक्षे] अकारेण युतं धनम्. अधनमित्यर्थः.

[^12]: लक्षसंख्याकम्; [पक्षे] निशब्देन युतं धनम्. निधनमित्यर्थः.

[^13]: धनस्य परार्धं संख्याविशेषः; [पक्षे] धनशब्दसंबन्धि परमर्धं 'न’ इति तच्च भावहीनात्मकम्. अभावबोधकमित्यर्थः.

[^14]: अक्षरः परमात्मा तच्चरणद्वयान्तरे गतं प्राप्तं यद्धनं मोक्षरूपं धनं तदेव धनम्; [पक्षे] अक्षरयोः पकारदकारात्मकयोर्मध्यवर्ति धनं इत्येतदक्षरद्वयरूपम्. धनमित्यर्थः.

दायादाः स्पृहयन्ति तस्करगणा (1)मुष्णन्ति भूमीभुजो दूरेण (2)च्छलमाकलय्य (3)हुतभुग्भस्मीकरोति क्षणात्।  
अम्भः प्लावयते क्षितौ विनिहितं यक्षा हरन्ति ध्रुवं (4)दुर्वृत्तास्तनया नयन्ति (5)निधनं धिग्धिग्धनं तद्बहु॥ 20 ॥  
  
[^1]: हरन्ति.

[^2]: कपटम्.

[^3]: अग्निः.

[^4]: दुष्टाचरणाः.

[^5]: नाशम्.

## धननिन्दा  
  
धनवान्बलवाँल्लोके सर्वः सर्वत्र सर्वदा।  
प्रभुत्वं धनमूलं हि राज्ञामप्युपजायते॥ 1 ॥  
वयोवृद्धास्तपोवृद्धा ज्ञानवृद्धाश्च ये परे।  
ते सर्वे धनवृद्धस्य द्वारे तिष्ठन्ति किंकराः॥ 2 ॥  
न सा विद्या न तच्छीलं न तद्दानं न सा कला।  
अर्थार्थिभिर्न तच्छौर्यं धनिनां यन्न कीर्त्यते॥ 3 ॥  
पतन्ति खड्गधारासु विशन्ति (6)मकरालयम्।  
किं न कुर्वन्ति सुभगे कष्टमर्थार्थिनो जनाः॥ 4 ॥  
  
[^6]: समुद्रम्.

एहि गच्छ पतोत्तिष्ठ वद मौनं समाचर।  
एवमाशाग्रहग्रस्तैः क्रीडन्ति धनिनोऽर्थिभिः॥ 5 ॥  
यस्यार्थास्तस्य मित्राणि यस्यार्थास्तस्य बान्धवाः।  
यस्यार्थाः स पुमाँल्लोके यस्यार्थाः स च पण्डितः॥ 6 ॥  
को नाम नानुवृत्तिं सुमहानपि धनवतः कुरुते।  
वित्तेशभवनभित्तेः समीपमुपसेवते शंभुः॥ 7 ॥  
हेतुप्रमाणयुक्तं वाक्यं न श्रूयते दरिद्रस्य।  
अप्य(7)तिपरुषमसत्यं पूज्यं वाक्यं समृद्धस्य॥ 8 ॥  
  
[^7]: अतिकठोरम्.

वैभवभाजां दूषणमपि भूषणपक्ष एव निक्षिप्तम्।  
गुणमात्मनामधर्मं द्वेषं च गृणन्ति (8)काणादाः॥ 9 ॥  
  
[^8]: वैशेषिकशास्त्रप्रवर्तकाः.

वाणी दरिद्रस्य (9)शुभा हितापि ह्यर्थेन शब्देन च संप्रयुक्ता।  
न शोभते वित्तवतः समीपे भेरीनिना(10)दोपहतेव वीणा॥ 10 ॥  
  
[^9]: कल्याणी.

[^10]: दुन्दुभिध्वनिलुप्तेव.

यादृशि तादृशि वित्तसनाथे पञ्च पिशाचशतानि वसन्ति।  
यानि पुनर्निवसन्ति महीशे तानि न केनचिदाकलितानि॥ 11 ॥  
न विद्यया नैव कुलेन गौरवं जनानुरागो धनिकेषु सर्वदा।  
(11)कपालिना मौलि(12)धृतापि जाह्नवी प्रयाति रत्नाकरमेव सत्वरम्॥ 12 ॥  
  
[^11]: शंकरेण.

[^12]: मस्तकः.

गङ्गां च धारयति मूर्ध्नि सदा कपाली सा तस्य चुम्बति मुखं न कदाचिदेव।  
रत्नाकरं प्रति चुचुम्ब सहस्रवक्त्रैर्गङ्गादयो युवतयः सधनानुकूलाः॥ 13 ॥  
धिगस्त्वेतां विद्यां धिगपि कवितां धिक्सुजनतां वयो रूपं धिग्धिग्धिगपि च यशो निर्धनवतः।  
असौ जीयादेकः सकलगुणहीनोऽपि धनवान्बहिर्यस्य द्वारे तृणलवनिभाः सन्ति गुणिनः॥ 14 ॥  
परिक्षीणः कश्चित्स्पृहयति यवानां प्रसृतये स पश्चात्संपूर्णः कलयति धरित्रीं तृणसमाम्।  
अतश्चानैकान्त्याद्गुरुलघुतयार्थेषु धनिनामवस्था वस्तूनि प्रथयति च संकोचयति च॥ 15 ॥  
## धनिप्रशंसा  
  
उत्थाय हृदि लीयन्ते दरिद्राणां मनोरथाः।  
बालवैधव्यदग्धानां कुलस्त्रीणां कुचा इव॥ 1 ॥  
हे दारिद्र्य नमस्तुभ्यं सिद्धोऽहं त्वत्प्रसादतः।  
पश्याम्यहं जगत्सर्वं न मां पश्यति कश्चन॥ 2 ॥  
इह लोकेऽपि धनिनां परोऽपि स्वजनायते।  
स्वजनोऽपि दरिद्राणां तत्क्षणाद्दुर्जनायते॥ 3 ॥  
परीक्ष्य सत्कुलं विद्यां शीलं शौर्यं सुरूपताम्।  
विधिर्ददाति निपुणः कन्यामिव दरिद्रताम्॥ 4 ॥  
येनैवा(1)म्बरखण्डेन संवीतो निशि चन्द्रमाः।  
तेनैव च दिवा भानुरहो दौर्गत्यमेतयोः॥ 5 ॥  
  
[^1]: आकाशम्; [पक्षे] वस्त्रम्.

चाण्डालश्च दरिद्रश्च द्वावेतौ सदृशाविह।  
चाण्डालस्य न गृह्णन्ति दरिद्रो न प्रयच्छति॥ 6 ॥  
अर्थेन तु विहीनस्य पुरुषस्याल्पमेधसः।  
क्रियाः सर्वा विनश्यन्ति ग्रीष्मे कुसरितो यथा॥ 7 ॥  
द्वाविमावम्भसि क्षेप्यौ गाढं बद्ध्वा गले शिलाम्।  
धनिनं चाप्रदातारं दरिद्रं चातपस्विनम्॥ 8 ॥  
अत्यन्तविभुखे(2) दैवे व्यर्थे यत्ने च पौरुषे।  
मनस्विनो दरिद्रस्य वनादन्यत्कुतः सुखम्॥ 9 ॥  
  
[^2]: पराङ्मुखे.

(3)दूये कान्ताकरं वीक्ष्य(4)मणिकङ्कणवर्जितम्।  
अतः परं (5)परं दूये मणिकं(6) (7)कणवर्जितम्॥ 10 ॥  
  
[^3]: खेदं प्राप्नोमि.

[^4]: मणियुक्तं यत्कङ्कणं तेन वर्जितम्.

[^5]: अत्यन्तम्.

[^6]: मृण्मयपात्रम्.

[^7]: धान्यकणरहितम्.

रात्रौ जानुर्दिवा भानुः (8)कृशानुः संध्ययोर्द्वयोः।  
पश्य शीतं मया नीतं जानुभानुकृशानुभिः॥ 11 ॥  
  
[^8]: अग्निः.

किं करोमि क्व गच्छामि कमुपैमि दुरात्मना।  
दुर्भरेणोदरेणाहं प्राणैरपि विडम्बितः॥ 12 ॥  
दुःखं दुःखमिति ब्रूयान्मानवो नरकं प्रति।  
दारिद्र्यादधिकं दुःखं न भूतं न भविष्यति॥ 13 ॥  
किं चान्यैः सुकुलाचारैः सेव्यतामेति पूरुषः।  
धनहीनः स्वपत्नीभिस्त्यज्यते किं पुनः परैः॥ 14 ॥  
किं वाच्यं सूर्यशशिनोर्दारिद्र्यं महतां पुरः।  
दिनरात्रिविभागेन परिधत्तो (9)यदम्बरम्॥ 15 ॥  
  
[^9]: आकाशम्; [पक्षे] वस्त्रम्.

मौर्ख्यं सर्वापदां निष्ठा का हि नापदजानतः।  
तस्मिन्नप्यविषण्णो यः क्व सोऽन्यत्र विपत्स्यति॥ 16 ॥  
यदि नाम कुले जन्म तत्किमर्थं दरिद्रता।  
दरिद्रत्वेऽपि मूर्खत्वमहो दुःखपरम्परा॥ 17 ॥  
कः स्वभावगभीराणां जानीयाद्बहिरापदम्।  
बालापत्येन भृत्येन यदि सा न प्रकाश्यते॥ 18 ॥  
सन्तोऽपि न विराजन्ते हीनार्थस्येतरे गुणाः।  
आदित्य इव भूतानां श्रीर्गुणानां प्रकाशिनी॥ 19 ॥  
वरं हि नरके वासो न तु दुश्चरिते गृहे।  
नरकात्क्षीयते पापं कुगृहात्परिवर्धते॥ 20 ॥  
नातः पापीयसीं कांचिदवस्थां शम्बरोऽब्रवीत्।  
यस्यां नैवाद्य न प्रातर्भोजनं तात विद्यते॥ 21 ॥  
न तथा बाध्यते राजन्प्रकृत्या निर्धनो जनः।  
यथा भद्राणि संप्राप्य तैर्विहीनः सुखोचितः॥ 22 ॥  
कुब्जस्य कीटखातस्य दावनिष्कुषितत्वचः।  
तरोरप्यूषरस्थस्य वरं जन्म न चार्थिनः॥ 23 ॥  
धर्मार्थकामहीनस्य परकीयान्नभोजिनः।  
काकस्येव दरिद्रस्य दीर्घमायुर्विडम्बना॥ 24 ॥  
शीतमध्वा कदन्नं च वयोतीताश्च योषितः।  
मनसः प्रातिकूल्यं च जरायाः पञ्च हेतवः॥ 25 ॥  
सुहृदां हि धनं भुक्त्वा कृत्वा प्रणयमीप्सितम्।  
प्रतिकर्तुमशक्तस्य जीवितान्मरणं वरम्॥ 26 ॥  
लज्जावतः कुलीनस्य याचितुं धनमिच्छतः।  
कण्ठे पारावतस्येव वाक्करोति गतागतम्॥ 27 ॥  
कण्ठे गद्गदता स्वेदो मुखे वैवर्ण्यवेपथू।  
म्रियमाणस्य चिह्नानि यानि तान्येव याचतः॥ 28 ॥  
धन्यास्ते न पश्यन्ति देशभङ्गं कुलक्षयम्।  
परचित्तगतान्दारान्पुत्रं च व्यसनातुरम्॥ 29 ॥  
शेषबाष्यं तु काव्येन काव्यं गीतेन हन्यते।  
गीतं तु स्त्रीविलासेन स्त्रीविलासो बुभुक्षया॥ 30 ॥  
जीवन्त्यर्थक्षये नीचा याञ्चोपद्रववञ्चनैः।  
कुलाभिमानमूकानां साधूनां नास्ति जीवनम्॥ 31 ॥  
शून्यमपुत्रस्य गृहं चिरशून्यं नास्ति यस्य सन्मित्रम्।  
मूर्खस्य दिशःशून्याः सर्वं शून्यं दरिद्रस्य॥ 32 ॥  
पक्षविकलश्च पक्षी शुष्कश्च तरुः सरश्च जलहीनम्।  
सर्पश्चोद्धृतदंष्ट्रस्तुल्यं लोके दरिद्रश्च॥ 33 ॥  
अम्बा तुष्यति न मया न स्नुषया सापि नाम्बया न मया।  
अहमपि न तया न तया वद राजन्तस्य(1) दोषोऽयम्॥ 34 ॥  
  
[^1]: दरिद्रस्य दोष इत्यर्थः.

(2)पृथुकार्तस्वरपात्रं (3)भूषितनिःशेषपरिजनं देव।  
विल(4)सत्करेणुगहनं संप्रति सममावयोः (5)सदनम्॥ 35 ॥  
  
[^2]: पृथूनि कार्तस्वरस्य सुवर्णस्य पात्राणि यस्मिंस्तत्; [पक्षे] पृथुकानां बालानामार्तस्वरा रुदितशब्दास्तेषां पात्रं भाजनम्.

[^3]: भूषिता अलंकृता निःशेषाः परिजना यस्मिन्; [पक्षे] भुवि उषिता निःशेषाः परिजना यस्मिन्.

(4. विलसन्त्यः शोभमानाः करेणवो हस्तिन्यस्ताभिर्गहनं निबिडम्; (पक्षे बवयोः सावर्ण्यात्) बिले सीदन्तीति बिलसदः. बिलसद एव बलसत्का बिलवर्तिनो ये रेणवो धूलयस्तैर्गहनं व्याप्तम्.)  
[^5]: गृहम्.

दारिद्र्यान्मरणाद्वा मरणं संरोचते न दारिद्र्यम्।  
अल्पक्लेशं मरणं दारिद्र्यमनन्तरं दुःखम्॥ 36 ॥  
तावत्सन्ति सहाया यावज्जन्तुर्न कृच्छ्रमाप्नोति।  
अभिपतति शिरसि मृत्यौ कं कः शक्तः परित्रातुम्॥ 37 ॥  
विकसामि रवावुदिते संकोचमुपैमि चास्तमुपयाते।  
दारिद्र्यसरसि मग्नः पङ्कजलीलामनुभवामि॥ 38 ॥  
घृतलवणतैलतण्डुलशाकेन्धनचिन्तयानुदिनम्।  
विपुलमतेरपि पुंसो नश्यति धीर्मन्दविभवत्वात्॥ 39 ॥  
वीणा वंशश्चन्दनं चन्द्रभासः शय्या यानं यौवनस्थास्तरुण्यः।  
नैतद्रम्यं क्षुत्पिपासार्दितानां सर्वारम्भास्तण्डुलप्रस्थमूलाः॥ 40 ॥  
दारिद्र्य भोस्त्वं परमं विवेकि(1) गुणाधिके पुंसि सदानुरक्तम्।  
विद्याविहीने गुणवर्जिते च मुहूर्तमात्रं न (2)रतिं करोषि॥ 41 ॥  
  
[^1]: विचारशीलम्.

[^2]: प्रीतिम्.

दारिद्र्य शोचामि भवन्तमेवमस्मच्छरीरे सुहृदित्युषित्वा।(3)  
विप(4)न्नदेहे मयि (5)मन्दभाग्ये ममेति चिन्ता क्व गमिष्यसि त्वम्॥ 42 ॥  
  
[^3]: स्थित्वा.

[^4]: विनष्टशरीरे.

[^5]: हतभाग्ये.

एको हि दोषो (6)गुणसंनिपाते निमज्जतीन्दोरिति यो(7) बभाषे।  
न तेन दृष्टं कविना समस्तं दारिद्र्यमेकं (8)गुणकोटिहारि॥ 43 ॥  
  
[^6]: गुणसमुदाये.

[^7]: कालिदासः. 'एको हि दोषो गुणसंनिपाते निमज्जतीन्दोः किरणेष्विवाङ्कः’ इति कुमारसम्भवस्थे पद्ये.

[^8]: कोटिगुणनाशकमिति भावः.

धनैर्विमुक्तस्य नरस्य लोके किं जीवितेनादित एव तावत्।  
यस्य प्रतीकारनिरर्थकत्वात्कोपप्रसादा विफलीभवन्ति॥ 44 ॥  
अहो नु कष्टं सततं प्रवासस्ततोऽतिकष्टः (9)परगेहवासः।  
कष्टाधिका नीचजनस्य सेवा ततोऽतिकष्टा धनहीनता च॥ 45 ॥  
  
[^9]: परगृहवासः.

वरं वनं व्याघ्रगजेन्द्रसेवितं द्रुमालयः पत्रफलाम्बुभोजनम्।  
तृणानि शय्या वसनं च वल्कलं न बन्धुमध्ये धनहीनजीवनम्॥ 46 ॥  
यदा तु भाग्यक्षयपीडितां दशां नरः कृतान्तोपहितां प्रपद्यते।  
तदास्य मित्राण्यपि यान्त्यमित्रतां चिरानुरक्तोऽपि विरज्यते जनः॥ 47 ॥  
दानं न दत्तं न तपश्च तप्तं नाराधितौ शंकरवासुदेवौ।  
अग्नौ रणे वा न हुतश्च कायः शरीर किं प्रार्थयसे सुखानि॥ 48 ॥  
फलाशिनो मूलतृणाम्बुभक्षा विवाससो निस्तरशायिनश्च।  
गृहे विमूढा मुनिवच्चरन्ति तुल्यं तपः किं तु फलेन हीनम्॥ 49 ॥  
अर्था न सन्ति न च मुञ्चति मां दुराशा त्यागान्न संकुचति दुर्ललितं मनो मे।  
याञ्चा च ला(10)घवकरी स्ववधे च पापं प्राणाः स्वयं व्रजत किं (11)प्रविलम्बितेन॥ 50 ॥  
  
[^10]: लघुत्वकारिणी.

[^11]: कालदैर्घ्येणेति यावत्.

भग्नां वयं परिभवासिभिरुग्रधारैर्दारिद्र्यचण्डदहनेन नितान्तदग्धाः।  
बन्धूपकारविषमित्थमपीह भुक्तं जीवाय एव रविजस्य किमस्ति निद्रा॥ 51 ॥  
धनं यदि गतं गतं चरणयुग्मरेणूपमं धरा यदि गता गता कथय मे किमेतावता।  
इदं पुनररुंतुदं(1) धनिगणैरिदानींतनैर्दरिद्रगणनाविधौ यदहमङ्कपाते धृतः॥ 52 ॥  
  
[^1]: मर्मस्पृक्.

गते सुहृदि शत्रुतां सततनिर्विवेके प्रभौ गृहे कुगृहिणीवचः क्रकचदारिते वा हृदि।  
महाजनविवर्जिते सदसि मानिनां श्रेयसे वरं मरणमेव वा शरणमन्यदेशान्तरम्॥ 53 ॥  
अप्रस्तावस्तुतिभिरनिशं कर्णशूलं करोति स्वं दारिद्र्यं वदति वसनं दर्शयत्येव जीर्णम्।  
छायाभूतश्चलति न पुरः पार्श्वयोर्नैव पश्चान्निःस्वः खेदं दिशति धनिनां व्याधिवद्दुश्चिकित्स्यः॥ 54 ॥  
निवासश्चिन्तायाः परपरिभवो वैरमपरं जुगुप्सा मित्राणां स्वजनजनविद्वेषकरणम्।  
वदं गन्तुं बुद्धिर्भवति च कलत्रात्परिभवो हृदिस्थः शोकाग्निर्न च दहति संतापयति च॥ 55 ॥  
अये लाजानुच्चैः पथि वचनमाकर्ण्य गृहिणी शिशोः कर्णौ यत्नात्सु(2)पिहितवती दीनवदना।  
मयि क्षीणोपाये यदकृत दृशावश्रुशबले तदन्तःशल्यं मे त्वमिव पुनरुद्धर्तुमुचितः॥ 56 ॥  
  
[^2]: छादितवती.

विधातुर्द्वे कन्ये सुगतिरपरा दुर्गतिरभूत्तयोराद्यां धाता गुणकुलविहीनाय स ददौ।  
ततः पश्चात्तापादिव सुगुणसज्जातमधुना कुलीनं विद्वांसं वरमिह वरेण्यं मृगयते॥ 57 ॥  
न भिक्षा दुर्भिक्षे मिलति दुरवस्थाः कथमृणं लभन्ते कर्माणि द्विजपरिवृढान्कारयतु कः।  
अदत्त्वैव ग्रासं ग्रहपतिरसावस्तमयते क्व यामः किं कुर्मो गृहिणि गहनो जीवनविधिः॥ 58 ॥  
निरस्थन्नालीकं क्षुदुपहतसीदत्परिजनं विना दीपान्नक्तं सुखगहनसंरुद्धतिमिरम्।  
अनाक्रान्तद्वारं प्रणयिभिरपूर्णोत्सवमहो गृहं कारातुल्यं भवति खलु दुःखाय गृहिणः॥ 59 ॥  
सखे खेदं मा गाः कलय किल तास्ता निजकलाः स्वकीर्त्या वर्धस्व क्व नु खलु तवैतद्व्यवसितम्।  
न तन्मोघत्यत्र स्फुरितमिति चेन्नैतदुचितं विचित्रोत्साहानां किमिदमियदेव त्रिभुवनम्॥ 60 ॥  
दधति न जनास्तन्नैराश्याददृष्टविभूतयो यदुचितसुखभ्रंशाद्दुःखं निजच्युतसंपदः।  
भवति हि तथा जात्यन्धानां कुतो हृदि वेदना नयनविषयं स्मृत्वा स्मृत्वा यथोद्धृतचक्षुषाम्॥ 61 ॥  
(3)मारोदीश्चिरमेहि वस्त्ररुचिरान्दृष्ट्वाद्य बालानिभानायातस्तव वत्स दास्यति पिता ग्रैवेयकं(4) वाससी(5)।  
श्रुत्वैवं गृहिणीवचांसि निकटे (1)कुड्यस्य निष्किंचनो(2) निश्वस्याश्रुजलप्लवप्लुतमुखः पान्तः पुनः प्रस्थितः॥ 62 ॥  
  
[^3]: रोदनं मा कुरु.

[^4]: कण्ठभूषणम्.

[^5]: वस्त्रे.

[^1]: भित्तेः.

[^2]: दरिद्रः.

वासःखण्डमिदं प्रयच्छ यदि वा स्वाङ्के गृहाणार्भकं रिक्तं भूतलमत्र नाथ भवतः पृष्ठे (3)पलालोच्चयः।  
दंपत्योरिति जल्पितं निशि यदा चौरः प्रविष्टस्तदा लब्धं (4)कर्पटमन्यतस्तदुपरि क्षिप्त्वा रुदन्निर्गतः॥ 63 ॥  
.  
[^3]: धान्यतृणस्रस्तरः.

[^4]: जीर्णवस्त्रखण्डम्.

वृद्धोऽन्धः पतिरेष (5)मञ्चकगतः (6)स्थूणावशेषं गृहं कालोऽभ्य(7)र्णजलागमः कुशलिनी वत्सस्य वार्तापि नो।  
यत्नात्संचिततैलबिन्दुघटिका भग्नेति (8)पर्याकुला दृष्ट्वा गर्भभरालसां निजवधूं(9) श्वश्रूश्चिरं रोदिति॥ 64 ॥  
  
[^5]: शय्या.

[^6]: गृहस्तम्भः.

[^7]: समीपः.

[^8]: व्याकुला.

[^9]: स्नुषाम्.

नो सेवा विहिता गुरोरपि मनाङ्नो वा कृतं पूजनं देवानां विधिवन्न वा शिव शिव स्निग्धादयः सेविताः।  
किं तु त्वच्चरणौ सरस्वति रसादाजन्मनः सेवितौ तस्मान्मां विजहाति सा भगवती शङ्के (10)सपत्नी तव॥ 65 ॥  
  
[^10]: लक्ष्मीरित्यर्थः.

क्षुत्क्षामाः शिशवः शवा इव भृशं मन्दाशया बान्धवा लिप्ता (11)जर्जरकर्करी (12)जतुलवैर्नो मां तथा बाधते।  
गेहिन्या त्रुटितांशुकं घटयितुं कृत्वा (13)सकाकुस्मितं कुप्यन्ती प्रतिवेशिलोकगृहिणी सूचीं यथा याचिता॥ 66 ॥  
  
[^11]: चालनीसदृशः सच्छिद्रः कुम्भः.

[^12]: लाक्षाखण्डैः.

[^13]: स्तवसहितम्.

दग्धं खाण्डवमर्जुनेन बलिना दिव्यैर्द्रुमैः सेवितं दग्धा वायुसुतेन रावणपुरी लङ्का पुनः स्वर्णभूः।  
दग्धः (14)पञ्चशरः पिनाकपतिना तेनाप्ययुक्तं कृतं दारिद्र्यं जनतापकारकमिदं केनापि दग्धं नहि॥ 67 ॥  
  
[^14]: मदनः.

उत्तिष्ठ क्षणमेकमुद्वह(15) सखे दारिद्र्यभारं मम श्रान्तस्तावदहं चिरान्मरणजं सेवे त्वदीयं सुखम्।  
इत्युक्तं धनवर्जितस्य वचनं श्रुत्वा श्मशाने शवो दारिद्र्यान्मरणं वरं वरमिति ज्ञात्वैव तूष्णीं स्थितः॥ 68 ॥  
  
[^15]: धारय.

भद्रे वाणि ममानने कुरु दयां वर्णानुपूर्व्या चिरं चेतः स्वास्थ्यमुपैहि याहि करुणे प्रज्ञे स्थिरत्वं व्रज।  
लज्जे तिष्ठ पराङ्मुखी क्षणमहो तृष्णे पुरः स्थीयतां पापो यावदहं ब्रवीमि धनिनां देहीति दीनं वचः॥ 69 ॥  
यो गङ्गामतरत्तथैव यमुनां यो नर्मदां (16)शर्मदां का वार्ता सरिदम्बुलङ्घनविधौ यश्चार्णवांस्तीर्णवान्।  
सोऽस्माकं चिरमास्थितोऽपि सहसा दारिद्र्यनामा सखा त्वद्दानाम्बुसरित्प्रवाहलहरीमग्नो (17)न संभाव्यते॥ 70 ॥  
  
[^16]: सुखदात्रीम्.

[^17]: न दृश्यते.

दारिद्र्याद्ध्रि(18)यमेति ह्रीपरिगतः(19) सत्वात्परिभ्रश्यते निःसत्त्वः परिभूयते परिभवान्निर्वेदमापद्यते(1)।  
निर्विण्णः शुचमेति शोकनिहतो बुद्ध्यापरित्यज्यते निर्बुद्धिः क्षयमेत्यहो निधनता सर्वापदामास्पदम्(2)॥ 71 ॥  
  
[^18]: लज्जां प्राप्नोति.

[^19]: लज्जायुक्तः.

[^1]: खेदम्.

[^2]: स्थानम्.

शीतेनाध्युषितस्य माषशिमिवच्चिन्तार्णवे मज्जतः शान्ताग्नेः स्फुटिताधरस्य धमतः क्षुत्क्षामकुक्षेर्मम।  
निद्रा क्वाप्यवमानितेव दयिता संत्यज्य दूरं गता तत्पात्रप्रतिपादितेव वसुधा न क्षीयते शर्वरी॥ 72 ॥  
दारिद्र्यात्पुरुषस्य बान्धवजनो वाक्ये न संतिष्ठते सुस्निग्धा विमुखीभवन्ति सुहृदः स्फारीभवन्त्यापदः।  
सत्त्वं ह्रासमुपैति शीलशशिनः कान्तिः परिम्लायते पापं कर्म च यत्परैरपि कृतं तत्तस्य संभाव्यते॥ 73 ॥  
सङ्गं नैव हि कश्चिदस्य कुरुते संभाष्यते नादरात्संप्राप्तो गृहमुत्सवेषु धनिनां सावज्ञमालोक्यते।  
दूरादेव महाजनस्य विहरत्यल्पच्छदो लज्जया मन्ये निर्धनता प्रकाममपरं षष्ठं महापातकम्॥ 74 ॥  
पौरेभ्यो न भयं न दण्डपतनं त्रासो न वा भूपतेर्निःशङ्गं शयनं निशासु गमनं दुर्गेषु मार्गेषु च।  
दारिद्र्यं सुखमेव केवलमहो दोषद्वयं वर्तते जाया निन्दति चाङ्गभोगसमये मुञ्चन्ति वै याचकाः॥ 75 ॥  
वासश्चर्म विभूषणं शवशिरो भस्माङ्गलेपः सदा ह्येको गौः स च लाङ्गलाद्यकुशलः संपत्तिरेतादृशी।  
इत्यालोच्य विमुच्य शंकरमगाद्रत्नाकरं जाह्नवी कष्टं निर्धनिकस्य जीवितमहो दारैरपि त्यज्यते॥ 76 ॥  
मद्गेहे मुषकीव मूषकवधूर्मूषीव मार्जारिका मार्जारीव शुनी शुनीव गृहिणी वाच्यः किमन्यो जनः।  
इत्यापन्नशिशूनसून्विजहतो दृष्ट्वा तु झिल्लीरवैर्लूता तन्तुवितानसंवृतमुखी चुल्ली चिरं रोदिति॥ 77 ॥  
पीठाः(3) कच्छपवत्तरन्ति सलिले संमार्जनी मीनवद्दर्वी सर्पविचेष्टितानि कुरुते संत्रासयन्ती शिशून्।  
शूर्पार्धावृतमस्तका च गृहिणी भित्तिः प्रपातोन्मुखी रात्रौ पूर्णतडागसंनिभमभूद्राजन्मदीयं गृहम्॥ 78 ॥  
  
[^3]: आसनानि.

शीलं शातयति श्रुतं शमयति प्रज्ञां निहन्त्यादरं दैन्यं दीपयति क्षमां क्षपयति व्रीडामपि ह्यस्यति।  
तेजो जर्जरयत्यपास्यति मतिं विस्तारयत्यर्थितां पुंसः क्षीणधनस्य किं न कुरुते वैरं कुटुम्बग्रहः॥ 79 ॥  
दारिद्र्येण समीरितापि बहुशः कण्ठं समालम्बते कण्ठात्कष्टशतैः कथं कथमपि प्राप्नोति जिह्वातलम्।  
जिह्वाकीलककीलितेव सुदृढं तस्मान्न निर्यात्यसौ वाणी प्राणपरिक्षयेऽपि महतां देहीति नास्तीति च॥ 80 ॥  
दृष्टं दुर्जनचेष्टितं परिभवो लब्धः समानाज्जनात्पिण्डार्थे धनितां कृतं श्वलडितं भुक्तं कपालेष्वपि।  
पद्भ्यामध्वनि संप्रयातमसकृत्सुप्तं तृणप्रस्तरे यच्चान्यत्र कृतं कृतान्त कुरु हे तत्रापि सज्जा वयम्॥ 81 ॥  
आसे चेत्स्वगृहे कुटुम्बभरणं कर्तुं न शक्तोऽस्म्यहं सेवे चेत्सुखसाधनं मुनिवनं मुष्णन्ति मां तस्करः।  
श्वभ्रे चेत्स्वतनुं त्यजामि नरकाद्भीरात्महत्यावशान्नो जाने करवाणि दैव किमहं मर्तुं न वा जीवितुम्॥ 82 ॥  
मा भूज्जन्म महाकुले तदपि चेन्मा भूद्विपत्सापि चेन्मा भूद्भूरि कलत्रमस्ति यदि तन्मा भूद्दयार्द्रं मनः।  
तच्चेदस्ति तदस्तु मृत्युरथ चेत्तस्यापि नास्ति क्षणस्तज्जन्मान्तरनिर्विशेषसदसद्देशान्तरेऽस्तु स्थितिः॥ 83 ॥  
यैः कारुण्यपरिग्रहान्न गणितः स्वार्थः परार्थं प्रति यैश्चात्यन्तदयापरैर्न विहिता वन्ध्यार्थिनां प्रार्थना।  
ये चासन्परदुःखदुःखितधियस्ते साधवोऽस्तं गताश्चक्षुः संहर बाष्पवेगमधुना कस्याग्रतो रुद्यते॥ 84 ॥  
सक्तूञ्छोषयति प्लुतान्प्रतिकरोत्याक्रन्दतो बालकान्प्रत्यासिञ्चति कर्परेण सलिलं शय्यातृणं रक्षति।  
धृत्वा मूर्ध्नि पुराणशूर्पशकलं शून्ये गृहे व्याकुला किं तद्यन्न करोति दुर्गतवधूर्देवे भृशं वर्षति॥ 85 ॥  
दारिद्र्यक्षितिपः स मे निजपतिस्तस्य प्रसादादभूद्याञ्चा जीवनमम्बरं दश दिशो वासश्च देवालये।  
अस्मद्वैरिणि लब्धसंगतिरिति त्वय्याश्रये कुप्यता मद्वृत्तिं विनियोजितास्त्वदरयः का नाम वृत्तिर्मम॥ 86 ॥  
आसीत्ताम्रमयं शरीरमधुना सौवर्णवर्णं गतं मुक्ताहारलताश्रुबिन्दुनिवहैर्निः-श्वस्य मे कल्पिता।  
स्वल्पं स्वल्पमनल्पकल्पमधुना दीर्घं वयः कल्पितं स्वामिन्दुःख भवत्प्रसादवशतः किं किं न लब्धं मया॥ 87 ॥  
## दरिद्रनिन्दा  
  
अनुकूले विधौ(1) देयं यतः (2)पूरयिता हरिः।  
प्रतिकूले विधौ देयं यतः सर्वं हरिष्यति॥ 1 ॥  
  
[^1]: दैवे.

[^2]: पूरणकर्ता.

यद्ददाति यदश्नाति तदेव धनिनो धनम्।  
अन्ये मृतस्य क्रीडन्ति दारैरपि धनैरपि॥ 2 ॥  
यद्ददासि विशिष्टेभ्यो यच्चाश्नासि दिने दिने।  
तत्ते वित्तमहं मन्ये शेषमन्यस्य रक्षसि॥ 3 ॥  
त्याग एको गुणः श्लाघ्यः किमन्यैर्गुणराशिभिः।  
त्यागाज्जगति पूज्यन्ते पशुपाषाणपादपाः॥ 4 ॥  
भवन्ति नरकाः पापात्पापं दारिद्र्यसंभवम्।  
दारिद्र्यमप्रदानेन तस्माद्दानपरो भवेत्॥ 5 ॥  
ग्रासादर्धमपि ग्रासमर्थिभ्यः किं न यच्छसि।  
इच्छानुरूपो विभवः कदा कस्य भविष्यति॥ 6 ॥  
गौरवं प्राप्यते दानान्न तु वित्तस्य सञ्चयात्।  
स्थितिरुच्चैः पयोदानां पयोधीनामधः स्थितिः॥ 7 ॥  
दरिद्रान्भर कौन्तेय मा प्रयच्छेश्वरे धनम्।  
व्याधितस्यौषधं पथ्यं नीरुजस्य किमौषधैः॥ 8 ॥  
दातव्यमिति यद्दानं दीयतेऽनुपकारिणे।  
देशे काले च पात्रे च तद्दानं सात्त्विकं विदुः॥ 9 ॥  
उपार्जितानां वित्तानां त्याग एव हि रक्षणम्।  
तडागोदरसंस्थानां परीवाह इवाम्भसाम्॥ 10 ॥  
दानोपभोगवन्ध्या या सुहृद्भिर्या न भुज्यते।  
पुंसां यदि हि सा लक्ष्मीरलक्ष्मीः कतमा भवेत्॥ 11 ॥  
किं तया क्रियते लक्ष्म्या या वधूरिव केवला।  
या न वेश्येव (1)सामान्या पथिकैरुपभुज्यते॥ 12 ॥  
  
[^1]: अनेकोपभोग्या.

आयासशतलब्धस्य प्राणेभ्योऽपि गरीयसः।  
गतिरेकैव वित्तस्य दानमन्या विपत्तयः॥ 13 ॥  
दानेन श्लाघ्यतां यान्ति पशुपाषाणपादपाः।  
दानमेव गुणः श्लाघ्यः किमन्यैर्गुणकोटिभिः॥ 14 ॥  
दानं भोगो नाशस्तिस्रो गतयो भवन्ति वित्तस्य।  
 यो न ददाति न भुङ्क्ते तस्य (2)तृतीया गतिर्भवति॥ 15 ॥  
  
[^2]: नाश इत्यर्थः.

यो न ददाति न भुङ्क्ते सति विभवे नैव तस्य तद्द्रव्यम्।  
(3)तृणमयकृत्रिमपुरुषो रक्षति सस्यं परस्यार्थे॥ 16 ॥  
  
[^3]: तृणकृतकटपुरुषः सस्यरक्षणार्थमुच्चप्रदेशे श्वापदभयहेतुस्तृणादिभिः पुरुषः क्रियत इति प्रसिद्धम्.

दातव्यं भोक्तव्यं सति विभवे(4) सञ्चयो न कर्तव्यः।  
पश्येह (5)मधुकरीणां सञ्चितमर्थं हरन्त्यन्ये॥ 17 ॥  
  
[^4]: ऐश्वर्ये.

[^5]: भ्रमरीणाम्.

मीयतां कथमभीप्सितमेषां दीयतां द्रुतमयाचितमेव।  
तं धिगस्तु कलयन्नपि वाञ्छमर्थिवागवसरं सहते यः॥ 18 ॥  
प्रापितेन चटुकाकुविडम्बं(6) लम्भितेन बहुयाचनलज्जाम्।  
अर्थिना यदघमर्जति दाता तन्न लुम्पति विलम्ब्य ददानः॥ 19 ॥  
  
[^6]: हास्यत्वम्.

यत्प्रदेयमुपनीय वदान्यैर्दीयते सलिलमर्थिजनाय।  
याचनोक्तिविफलत्वविशङ्कात्रासमूर्च्छनचिकित्सितमेतत्॥ 20 ॥  
अर्थिने न तृणवद्धनमात्रं किन्तु जीवनमपि प्रतिपाद्यम्।  
एवमाह कुशवज्जलदायी द्रव्यदानविधिरुक्तिविदग्धः॥ 21 ॥  
पङ्कसंकरविगर्हितमर्हं न श्रियः कमलमाश्रयणाय।  
अर्थिपाणिकमलं विमलं तद्वासवेश्म वदधीत सुधीस्तत्॥ 22 ॥  
दानपात्रमधमर्णमिहैकग्राहि कोटिगुणितं दिवि दायि।  
साधुरेति सुकृतैर्यदि कर्तुं पारलौकिककुसीदमसीदत्॥ 23 ॥  
अर्थो विनैवार्थनयोपसीदन्नाल्पोऽपि धीरैरवधीरणीयः।  
मान्येन मन्ये विधिना वितीर्णः स प्रीतिदायो बहुमन्तुमर्हः॥ 24 ॥  
दानेन भूतानि वशीभवन्ति दानेन वैराण्यपि यान्ति नाशम्।  
परोऽपि बन्धुत्वमुपैति दानैर्दानं हि सर्वव्यसनानि हन्ति॥ 25 ॥  
तुरगशतसहस्रं गोगजानां च लक्षं कनकरजतपात्रं मेदिनीं सागरान्ताम्।  
विमलकुलवधूनां कोटिकन्याश्च दद्यान्नहि नहि सममेतैरन्नदानं प्रधानम्॥ 26 ॥  
कामं वाचः कतिचिदफलाः सन्तु लोके कवीनां सन्त्येवान्या मधुरिपुकथाः संस्तवात्कामदोग्घ्र्यः।  
वित्तं कामं भवतु विफलं दत्तमश्रोत्रियेभ्यः पात्रे दत्तैर्भवति हि धनैर्धन्यता भूरिदातुः॥ 27 ॥  
देयं भो ह्यधने धनं सुकृतिभिर्नो संचितं (1)सर्वदा श्रीकर्णस्य बलेश्च विक्रमपतेरद्यापि कीर्तिः स्थिता।  
आश्चर्यं मधु दानभोगरहितं नष्टं चिरात्संचितं निर्वेदादिति पाणिपादयुगलं घर्षन्त्यहो मक्षिकाः॥ 28 ॥  
  
[^1]: तिष्ठतीति शेषः.

## दानप्रशंसा  
  
लोभः प्रतिष्ठा पापस्य प्रसूतिर्लोभ एव च।  
द्वेषक्रोधादिजनको लोभः पापस्य कारणम्॥ 1 ॥  
लोभात्क्रोधः प्रभवति लोभात्कामः प्रजायते।  
लोभान्मोहश्च नाशश्च लोभः पापस्य कारणम्॥ 2 ॥  
लोभात्क्रोधः प्रभवति क्रोधाद्द्रोहः प्रवर्तते।  
द्रोहेण नरकं याति शास्त्रज्ञोऽपि विचक्षणः॥ 3 ॥  
मातरं पितरं पुत्रं भ्रातरं वा सुहृत्तमम्।  
लोभाविष्टो नरो हन्ति स्वामिनं वा सहोदरम्॥ 4 ॥  
लोभेन बुद्धिश्चलति लोभो जनयते तृषाम्।  
तृषार्तो दुःखमाप्नोति परत्रेह च मानवः॥ 5 ॥  
लोभाविष्टो नरो वित्तं वीक्षते न स चापदम्।  
दुग्धं पश्यति मार्जारो यथा न लगुडाहतिम्॥ 6 ॥  
प्रायेण धनिनामेव धनलोभो निरन्तरम्।  
पश्य कोटिद्वयोपेतं लक्षाय प्रणतं धनुः॥ 7 ॥  
लोभः सदा विचिन्त्यो लुब्धेभ्यः सर्वतो भयं दृष्टम्।  
कार्याकार्यविचारो लोभविमूढस्य नास्त्येव॥ 8 ॥  
सत्यप्रशमतपोभिः सत्यधनैः शास्त्रवेदिभिर्विजितः।  
लोभोऽवटं प्रविष्टः कुटिलं हृदयं किराटीनाम्(2)॥ 9 ॥  
  
[^2]: किराटो वणिग्जातिविशेषः.

स्नेहोपपन्न इति पूर्णदशाविशेषशाली स्वमात्मनि वसुप्रकरं निधाय।  
लब्धोदये तमथ गृह्णति पद्मबन्धौ दीपा भवन्ति कलुषा बलवान्हि लोभः॥ 10 ॥  
(3)यद्दुर्गा(4)टवीमटन्ति विकटं क्रामन्ति देशान्तरं गाहन्ते गहनं समुद्रमथनक्लेशं कृषिं कुर्वते।  
सेवन्ते कृपणं पतिं गदघटासंघट्टदुःसंचरं सर्पन्ति (5)प्रधनं धनान्धितधियस्तल्लोभविस्फू(6)र्जितम्॥ 11 ॥  
  
[^3]: गहनाम्.

[^4]: अरण्यम्.

[^5]: युद्धम्.

[^6]: विलासः.

## लोभनिन्दा  
  
शतेषु जायते शूरः सहस्रेषु च पण्डितः।  
वक्ता दशसहस्रेषु दाता भवति वा न वा॥ 1 ॥  
अदाता पुरुषस्त्यागी धनं संत्यज्य गच्छति।  
दातारं कृपणं मन्ये मृतोऽप्यर्थं न मुञ्चति॥ 2 ॥  
रक्षन्ति कृपणाः पाणौ द्रव्यं (1)क्रव्यमिवात्मनः।  
तदेव सन्तः सततमुत्सृजन्ति यथा मलम्॥ 3 ॥  
  
[^1]: मांसम्.

याचितो यः प्रहृष्येत दत्त्वा च प्रीतिमान्भवेत्।  
तं दृष्ट्वाप्यथवा श्रुत्वा नरः स्वर्गमवाप्नुयात्॥ 4 ॥  
आकारमात्रविज्ञानसंपादितमनोरथाः।  
ते धन्या ये न शृण्वन्ति दीनाः प्रणयिनां गिरः॥ 5 ॥  
कर्णलङ्घिगुणोत्कर्षास्त्यागिनो धन्विनस्तथा।  
निष्फलान्न विमुञ्चन्ति (2)मार्गणान्संमुखे स्थितान्॥ 6 ॥  
  
[^2]: बाणान्; [पक्षे] याचकान्.

देहि देहीति जल्पन्ति त्यागिनोऽप्यर्थिनोऽपि च।  
आलोकयन्ति रभसादस्ति नास्तीति न क्वचित्॥ 7 ॥  
युध्यन्ते पक्षिपशवः पठन्ति शुकसारिकाः।  
दातुं शक्नोति यो वित्तं स शूरः स च पण्डितः॥ 8 ॥  
अयं निजः(3) परो वेति गणना लघुचेतसाम्।  
उदारचरितानां तु वसुधैव कुटुम्बकम्॥ 9 ॥  
  
[^3]: स्वकीयः.

लक्ष्मीपयोधरोत्सङ्गकुङ्कुमारुणितो हरेः।  
धन्यो बलिः स येनास्य भिक्षापात्रीकृतः करः॥ 10 ॥  
कर्णस्त्वचं शिबिर्मांसं जीवं जीमूतवाहनः।  
ददौ दधीचिरस्थीनि नास्त्यदेयं महात्मनाम्॥ 11 ॥  
दाता नीचोऽपि सेव्यः स्यान्निष्फलो न महानपि।  
जलार्थी (4)वारिधिं त्यक्त्वा पश्य कूपं निषेवते॥ 12 ॥  
  
[^4]: समुद्रम्.

पुंसामुन्नतचित्तानां सुखावहमिदं द्वयम्।  
सर्वसङ्गनिवृत्तिर्वा विभूतिर्वा सुविस्तरा॥ 13 ॥  
जरामरणदौर्गत्यव्याधयस्तावदासताम्।  
जन्मैव किं न धीरस्य भूयो भूयस्त्रपाकरम्॥ 14 ॥  
अपि नाम स दृश्येत पुरुषातिशयो भुवि।  
गर्वोच्छूनमुखा येन धनिनो नावलोकिताः॥ 15 ॥  
पृथ्वी पृथ्वीगुणा मान्याः सन्ति भूपा विवेकिनः।  
पराभवापदं यान्ति कस्मादुन्नतबुद्धयः॥ 16 ॥  
परिपूर्णगुणाभोगगरिमोद्गार एव सः।  
त्रिजगत्स्पृहणीयेऽस्मिन्न रुचिर्द्रविणेऽपि यत्॥ 17 ॥  
त्यागो गुणो वित्तवतां वित्तं त्यागवतां गुणः।  
परस्परवियुक्तौ तु वित्तत्यागौ विडम्बना॥ 18 ॥  
नृणां धुरि स एवैको यः कश्चित्त्यागपाणिना।  
निर्मार्ष्टि प्रार्थनापांसुधूसरं मुखमर्थिनाम्॥ 19 ॥  
बुद्धिर्या सत्त्वरहिता स्त्रीत्वं तत्केवलं मतम्।  
सत्त्वं चानयसंपन्नं तत्पशुत्वं न पौरुषम्॥ 20 ॥  
अत्यद्भुतमिमं मन्ये स्वभावममनस्विनः।  
यदुपक्रियमाणोऽपि प्रीयते न विलीयते॥ 21 ॥  
सैव परं न विनश्यति तनुरपि(1) या श्रीर्निवेशिता सत्सु।  
अवशिष्यते हिमांशोः सैव कला या स्थिता शंभौ॥ 22 ॥  
  
[^1]: अल्पा.

कियती पञ्चसहस्री कियती लक्षाप्यकोटिरपि कियती।  
औदार्योन्नतमनसां रत्नवसी वसुमती कियती॥ 23 ॥  
प्रत्युपकुर्वत्पूर्वं कृतोपकारमपि लज्जयति चेतः।  
यस्तु विहितोपकारादुपकारः सोऽधिको मृत्योः॥ 24 ॥  
जीवञ्जीवयति हि यो ज्ञातिजनं परिजनं च सुहृदश्च।  
तस्य सफला गृहश्रीर्धिगनुपजीव्यां धनसमृद्धिम्॥ 25 ॥  
यच्छञ्जलमपि जलदो वल्लभतामेति सर्वलोकस्य।  
नित्यं प्रसारितकरः सवितापि भवत्यचक्षुष्यः॥ 26 ॥  
नाप्तं यत्केनचिदपि मनोरथा अपि यतो निवर्तन्ते।  
तद्यदि न लभ्यतेऽन्यन्मनस्विनः किमभिमानफलम्॥ 27 ॥  
घटनं विघटनमथवा कार्याणां भवति विधिनियोगेन।  
उचितेऽनुचिते कर्मणि वृत्तिनिवृत्ती ममादत्ते॥ 28 ॥  
कल्पस्थायि न जीवितमैश्वर्यं नाप्यते च यदभिमतम्।  
लोकस्तथाप्यकार्यं कुरुते कार्यं किमुद्दिश्य॥ 29 ॥  
धनबाहुल्यमहेतुः कोऽपि निसर्गेण मुक्तकरः।  
प्रावृषि कस्याम्बुमुचः संपत्तिः किमधिकाम्बुनिधेः॥ 30 ॥  
द्रविणार्जनजः परिश्रमः फलितोऽप्यस्य जनस्य नीरसः।  
द्रविणार्जनमात्मतुष्टये परमावर्जयितुं गुणार्जनम्॥ 31 ॥  
नाक्षराणि पठता किमपाठि पाठितोऽपि किमु विस्मृत एव।  
इत्थमर्थिजनसंशयदोलाखेलनां खलु चकार नकारः॥ 32 ॥  
यः प्रशंसति नरो नरमन्यं देवतासु वरदासु सतीषु।  
मुग्धधीर्धनलवस्पृहयालुस्तं नृशंसमहमाद्यमवैमि॥ 33 ॥  
यथा शरीरं किल जीवितेन विनाकृतं काष्ठमिवावभाति।  
तथैव तज्जीवितमप्यवैमि लोकोत्तरेण स्फुरितेन शून्यम्॥ 34 ॥  
जातश्च नाम न विनङ्क्ष्यति चेत्ययुक्तमुत्पाद एव नियमेन विनाशहेतुः।  
तुल्ये च नाम मरणव्यसनोपतापे मृत्युर्वरं परहितावहिताशयस्य॥ 35 ॥  
उत्पादिता स्वयमियं यदि तत्तनूजा तातेन वा यदि तदा भगिनी खलु श्रीः।  
यद्यन्यसंगमवती च तदा परस्त्री तत्त्यागबद्धमनसः सुधियो भवन्ति॥ 36 ॥  
त्वयि सति शिवदातर्यस्म(2)दभ्यर्थितानामितरमनुसरन्तो दर्शयन्तोऽर्थिमुद्राम्।  
(3)चरमचरणपातैर्दुर्ग्रहं दोग्धुकामाः (4)करभमनुसरामः कामधेनौ स्थितायाम्॥ 37 ॥  
  
[^2]: याचितानाम्.

[^3]: पाश्चात्यचरणपातैः.

[^4]: उष्ट्रम्.

इयत्यप्येतस्मिन्निरवधिमहत्यध्वनि गुणास्त एवामी द्वित्रा जरठजरठा यान्ति गणनाम्।  
अहो ग्राम्यो लोकः स न परममीभिः कृतधृतिः स्मयस्तब्धो यावत्कलयति समग्रं तृणमिदम्॥ 38 ॥  
स्वचित्तपरिचिन्तयैव परितापमात्मन्यमी न बिभ्रति मनस्विनो यदमुना न तावत्क्षतिः।  
अहर्निशमिहैव ये परमनोनुवृत्त्या पुनर्वहन्ति विजिगीषुतां किमिव तेऽनुकम्पास्पदम्॥ 39 ॥  
भुज्यन्ते स्वगृहस्थिता इव सुखं यस्यार्थिभिः सम्पदः पट्वी यस्य मतिस्तमःप्रहतये द्वावेव तौ प्राणितः।  
यस्त्वात्मंभरिरुन्नतेऽपि विभवे हीनश्च विद्वत्तया तस्यालेख्यमणेरिवाकृतिधृतः सत्ताप्यसत्ता ननु॥ 40 ॥  
आधाराय धरावकाशविधयेऽप्याकाशमालोकने भास्वानात्ममहत्त्वसाधनविधावन्ये गुणाः केचन।  
इत्यस्मिन्नुपकारकारिणि सदा वर्गे परं दुस्त्यजे दैन्यव्रीडकलङ्कमुज्झतु कथं चेतो महाचेतसाम्॥ 41 ॥  
नित्यं या गुरुभृत्यबन्धुसुजनैर्न स्वेच्छया भुज्यते पश्यन्ति स्पृहयालवो न रिपवो यां विक्रमासादिताम्।  
यस्याः साधुपरिक्षयेण सुहृदां नाशेन वा सम्भवो नो संपद्विपदेव सा गुणवतां प्रीतिस्तया कीदृशी॥ 42 ॥  
न्याय्यं मार्गमनुज्झतः सुकृतिनो दैवाद्भवन्त्यापदो यास्ताः सन्तु बलेरिवादिपुरुषायोर्वीं स्वयं यच्छतः।  
शक्रस्येव जुगुप्सितैः सुबहुभिर्निन्द्यैर्भृशं कर्मभिर्देवानामुपरि प्रभुत्वमपि मे मा भूत्त्रपाकारणम्॥ 43 ॥  
रुद्रोऽद्रिं जलधिं हरिर्दिविषदो दूरं विहायःश्रिता भोगीन्द्राः प्रबला अपि प्रथमतः पातालमूले स्थिताः।  
लीना पद्मवने सरोजनिलया मन्येऽर्थिसार्थाद्भिया दीनोद्धारपरायणाः कलियुगे सत्पूरुषाः केवलम्॥ 44 ॥  
## उदारप्रशंसा  
  
कृपणेन समो दाता न भूतो न भविष्यति।  
अस्पृशन्नेव वित्तानि यः परेभ्यः प्रयच्छति॥ 1 ॥  
(1)यदर्ज्यते परिक्लेशैरर्जितं यन्न भुज्यते।  
विभज्यते यदन्तेऽन्यैः(2) कस्यचिन्मास्तु तद्धनम्॥ 2 ॥  
  
[^1]: सम्पाद्यते.

[^2]: अवसाने.

यत्करोत्यरतिं(3) क्लेशं तृष्णां (4)मोहं प्रजागरम्।  
न तद्धनं (5)कदर्याणां हृदये (6)व्याधिरेव सः॥ 3 ॥  
  
[^3]: अस्वस्थत्वम्.

[^4]: विचाराशक्तिम्.

[^5]: कृपणानाम्.

[^6]: पीडैव.

मृत्युः शरीरगोप्तारं धनरक्षं वसुंधरा।  
दुश्चारिणी च हसति स्वपतिं पुत्रवत्सलम्॥ 4 ॥  
त्यागभोगविहीनेन धनेन धनिनो यदि।  
भवामः किं न तेनैव धनेन धनिनो वयम्॥ 5 ॥  
दानोपभोगरहिता दिवसा यस्य यान्ति वै।  
स लोहकारभस्त्रेव श्वसन्नपि न जीवति॥ 6 ॥  
अबुधैरर्थलाभाय पण्यस्त्रीभिरिव स्वस्यम्।  
आत्मा संस्कृत्य संस्कृत्य परोपकरणीकृतः॥ 7 ॥  
कृपणेन शवेनेव मृतेनापि न दीयते।  
मांसं वर्धयता तेन (1)काकस्योपकृतिः कृताः॥ 8 ॥  
  
[^1]: कस्य का उपकृतिरुपकारः कृता. अपि तु न कस्यापि कापीत्यर्थः; [पक्षे] काकस्य पक्षिणः.

बोधयन्ति न याचन्ते (2)भिक्षाद्वारा गृहे गृहे।  
दीयतां दीयतां नित्यमदातुः फलमीदृशम्॥ 9 ॥  
  
[^2]: भिक्षुका इति शेषः.

द्वारं द्वारं रटन्तीह भिक्षुकाः पात्रपाणयः।  
दर्शयन्त्येव लोकानामदातुः फलमीदृशम्॥ 10 ॥  
न दातुं नोपभोक्तुं च शक्नोति कृपणः श्रियम्।  
किं तु स्पृशति हस्तेन नपुंसक इव स्त्रियम्॥ 11 ॥  
किंशुके किं शुकः कुर्यात्फलितेऽपि बुभुक्षितः।  
अदातरि समृद्धेऽपि किं कुर्युरुपजीविनः॥ 12 ॥  
वरं विभवहीनेन प्राणैः संतर्पितोऽनलः।  
नोपचारपरिभ्रष्टः कृपणः प्रार्थितो जनः॥ 13 ॥  
उदारचरितस्त्यागी याचितः कृपणोऽधिकः।  
एको धनं ततः प्राणानन्यः प्राणांस्ततो (3)धनम्॥ 14 ॥  
  
[^3]: त्यजतीति शेषः.

नोपभोक्तुमपि क्लीबो जानात्युपचितां श्रियम्।  
ग्राम्यो विरागयत्येव रमयन्नपि कामिनीम्॥ 15 ॥  
कृपणः स्ववधूसङ्गं न करोति भयादिह।  
भविता यदि मे पुत्रः स मे वित्तं हरेदिति॥ 16 ॥  
यदधोऽधः क्षितौ वित्तं (4)निचखान मितंपचः।  
तदधोनिरयं(5) गन्तुं चक्रे पन्थानमग्रतः॥ 17 ॥  
  
[^4]: आरोपयामास.

[^5]: नरकम्.

निजसौख्यं निरुन्धानो यो धनार्जनमिच्छति।  
परार्थं भारवाहीव क्लेशस्यैव हि भाजनम्॥ 18 ॥  
असम्भोगेन सामान्यं कृपणस्य धनं परैः।  
अस्येदमिति संनब्दो हानौ दुःखेन गम्यते॥ 19 ॥  
सति द्राक्षाफले क्षीरे मृदामास्वादनं मुदे।  
अहो मातुरियं रीतिः कृपणे गर्भवर्तिनि॥ 20 ॥  
अदातुर्मानसं क्वापि न स्पृशन्ति कवेर्गिरः।  
दोषायैवातिवृद्धस्य विलासास्तरुणीकृताः॥ 21 ॥  
शरणं किं प्रपन्नानि विषवन्मारयन्ति किम्।  
न त्यज्यन्ते न भुज्यन्ते कृपणेन धनानि यत्॥ 22 ॥  
धनं यदिह मे दत्से विधे मा देहि कर्हिचित्।  
औदार्यं धनिनो देहि यन्मदीये हृदि स्थितम्॥ 23 ॥  
वीणेव श्रोत्रहीनस्य (6)लोलाक्षीव (7)विचक्षुषः।  
(8)व्यसोः कुसुममालेव श्रीः कदर्यस्य निष्फला॥ 24 ॥  
  
[^6]: चञ्चलाक्षी. मृगनयनेति यावत्.

[^7]: अन्धस्य.

[^8]: प्राणरहितस्य. प्रेतस्येति यावत्.

लुब्धो न विसृजत्यर्थं नरो दारिद्र्यशङ्कया।  
दातापि विसृजत्यर्थं (9)तयैव ननु शङ्कया॥ 25 ॥  
  
[^9]: दारिद्र्यशङ्कयैव.

या विपत्तिर्धनापाये नवा भोगिवदान्ययोः।  
प्रज्ञापकर्षात्प्रागेव प्राप्ता हि कृपणेन सा॥ 26 ॥  
गृहमध्यनिखातेन धनेन रमते यदि।  
स तु तेनानुसारेण रमते किं न मेरुणा॥ 27 ॥  
अतिसञ्चयकर्तॄणां वित्तमन्यस्य कारणात्।  
अन्यैः सञ्चीयते यत्नादन्यैश्च मधु पीयते॥ 28 ॥  
विडम्बनैव पुंसि श्रीः परप्रणयपांसुले।  
कान्तिं कामिह कुर्वीत कुणौ कटककल्पना॥ 29 ॥  
कृत्वोपकारं यस्तस्माद्वाञ्छति प्रत्युपक्रियाम्।  
दीनस्तृष्णाविधेयत्वाद्वान्तमप्युपलेढि सः॥ 30 ॥  
दैववशादुत्पन्ने सति विभवे यस्य नास्ति भोगेच्छा।  
न च परलोक(1)समीहा स भवति धनपालको मूर्खः॥ 31 ॥  
  
[^1]: इच्छा.

उपभोगकातराणां पुरुषाणामर्थसञ्चयपराणाम्।  
(2)कन्यामणिरिव सदने तिष्ठत्यर्थः परस्यार्थे॥ 32 ॥  
  
[^2]: उत्तमकन्या.

यदि भवति धनेन धनी (3)क्षितितलनिहितेन (4)भोगरहितेन।  
तस्माद्वयमपि धनिनस्तिष्ठति नः काञ्चनो मेरुः॥ 33 ॥  
  
[^3]: भूम्यन्तर्गतेन.

[^4]: उपभोगहीनेन

(5)नन्दनरेन्द्रद्रविणैर्दुष्कृतमिव किमपि विहितमतिघोरम्।  
वसुधातलोष्मपाको विरमति नाद्यापि यत्तेभ्यः॥ 34 ॥  
  
[^5]: नवनवतिकोटिमिताः कनकदीनाराः पाटलिपुत्रमहीपतिना नन्देन भूमौ निहिता अद्यापि तिष्ठन्तीति प्रसिद्धिः.

(6)दृढतरनिबद्धमुष्टेः कोश(7)निषण्णस्य (8)सहजमलिनस्य।  
कृपणस्य कृपाणस्य च केवलमा(9)कारतो भेदः॥ 35 ॥  
  
[^6]: दृढतरमतिनिबिडं निबद्धा मुष्टिर्येन; [पक्षे] दृढतरं निबद्धा मुष्टिस्त्सरुर्यस्य.

[^7]: कोशागारे निषण्णस्य स्थितस्य; [पक्षे] कोशे खङ्गपिधाने स्थितस्य.

[^8]: स्वभावमलिनस्य. मलिनवेषत्वात्; [पक्षे] कृष्णवर्णत्वात्.

[^9]: आकारत आकृत्या भेदः; [पक्षे] कृपणशब्देऽकारो वर्तते, कृपाणशब्द आकरो वर्तते, एतावतैव भेदो भिन्नत्वम्. कृपाणः खङ्गः.

कृपणसमृद्धीनामपि भोक्तारः सन्ति केचिदतिनिपुणाः।  
जलसम्पदोऽम्बु(10)राशेर्यान्ति वशं (11)सर्वदैव वडवाग्नेः॥ 36 ॥  
  
[^10]: समुद्रस्य.

[^11]: वाडवाग्नेः.

प्राप्तानपि न लभते भोगान्भोक्तुं स्वकर्मभिः कृपणाः।  
(12)मुखपाकः किल भवति द्राक्षापाके (13)बलिभुजां हि॥ 37 ॥  
  
[^12]: मुखरोगः.

[^13]: काकानाम्.

अतिसाहसमतिदुष्करमत्याश्चर्यं च दानमर्थानाम्।  
योऽपि ददाति शरीरं न ददाति स वित्तलेशमपि॥ 38 ॥  
केऽपि स्वभावलुब्धास्तीव्रतरां यातनामपि सहन्ते।  
न तु संत्यजन्ति वित्तं मात्सर्यमिवाधमाः सततम्॥ 39 ॥  
और्वा इवातिलुब्धा भवन्ति धनलवणवारिबहुतृष्णाः।  
तृणलवमिव निजदेहं त्यजन्ति लेशं न वित्तस्य॥ 40 ॥  
(14)अर्थिनि कवयति (15)कवयति पठति च पठति स्तवोद्यते स्तौति।  
पश्चाद्यामीत्युक्ते कृपणः (16)प्रणतोऽञ्जलिं कुरुते॥ 41 ॥  
  
[^14]: याचके.

[^15]: कवितां करोति.

[^16]: नम्रः.

दानं भोगं च विना धनसत्तामात्रकेण चेद्धनिनः।  
वयमपि किमिति न धनिनस्तिष्ठति नः काञ्चनो मेरुः॥ 42 ॥  
धनिनोऽप्यदानभोगा गण्यन्ते धुरि महादरिद्राणाम्।  
हन्ति न यतः पिपासामतः समुद्रोऽपि मरुरेव॥ 43 ॥  
अभ्युपयुक्ताः सद्भिर्गतागतैरहरहः सुनिर्विण्णाः।  
कृपणजनसंनिकर्षं संप्राप्यार्थाः स्वपन्तीव॥ 44 ॥  
ते मूर्खतरा लोके येषां धनमस्ति नास्ति च त्यागः।  
केवलमर्जनरक्षणवियोगदुःखान्यनुभवन्ति॥ 45 ॥  
याचमानजनमानसवृत्तेः पूरणाय बत जन्म न यस्य।  
तेन भूमिरतिभारवतीयं न द्रुमैर्न गिरिभिर्न समुद्रैः॥ 46 ॥  
मा धनानि कृपणः खलु जीवंस्तृष्‌णयार्पयतु जातु परस्मै।  
तत्र नैष कुरुते मम चित्रं यत्तु नार्पयति तानि मृतोऽपि॥ 47 ॥  
लोक एष परलोकमुपेता हा विधाय निधने धनमेकः।  
इत्यमुं खलु तदस्य निनीषत्यर्थिबन्धुरुदय(1)द्दयचित्तः॥ 48 ॥  
  
[^1]: उद्यत्करुणं चित्तं यस्य.

सञ्चितं क्रतुषु नोपयुज्यते याचितं गुणवते न दीयते।  
तत्कदर्यपरिरक्षितं धनं चौरपार्थिवगृहेषु गच्छति॥ 49 ॥  
वरममी तरवो वनगोचराः शकुनिसार्थविलुप्तफलश्रियः।  
न तु धनाढ्यगृहाः कृपणाः फणानिहितरत्नभुजङ्गमवृत्तयः॥ 50 ॥  
न निर्यियासन्ति कदर्यहस्ताद्धनानि पांसोरिव तैललेशाः।  
दैवात्कदाचिद्विनियोक्तुरेव निर्गन्तुमिच्छन्त्यसुभिः सहैव॥ 51 ॥  
सुसंवृतैर्जीवितवत्सुरक्षितैर्निजेऽपि देहे कृतयन्त्रणस्य च।  
तवानुमार्गं व्रजतो भवान्तरे शठैर्धनैः पञ्चपदी न पूरिता॥ 52 ॥  
अहो धनानां महती विदग्धता सुखोषितानां कृपणस्य वेश्मनि।  
व्रजन्ति न त्यागदशां न भोग्यतां परां च कांचित्प्रथयन्ति निर्वृतिम्॥ 53 ॥  
फलं स्वेच्छालभ्यं प्रतिवनमखेदं(2) क्षिति(3)रुहां पयः स्थाने स्थाने शिशिरमधुरं पुण्यसरिताम्।  
मृदुस्पर्शा शय्या सुललितलतापल्लवमयी सहन्ते सन्तापं तदपि धनिनां द्वारि कृपणाः॥ 54 ॥  
  
[^2]: क्लेशरहितम्.

[^3]: वृक्षाणाम्.

यदेते साधूनामुपरि विमुखाः सन्ति धनिनो न चैषावज्ञैषामपि तु निजवित्तव्ययभयम्।  
सतः खेदो नास्मिन्परममनुकम्पैव भवति स्वमांसत्रस्तेभ्यः क इह हरिणेभ्यः परिभवः॥ 55 ॥  
न शान्तान्तस्तृष्णा धनलवणवारिव्यतिकरैः क्षतच्छायः कायश्चिरविरसरूक्षाशनतया।  
अनिद्रा मन्दाग्निर्नृपसलिलचौरानलभयात्कदर्याणां कष्टं स्फुटमधनकष्टादपि परम्॥ 56 ॥  
जहाति सहसाननं (4)झटिति पृच्छति स्वागतं नमस्यति कृताञ्जलिः (5)श्रुतिमनोहरं भाषते।  
ददाति कुसुमं फलं शिथिलयत्यभीष्टां क्रियामहो न परिचीयते कृपणवञ्चनाचातुरी॥ 57 ॥  
  
[^4]: सत्वरम्.

[^5]: कर्णमधुरम्.

(6)अयश्चणकचर्वणं फणिफणामणेः कर्षणं करेण गिरितोलनं जलनिधेः पदा लङ्घनम्।  
(7)प्रसुप्तहरिबोधनं (1)निशितखड्गसंस्पर्शनं कदाचिदखिलं भवेन्न च शठाद्धनस्यार्जनम्॥ 58 ॥  
  
[^6]: लोहम्.

[^7]: निद्रितसिंहोत्थापनम्.

[^1]: तीक्ष्णः.

एकैकातिशयालवः परगुणज्ञानैकवैज्ञानिकाः सन्त्येते धनिकाः कलासु सकलास्वाचार्यचर्याचणाः।  
अप्येते सुमनोगिरां निशमनाद्बिभ्यत्यहो श्लाघया धूते मूर्धनि कुण्डले कषणतः क्षीणे भवेतामिति॥ 59 ॥  
प्रीतिं न प्रकटीकरोति सुहृदि द्रव्यव्ययाशङ्कया भीतः प्रत्युपकारकारणभयान्नाकृष्यते सेवया।  
मिथ्या जल्पति वित्तमार्गणभयात्स्तुत्यापि न प्रीयते कीनाशो विभवव्ययव्यतिकरत्रस्तः कथं प्राणिति॥ 60 ॥  
मत्वा सारं गुणानां शिरसि यदि शशी स्थापितो दैवयोगादीशेन क्षीणबिम्बः सकलमुपचयं किं न नीतः क्षणेन।  
मिथ्यैवं ख्यापयन्तो गुणिनि सरलतां लोकभक्त्यर्थमुच्चैराढ्याः कुर्वन्ति वित्तव्ययचकितधियो मानमर्थेन शून्यम्॥ 61 ॥  
## कृपणनिन्दा  
  
वेपथुर्मलिनं(2) वक्त्रं दीना वाग्गद्गदः स्वरः।  
मरणे यानि चिह्नानि तानि चिह्नानि याचके॥ 1 ॥  
  
[^2]: कम्पः.

विद्यावतः कुलीनस्य धनं याचितुमिच्छतः।  
कण्ठे पारावतस्येव वाक्करोति गतागतम्॥ 2 ॥  
(3)दक्षिणाशाप्रवृत्तस्य (4)प्रसारितकरस्य च।  
तेजस्तेजस्विनोऽर्कस्य हीयतेऽन्यस्य का कथा॥ 3 ॥  
  
[^3]: दक्षिणदिशायां प्रवर्तमानस्य; [पक्षे] दक्षिणाया आशा तया प्रवृत्तस्य.

[^4]: प्रसारिता विस्तारिताः कराः किरणा येन; [पक्षे] प्रसारितः करो हस्तो येन.

साधुरेवार्थिभिर्याच्यः क्षीणवित्तोऽपि सर्वदा।  
शुष्कोऽपि हि नदीमार्गः खन्यते सलिलार्थिभिः॥ 4 ॥  
तृणादपि लघुस्तूलस्तूलादपि(5) च याचकः।  
वायुना किं न नीतोऽसौ मामयं प्रार्थयेदिति॥ 5 ॥  
  
[^5]: कार्पासः.

देहीति वचनं श्रुत्वा देहस्थाः पञ्च देवताः।  
मुखान्निर्गत्य गच्छन्ति श्रीह्रीधीधृतिकीर्तयः॥ 6 ॥  
नवीनदीनभावस्य याचकस्यातिमानिनः।  
वचोजीवितयोरासीत्पुरोनिः(6)सरणे रणः॥ 7 ॥  
  
[^6]: अहमहिकया अग्रतो निःसरणे.

अदृष्टमुखभङ्गस्य युक्तमन्धस्य याचितुम्।  
अहो बत महत्कष्टं चक्षुष्मानपि याचते॥ 8 ॥  
गतेर्भङ्गः स्वरो हीनो गात्रे स्वेदो महद्भयम्।  
मरणे यानि चिह्नानि तानि चिह्नानि याचके॥ 9 ॥  
दारिद्र्यानलसंतापः शान्तः सन्तोषवारिणा।  
याचकाशाविघातान्तर्दाहः केनोपशाम्यति॥ 10 ॥  
दरिद्रस्य परा मूर्तिस्तृष्णा न द्रविणाल्पता।  
जरद्गवधनः शंभुस्तथापि परमेश्वरः॥ 11 ॥  
वदनाच्च बहिर्यान्ति प्राणा याञ्चाक्षरैः सह।  
ददामीत्यक्षरैर्दातुः पुनः कर्णाद्विशन्ति हि॥ 12 ॥  
देहीति वक्तुकामस्य यद्दुःखमुपजायते।  
दाता चेत्तद्विजानीयाद्दद्यात्स्व(1)पिशितान्यपि॥ 13 ॥  
  
[^1]: मांसानि.

काक आह्वयते काकान्याचको न तु याचकान्।  
काकयाचकयोर्मध्ये वरं काको न याचकः॥ 14 ॥  
तीक्ष्णधारेण खड्गेन वरं जिह्वा द्विधाकृता।  
न तु मानं परित्यज्य देहि देहीति भाषितम्॥ 15 ॥  
पुरतः प्रेरयत्याशा लज्जा पृष्ठावलम्बिनी।  
ततो लज्जाशयोर्मध्ये दोलायत्यर्थिनां मनः॥ 16 ॥  
(2)करान्प्रसार्य रविणा (3)दक्षिणाशावलम्बिना।  
न केवलमनेनात्मा दिवसोऽपि लघूकृतः॥ 17 ॥  
  
[^2]: किरणान्; [पक्षे] हस्तान्.

[^3]: दक्षिणदिक्; [पक्षे] दक्षिणाया आशा स्पृहा.

एकेन तिष्ठताधस्तादन्येनोपरि तिष्ठता।  
दातृयाचकयोर्भेदः कराभ्यामेव सूचितः॥ 18 ॥  
हृदि लज्जोदरे वह्निः स्वभावादग्निरुच्छिखः।  
तेन मे दग्धलज्जस्य पुनरागमनं नृप॥ 19 ॥  
सेवेव मानमखिलं (4)ज्योत्स्नेव तमो जरेव लावण्यम्।  
हरिहरकथेव दुरितं गुणशतमप्यर्थिता(5) हरति॥ 20 ॥  
  
[^4]: चन्द्रकान्तिः.

[^5]: याचकत्वम्.

याचकवीरो धन्यः (6)करदानग्राहकः स्वदातृभ्यः।  
कुरुते पराङ्मुखं वा ह्यतिनम्रं वा हरत्यसौ पुण्यम्॥ 21 ॥  
  
[^6]: कराद्धस्ताद्दानस्य ग्राहकः; [पक्षे] करो राजग्राह्यो दण्डस्तस्य दानं समर्पणं तद्ग्राहकः.

अनुसरति करिकपोलं भ्रमरः श्रवणेन ताड्यमानोऽपि।  
गणयति न तिरस्कारं दानान्धविलोचनो नीचः॥ 22 ॥  
कतरत्पुरहर(7) परुषं हालाहलकवलयाचनावचसोः।  
एकैव तव रसज्ञा तदुभयरसतारतम्यज्ञा॥ 23 ॥  
  
[^7]: हे शिव.

अग्रे लघिमा पश्चान्महतापि पिधीयते नहि महिम्ना।  
वामन इति त्रिविक्रममभिदधति दशावतारविदः॥ 24 ॥  
तावन्महतां महती यावत्किमपि हि न याच्यते लोकम्।  
बलिमनुयाचनसमये (8)श्रीपतिरपि (9)वामनो जातः॥ 25 ॥  
  
[^8]: लक्ष्मीपतिरपि.

[^9]: ह्रस्वः; [पक्षे] लघुः.

गुरुतामुपयाति यन्मृतः पुरुषस्तद्विदितं मयाधुना।  
ननु लाघवहेतुरर्थिता न मृते तिष्ठति सा (10)मनागपि॥ 26 ॥  
[^10]: किञ्चिदपि.

याचना हि पुरुषस्य महत्त्वं नाशत्यखिलमेव तथा हि।  
सद्य एव भगवानपि विष्णुर्वामनो भवति याचितुमिच्छन्॥ 27 ॥  
उत्तमर्णधनदानशङ्कया पावकोत्थशिखया हृदिस्थया।  
देव दग्धवसना सरस्वती नास्यतो बहिरुपैति लज्जया॥ 28 ॥  
नीचतामनवलम्ब्य जनः को याचनादवचिनोति फलानि।  
हन्त वामनपदं प्रतिपेदे भिक्षुतामुपगतो जगदीशः॥ 29 ॥  
अन्यतो यदि निजोपचिकीर्षा मानहानिरिति भीतिरनीतिः।  
श्रीधरोऽपि हि बलेः श्रियमिच्छन्मानमातनुत वामनमेव॥ 30 ॥  
सन्तापितानां मधुरैर्वचोभिर्मिथ्योपचारैश्च वशीकृतानाम्।  
आशावतां श्रद्दधतां च लोके किमर्थिनां वञ्चयितव्यमस्ति॥ 31 ॥  
स्वार्थं धनानि धनिकात्प्रतिगृह्णतो यदास्यं भजेन्मलिनतां किमिदं विचित्रम्।  
गृह्मन्परार्थमपि वारिनिधेः पयोऽपि मेघोऽयमेति सकलोऽपि च कालिमानम्॥ 32 ॥  
(1)जनस्थाने भ्रान्तं (2)कनकमृगतृष्णाकुलतया वचो (3)वैदेहीति प्रतिपदमुदश्रु प्रलपितम्।  
कृता(4)लंकाभर्तुर्वदनपरिपाटीषु घटना मयाप्तं रामत्वं (5)कुशलवसुता न त्वधिगता॥ 33 ॥  
  
[^1]: जनानां स्थानानि नगरपत्तनादीति तेषु भ्रमणं कृतम्; [पक्षे] जनस्थाने नासिकाख्यजनपदे परिभ्रमणं कृतम्.

[^2]: कनकं द्रव्यमेव मृगतृष्णा मरीचिका तया; [पक्षे] कनकस्य मृगो मायारूपधारी मारीचो राक्षसस्तस्य तृष्णा तया.

[^3]: वै इति पदच्छेदः. देहीति प्रलपितम्; [पक्षे] वैदेही जानकीति प्रलपितम्.

[^4]: काभर्तुः कुत्सितस्वामिनो वदनपरिपाटीषु घटना अलमत्यर्थं कृता; [पक्षे] लकाभर्तू रावणस्य वदनपरिपाट्यामिषुघटना बाणरचना कृता.

[^5]: कुशलं च वसु च द्रव्यं तद्भावो न संपादितः; [पक्षे] कुशलवौ सुतौ यस्याः सा वैदेही न प्राप्ता.

क्व गन्तासि भ्रातः कृतवसतयो यत्र धनिनः किमर्थं प्राणानां स्थितिमनुविधातुं कथमपि।  
धनैर्याच्ञालब्धैर्ननु परिभवोऽभ्यर्थनफलं निकारोऽग्रे पश्चाद्धनमहह भोस्तद्धि निधनम्॥ 34 ॥  
पङ्गो वन्द्यस्त्वमसि न गृहं यासि योऽर्थी परेषां धन्योऽन्ध त्वं धनमदवतां नेक्षसे यन्मुखानि।  
श्लाग्यो मूक त्वमपि कृपणं स्तौषि नार्थाशया यः स्तोतव्यत्वं बधिर न गिरं यः खलानां शृणोषि॥ 35 ॥  
भ्रातर्धातरशेषयाचकजने वैरायसे सर्वदा यस्माद्विक्रमशालिवाहनमहीभृन्मुञ्जभोजादयः।  
अत्यन्तं चिरजीविनो न विहितास्ते विश्वजीवातवो मार्कण्डध्रुवलोमशप्रभृतयः सृष्टाः प्रभूतायुषः॥ 36 ॥  
उड्डीना गुणपत्रिणः(6) सुखफलान्यारा(7)द्विकीर्णान्यधः पर्यस्ताः परितो यशःस्तबकिताः संपल्लतापल्लवाः।  
प्रागेवाप्रसृतप्रमोदहरिणच्छाया कथान्तं गता दैन्या(8)रण्यमतङ्गजेन महता भग्नेऽभिमानद्रुमे॥ 37 ॥  
  
[^6]: गुणा एव पक्षिणः.

[^7]: समीपे.

[^8]: दैन्यमेवारण्यगजः.

शूराः केऽपि पुरःस्थितां रिपुनरश्रेणिं सहन्ते सुखं धीराः केचन कामबाणसदृशां (9)कान्तादृगन्ताहतिम्।  
केचित्क्रूररवांश्च (10)पञ्चवदनान्दन्तीचपेटान्भटा नैवार्थिप्रकरं प्रसारितकरं कश्चिद्विसोढुं क्षमः॥ 38 ॥  
  
(9. कान्ताकटाक्षवेधम्.  
[^10]: सिंहान्.

दौर्गत्येन समीरिता हृदयतः कण्ठं समालम्बते कण्ठात्कष्टतरं कथं कथमपि प्राप्नोति जिह्वाञ्चलम्।  
लज्जाकीलककीलितेव निबिडं तस्मान्न निर्यात्यहो वाचा प्राणपरिक्षयेऽपि महतां देहीति नास्तीति च॥ 39 ॥  
वक्त्रादुद्वस मे हठादधिवस त्वं वाणि वक्त्रं मनागीशानां तदनु क्रुधा भजतु मां लक्ष्मीरिमानुज्झतु।  
पश्चात्तेषु पठत्सु मां प्रति यशोगाथावलीस्तृष्णया वक्त्रं मय्यथ वक्रयत्यनुभवन्त्वेतेऽपि तद्यातनाम्॥ 40 ॥  
तावत्सर्वगुणालयः पटुमतिः साधुः सतां वल्लभः शूरः सच्चरितः कलङ्करहितो मानी कृतज्ञः कविः।  
दक्षो धर्मरतः सुशीलगुणवांस्तावत्प्रतिष्ठान्वितो यावन्निष्ठुरवज्रपातसदृशं देहीति नो भाषते॥ 41 ॥  
आस्वाद्य स्वयमेव वच्मि महतीर्मर्मच्छिदो वेदना मा भूत्कस्यचिदप्ययं परिभवो याञ्चेति संसारिणः।  
पश्य भ्रातरियं हि यौवनजराधिक्कारकेलिस्थली मानम्लानमषी गुणव्यतिकरप्रागल्भ्यगर्वच्युतिः॥ 42 ॥  
प्राणानां बत किं ब्रुवे कठिनतां तैरेव साविष्कृता निष्क्रामन्ति कथञ्चिदेव हि न ये याञ्चावचोभिः समम्।  
आत्मानं पुनराक्षिपामि विदितस्थैर्योऽपि येषामहो मिथ्याशङ्किततद्वियोगविधुरो यत्प्रार्थये सर्वशः॥ 43 ॥  
वासो वल्कलमास्तरः किसलयान्यो(1)कस्तरूणां तलं मूलानि क्षतये क्षुधां गिरिनदीतोयं तृषाशान्तये।  
क्रीडा मुग्धमृगैर्वयांसि सुहृदो नक्तं प्रदीपः शशी स्वाधीने विभवे तथापि कृपणा याचन्त इत्यद्भुतम्॥ 44 ॥  
  
[^1]: गृहम्.

सन्ति स्वादुफला वनेषु तरवः स्वच्छं पयो नैर्झरं वासो वल्कलमाश्रयो गिरिगुहा शय्या लतावल्लरी।  
आलोकाय निशासु चन्द्रकिरणाः सख्यं कुरङ्गैः सह स्वाधीने विभवेऽप्यहो नरपतिं सेवन्त इत्यद्भुतम्॥ 45 ॥  
निष्कन्दाः किमु कन्दरोदरभुवः क्षीणास्तरूणां त्वचः किं शुष्काः सरितः स्फुरद्गिरिगुरुग्रावस्खलद्वीचयः।  
प्रत्युत्थानमितस्ततः प्रतिदिनं कुर्वद्भिरुद्ग्रीविभिर्यद्द्वारार्पितदृष्टिभिः क्षितिभुजां विद्वद्भिरप्यास्यते॥ 46 ॥  
कामं जीर्णपलाशसंहतिकृतां कन्थां वसानो वने कुर्यामम्बुभिरप्ययाचितसुखैः प्राणानुबन्धस्थितिम्।  
साङ्गग्लानि सवेपितं सचकितं सान्तर्निदाघज्वरं वक्तुं न त्वहमुत्सहे सकृपणं देहीति दीनं वचः॥ 47 ॥  
द्वारे द्वारे परेषामविरलमटति द्वारपालैः (2)करालैर्दृष्टो योऽप्याहतः सन्रणति गणयति स्वापमानं तु नैव।  
क्षन्तुं शक्नोति नान्यं स्वसदृशमितरागारमप्याश्रयन्तं श्राम्यत्यात्मोदरार्थे कथमहह शुना नो समो याचकः स्यात्॥ 48 ॥  
  
[^2]: विकरालैः.

## याचकनिन्दा  
  
परोपकारः कर्तव्यः प्राणैरपि धनैरपि।  
परोपकारजं पुण्यं न स्यात्क्रतुशतैरपि॥ 1 ॥  
धनानि जीवितं चैव परार्थे प्राज्ञ उत्सृजेत्।  
तन्निमित्तो वरं त्यागो विनाशे नियते सति॥ 2 ॥  
रविश्चन्द्रो घना वृक्षा नदी गावश्च सज्जनाः।  
एते परोपकाराय युगे दैवेन निर्मिताः॥ 3 ॥  
तृणं चाहं वरं मन्ये नरादनुपकारिणः।  
घासो भूत्वा पशून्पाति (1)भीरून्पाति रणाङ्गणे॥ 4 ॥  
  
[^1]: भीतान्.

(2)परोपकृतिकैवल्ये(3) तोल(4)यित्वा जनार्दनः।  
(5)गुर्वीमुपकृतिं मत्वा (6)ह्यवतारान्दशा(7)ग्रहीत्॥ 5 ॥  
  
[^2]: परोपकारः.

[^3]: मोक्षः.

[^4]: उभयोस्तुलनां कृत्वा.

[^5]: श्रेष्ठाम्.

[^6]: मत्स्यादीन्.

[^7]: जग्राह.

आत्मार्थं जीवलोकेऽस्मिन्को न जीवति मानवः।  
परं परोपकारार्थं यो जीवति स जीवति॥ 6 ॥  
परोपकारशून्यस्य धिङ्मनुष्यस्य जीवितम्।  
जीवन्तु पशवो येषां चर्माप्युपकरिष्यति॥ 7 ॥  
रागिणि नलिने लक्ष्मीं दिवसो निदधाति दिनकरप्रभवाम्।  
अनपेक्षितगुणदोषः परोपकारः सतां व्यसनम्॥ 8 ॥  
कृच्छ्रानुवृत्तयोऽपि हि परोपकारं त्यजन्ति न महान्तः।  
तृणमात्रजीवना अपि करिणो दानद्रवार्द्रकराः॥ 9 ॥  
परोपकाराय फलन्ति वृक्षाः परोपकाराय वहन्ति नद्यः।  
परोपकाराय दुहन्ति गावः परोपकारार्थमिदं शरीरम्॥ 10 ॥  
भवन्ति नम्रास्तरवः फलोद्गमैर्नवाम्बुभिर्भूरिविलम्बिनो घनाः।  
अनुद्धताः सत्पुरुषाः समृद्धिभिः स्वभाव एवैष परोपकारिणाम्॥ 11 ॥  
(8)श्रोत्रं (9)श्रुतेनैव न कुण्डलेन दानेन पाणिर्न तु कङ्कणेन।  
विभाति कायः खलु सज्जनानां परोपकारेण न चन्दनेन॥ 12 ॥  
  
[^8]: कर्णः.

[^9]: शास्त्रेण.

(10)पद्माकरं दिनकरो विकचं करोति चन्द्रो विकासयति कैरव(11)चक्रवालम्।  
नाभ्यर्थितो जलधरोऽपि जलं ददाति सन्तः स्वयं परहितेषु कृताभियोगाः॥ 13 ॥  
  
[^10]: कासारम्.

[^11]: कुमुदमण्डलम्.

दातुः परोपकृतिनिर्भरचित्तवृत्तेरासन्नदूरगणना नहि संश्रितेषु।  
भानुर्विकासयति हन्त सरोजखण्डं पाणिस्थपङ्कजसमं भुवनान्तरेषु॥ 14 ॥  
## परोपकारप्रशंसा  
  
ब्रह्मघ्ने च सुरापे च चोरे भग्नव्रते तथा।  
निष्कृतिर्विहिता लोके कृतघ्ने नास्ति निष्कृतिः॥ 1 ॥  
उपकारिणि विश्रब्धे शुद्धमतौ यः समाचरति पापम्।  
तं जनमसत्यसंधं(12) भगवति वसुधे कथं वहसि॥ 2 ॥  
  
[^12]: असत्यप्रतिज्ञम्.

(1)व्योमनि शम्बाकुरुते चित्रं(2) निर्माति यत्नतः सलिले।  
स्नपयति पवनं सलिलैर्यस्तु खले चरति (3)सत्कारम्॥ 3 ॥  
  
[^1]: व्योमन्याकाशे शम्बुकुरुते हलेन क्षेत्रं वारद्वयं कर्षति.

[^2]: आलेख्यम्.

[^3]: पूजाम्.

शोकं मा कुरु (4)कुक्कुरु सत्त्वेष्वहमधम इति (5)मुधा साधो।  
कष्टादपि कष्टतरं दृष्ट्वा श्वानं कृतघ्ननामानम्॥ 4 ॥  
  
[^4]: हे भषक.

[^5]: व्यर्थम्.

## कृतघ्ननिन्दा  
  
संतोषामृततृप्तानां यत्सुखं शान्तचेतसाम्।  
कुतस्तद्धनलुब्धानामितश्चेतश्च धावताम्॥ 1 ॥  
अकृत्वा परसंतापमगत्वा खलनम्रताम्।  
अनुत्सृज्य सतां (6)वर्त्म यत्स्वल्पमपि तद्बहु॥ 2 ॥  
  
[^6]: मार्गम्.

आगमिष्यन्ति ते भावा ये भावा मयि भाविताः।  
अहं तैरनुगन्तव्यो न तेषामन्यतो गतिः॥ 3 ॥  
यो मे गर्भगतस्यापि (7)वृत्तिं कल्पितवान्स्वयम्।  
शेषवृत्तिविधाने च स किं सुप्तोऽथवा मृतः॥ 4 ॥  
  
[^7]: जीवनोपायम्.

अचिन्तितानि दुःखानि यथैवायान्ति देहिनाम्।  
सुखान्यपि तथा मन्ये दैन्यमत्रा(8)तिरिच्यते॥ 5 ॥  
  
[^8]: विशिष्यते.

पञ्चमेऽहनि षष्ठे वा शाकं पचति यो गृहे।  
अनृणी चाप्रवासी च स वारिचर मोदते॥ 6 ॥  
आत्माधीनशरीराणां स्वपतां निद्रया स्वया।  
(9)कदन्नमपि मर्त्यानाममृतत्वाय कल्पते॥ 7 ॥  
  
[^9]: कुत्सितमन्नम्.

सर्वत्र संपदस्तस्य संतुष्टं यस्य मानसम्।  
(10)उपानद्गूढपादस्य ननु चर्मावृतैव भूः॥ 8 ॥  
  
[^10]: उपानद्भ्यां गूढौ पिहितौ पादौ यस्य.

ते धन्याः पुण्यभाजस्ते तैस्तीर्णः क्लेशसागरः।  
जगत्संमोहजननी यैराशा(11)शीविषी जिता॥ 9 ॥  
  
[^11]: सर्पिणी.

अकिंचनस्य दान्तस्य शान्तस्य समचेतसः।  
सदा संतुष्टमनसः सर्वाः सुखमया दिशः॥ 10 ॥  
न योजनशतं दूरं बाध्यमानस्य तृष्णया।  
संतुष्टस्य करप्राप्तेऽप्यर्थे भवति नादरः॥ 11 ॥  
अर्थी करोति दैन्यं लब्धार्थो गर्वमपरितोषं च।  
नष्टधनश्च स शोकं सुखमास्ते निःस्पृहः पुरुषः॥ 12 ॥  
तन्मूलं (12)गुरुतायास्तत्सौख्यं तद्यशस्तदौर्जित्यम्(13)।  
तत्सौभाग्यं पुंसां यदेत(14)दप्रार्थनं नाम॥ 13 ॥  
  
[^12]: गौरवस्य.

[^13]: उत्साहशीलत्वम्.

[^14]: अयाचनम्.

सर्पाः पिबन्ति पवनं न च दुर्बलास्ते शुष्कैस्तृणैर्वनगजा बलिनो भवन्ति।  
कन्दैः फलैर्मुनिवराः क्षपयन्ति कालं संतोष एव पुरुषस्य परं निधानम्॥ 14 ॥  
चीराणि किं पथि न सन्ति दिशन्ति भिक्षां नैवाङ्घ्रिपाः(15) फलभृतः सरितोप्यशुष्यन्।  
रुद्धा गुहाः किम(1)जितोऽवति नोपपन्नान्कस्माद्भजन्ति कवयो धनदुर्मदान्धान्॥ 15 ॥  
  
[^15]: वृक्षाः.

[^1]: भगवान्.

मन्निन्दया यदि जनः (2)परितोषमेति नन्वप्रयत्नसुलभोऽयमनुग्रहो(3) मे।  
श्रेयोऽर्थिनोऽपि पुरुषाः (5)परतुष्टिहेतोर्दुःखार्जितान्यपि धनानि परित्यजन्ति॥ 16 ॥  
  
[^2]: संतोषम्.

[^3]: प्रसादः.

[^5]: अन्यसंतोषः.

वयमिह परितुष्टा वल्कलैस्त्वं च लक्ष्म्या सम इह परितोषो निर्विशेषो विशेषः।  
स ह भवति दरिद्रो यस्य तृष्णा विशाला मनसि च परितुष्टे कोऽर्थवान्को दरिद्रः॥ 17 ॥  
गन्धाढ्यां नवमल्लिकां मधुकरस्त्यक्त्वा गतो यूथिकां तां दृष्ट्वाशु गतः स चन्दनवनं पश्चात्सरोजं गतः।  
बद्धस्तत्र निशाकरेण सहसा रोदित्यसौ मन्दधीः संतोषेण विना पराभवपदं प्राप्नोति सर्वो जनः॥ 18 ॥  
मृत्युर्माद्यति मूर्ध्नि शश्वदुरगी घोरा जरारूपिणी त्वामेषा ग्रसते परिग्रहमयैर्गृध्रैर्जगद्ग्रास्यते।  
धूत्वा बोधजलैरबोधबहुलं तल्लोभजन्यं रजः संतोषामृतसागराम्भसि चिरं मग्नः सुखं स्थास्यसि॥ 19 ॥  
## संतोषप्रशंसा  
  
तृष्णे देवि नमस्तुभ्यं धैर्यविप्लवकारिणि(6)।  
विष्णुस्त्रैलोक्यनाथोऽपि यत्त्वया (7)वामनीकृतः॥ 1 ॥  
  
[^6]: विलयम्.

[^7]: ह्रस्वीकृतः.

तृष्णे कृष्णेऽपि ते शक्तिर्दृष्टा मर्त्येषु का कथा।  
त्रैलोक्यव्यापि यद्रूपं तद्रूपं वामनीकृतम्॥ 2 ॥  
तृष्णां चेह परित्यज्य को दरिद्रः क ईश्वरः।  
तस्याश्चेत्प्रसरो दत्तो दास्यं च शिरसि स्थितम्॥ 3 ॥  
वलिभिर्मुखमाक्रान्तं पलितैरङ्कितं शिरः।  
गात्राणि शिथिलायन्ते तृष्णैका तरुणायते॥ 4 ॥  
नास्त्यन्या तृष्णया तुल्या कापि स्त्री सुभगा क्वचित्।  
या प्राणानपि (8)मुष्णन्ती भवत्येवाधिकं प्रिया॥ 5 ॥  
  
[^8]: हरन्ती.

च्युता दन्ताः सिताः केशा दृङ्निरोधः पदे पदे।  
पातसज्जमिमं देहं तृष्णा साध्वी न मुञ्चति॥ 6 ॥  
तृष्णे त्वमपि तृष्णान्धा त्रिषु स्थानेषु वर्तसे।  
व्याधितेष्वनपत्येषु (9)जरापरिणतेषु च॥ 7 ॥  
  
[^9]: वृद्धेषु.

तृष्णे देवि मनस्तुभ्यं या त्वं सर्वस्य सर्वदा।  
उत्पादयस्य यत्नेन गोष्पदे सागरभ्रमम्॥ 8 ॥  
अपि मेरूपमं(10) प्राज्ञमपि शूरमपि स्थिरम्।  
(11)तृणीकरोति तृष्णैका निमेषेण नरोत्तमम्॥ 9 ॥  
  
[^10]: मेरुसदृशम्.

[^11]: तृणवल्लघूकरोति.

आशा नाम मनुष्याणां काचिदाश्चर्यशृङ्खला।  
यया बद्धाः प्रधावन्ति मुक्तास्तिष्ठन्ति पङ्गुवत्॥ 10 ॥  
तेनाधीतं श्रुतं तेन तेन सर्वमनुष्ठितम्।  
येनाशाः पृष्ठतः कृत्वा नैराश्यमवलम्बितम्॥ 11 ॥  
(12)गिरिर्महान्गिरेरब्धिर्महानब्धेर्नभो महत्।  
नभसोऽपि महद्ब्रह्म ततोऽप्याशा गरीयसी॥ 12 ॥  
  
[^12]: पर्वतः.

आशैव राक्षसी पुंसामाशैव विषमञ्जरी।  
आशैव जीर्णमदिरा धिगाशा सर्वदोषभूः॥ 13 ॥  
क्षुत्तृडाशाः कुटुम्बिन्यो मयि जीवति नान्यगाः।  
तासामाशा महासाध्वी कदाचिन्मां न मुञ्चति॥ 14 ॥  
यौवनं जरया ग्रस्तमारोग्यं व्याधिभिर्हतम्।  
जीवितं मृत्युरभ्येति तृष्णैका निरुपद्रवा॥ 15 ॥  
यत्र कामसुखं लोके यच्च दिव्यं महत्सुखम्।  
तृष्णाक्षयसुखस्यैते नार्हतः षोडशीं कलाम्॥ 16 ॥  
दारिद्र्यस्य परा मूर्तिस्तृष्णा न द्रविणाल्पता।  
(1)जरद्गवधनः शंभुस्तथापि परमेश्वरः॥ 17 ॥  
  
[^1]: वृद्धवृषभः स एव धनं यस्य सः.

तृष्णा हि चेत्परित्यक्ता को दरिद्रः क ईश्वरः।  
तस्याश्चेत्प्रसरो दत्तो दास्यं च शिरसि स्थितम्॥ 18 ॥  
मनोरथरथारूढं युक्तमिन्द्रियवाजिभिः।  
भ्राम्यत्येव जगत्कृत्स्नं तृष्णासारथिचोदितम्॥ 19 ॥  
यथा हि शृङ्गं गोः काले वर्धमानस्य वर्धते।  
एवं तृष्णापि चित्तेन वर्धमानेन वर्धते॥ 20 ॥  
अकर्तव्येष्वसाध्वीव तृष्णा प्रेरयते जनम्।  
तमेव सर्वपापेभ्यो लज्जा मातेव रक्षति॥ 21 ॥  
आशा बलवती कष्टं नैराश्यं परमं सुखम्।  
आशा निराशाः कृत्वा तु सुखं स्वपिति पिङ्गला॥ 22 ॥  
तृष्णाखनिरगाधेयं दुष्पूरा केन पूर्यते।  
या महद्भिरपि क्षिप्तैः पूरणैरेव खन्यते॥ 23 ॥  
आसन्नान्पुरतो भावान्दर्शयित्वा पुरः पुरः।  
छागो हरितमुष्ट्येव दूरं नीतोऽस्मि तृष्णया॥ 24 ॥  
वर्तते येन न विना नरो वाञ्छतु नाम तत्।  
ततोऽधिकार्थप्रणयी पृष्टो दद्यात्किमुत्तरम्॥ 25 ॥  
तावद्गुणा गुरुत्वं च यावन्नार्थयते परम्।  
अर्थित्वे वर्तमानस्य न गुणा न च गौरवम्॥ 26 ॥  
विद्वत्ता चैव शौर्यं च सौजन्यं च कुलीनताम्।  
खलीकरोति याञ्चैका दुःशीलेवाङ्गना कुलम्॥ 27 ॥  
आशाया ये दासास्ते दासाः सर्वलोकस्य।  
आशा येषां दासी तेषां दासायते लोकः॥ 28 ॥  
दन्ता विश्लथदन्ताः केशाः काशप्रसूनसंकाशाः।  
नयनं तमसामयनं तथापि चित्तं धनाङ्गनायत्तम्॥ 29 ॥  
त्वामुदर साधु मन्ये शाकैरपि यदसि लब्धपरितोषम्।  
हतहृदयं ह्यधिकाधिकवाञ्छाशतदुर्भरं न पुनः॥ 30 ॥  
इच्छति शती सहस्रं ससहस्रः कोटिमीहते कर्तुम्।  
कोटियुतोऽपि नृपत्वं नृपोऽपि बत चक्रवर्तित्वम्॥ 31 ॥  
चक्रधरोऽपि सुरत्वं सुरोऽपि सुरराज्यमीहते कर्तुम्।  
सुरराजोऽप्यूर्ध्वगतिं तथापि न निवर्तते तृष्णा॥ 32 ॥  
अङ्गं गलितं पलितं (2)मुण्डं (1)दशनविहीनं जातं (2)तुण्डम्।  
वृद्धो याति गृहीत्वा दण्डं तदपि न मुञ्चत्याशा पिण्डम्॥ 33 ॥  
  
[^2]: शिरः.

[^1]: दन्तः.

[^2]: मुखम्.

दिनयामिन्यौ सायं प्रातः शिशिरवसन्तौ पुनरायातः।  
कालः क्रीडति गच्छत्यायुस्तदपि न मुञ्चत्याशावायुः॥ 34 ॥  
आशा(3)वलम्बोपचिता न कस्य तृष्णालतानर्थफलं प्रसूते।  
दिने दिने लब्धरुचिर्विव(4)स्वान्मीनं(5) च (6)मेषं च (7)वृषं च भुङ्क्ते॥ 35 ॥  
  
[^3]: आश्रयः.

[^4]: सूर्यः.

[^5]: मत्स्यः; [पक्षे] मीनराशिः.

[^6]: एडकः; [पक्षे] मेषराशिः.

[^7]: वृषभः; [पक्षे] वृषभराशिः.

विभूतिरर्घत्यपि याचकानां न दुर्गतं केचिदिहाद्रियन्ते।  
पीताम्बरोऽब्धेः समवाय लक्ष्मीं दिगम्बरस्योपनतोऽर्धचन्द्रः॥ 36 ॥  
भिक्षाशनं तदपि नीरसमेकवारं शय्या च भूः परिजनो निजदेहमात्रम्।  
वस्त्रं सुजीर्णशतखण्डमयी च कन्था हा हा तथापि विषयान्न जहाति चेतः॥ 37 ॥  
या सा जगत्परिभवस्य निमित्तभूता हेतुः स्वयं सुरपतेरपि लाघवस्य।  
सा मां विडम्बयति नाथ सदैव तृष्णा छिन्धि प्रसह्य भगवन्नपुनर्भवाय॥ 38 ॥  
दुग्धं च यत्तदनु यत्क्विथितं ततो नु माधुर्यमस्य हृतमुन्मथितं च वेगात्।  
जातं पुनर्घृतकृते नवनीतवृत्ति स्नेहो निबन्धनमनर्थपरम्पराणाम्॥ 39 ॥  
गदोदन्ता दन्ताः पलितकलितः कुन्तलभरस्तमः-क्षेत्रे नेत्रेऽविषयपटुनी न श्रुतिपुटे।  
अभूदङ्गं रङ्गद्वलिवलयवल्लीविलुलितं तथाप्येतच्चेतस्तरुण इव धावत्यनुदिनम्॥ 40 ॥  
गतं तत्तारुण्यं तरुणिहृदयानन्दजनकं विशीर्णा दन्तालिर्निजगतिरहो (8)यष्टिशरणा।  
जडीभूता दृष्टिः श्रवणरहितं कर्णयुगलं मनो मे निर्लज्जं तदपि विषयेभ्यः स्पृहयति॥ 41 ॥  
  
[^8]: यष्ट्यधीना.

वपुः कुब्जीभूतं गतिरपि तथा यष्टिशरणा विशीर्णा दन्तालिः श्रवणविकलं श्रोत्रयुगलम्।  
शिरः शुक्लं चक्षुस्तिमिरपटलैरावृतमहो मनो मे निर्लज्जं तदपि विषयेभ्यः स्पृहयति॥ 42 ॥  
खलोल्लापाः सोढाः कथमपि तदाराधनतया निगृह्यान्तर्बाष्पं हसितमपि शून्येन मनसा।  
कृतश्चित्तस्तम्भः प्रतिहतधियामञ्जलिरपि त्वमाशे मोघाशे बहुपुरुषमानो विगलितः समानाः स्वर्याताः सपदि सुहृदो जीवितसमाः।  
शनैर्यष्ट्युत्थानं घनतिमिररुद्धे च नयने अहो दुष्टः कायस्तदपि मरणापायचकितः॥ 44 ॥  
अमीषां प्राणानां तुलितबिसिनीपत्रपयसां कृते किं नास्माभिर्विगलितविवेकैर्व्यवसितम्।  
यदाढ्या(9)नामग्रे द्रविणमदनिः(10)संज्ञमनसां कृतं वीतव्रीडैर्निजगुणकथापातकमपि॥ 45 ॥  
  
[^9]: धनिकानाम्.

[^10]: शून्यमनसाम्.

समारम्भा भग्नाः कति कति न वारांस्तव पशो पिपासोस्तुच्छेऽस्मिन्द्रविणमृगतृष्णार्णवजले।  
तथापि प्रत्याशा विरमति न ते मूढ शतधा न दीर्णं यच्चेलो (1)नियतमशनिग्रावघटितम्॥ 46 ॥  
  
[^1]: वज्रपाषाणघटितम्.

विवेकव्याकोशे विकसति शमे शाम्यति तृषा परिष्वङ्गे तुङ्गे प्रसरतितरां सा परिणतिः।  
जरा जीर्णैश्वर्यग्रसनगहनाक्षेपकृपणस्तृषापात्रं यस्यां भवति (2)मरुतामप्यधिपतिः॥ 47 ॥  
  
[^2]: इन्द्रः.

अहो तृष्णावेश्या सकलजनतामोहनकरी विदग्धा मुग्धानां हरति विवशानां शमधनम्।  
विपद्दीक्षादक्षासहतरलतारैः प्रणयिनीकटाक्षैः कूटाक्षैः कपटकुटिलः कामकितवः॥ 48 ॥  
उत्खातं निधिशङ्कया(3) क्षितितलं ध्माता गिरेर्धातवो निस्तीर्णः सरितां पतिर्नृपतयो यत्नेन सन्तोषिताः।  
मन्त्राराधनतत्परेण मनसा नीताः श्मशाने निशाः प्राप्तः काणवराटकोऽपि न मया तृष्णेऽधुना मुञ्च माम्॥ 49 ॥  
  
[^3]: निक्षेपः.

निःस्वो (5)वष्टि शतं शती दशशतं लक्षं सहस्राधिपो लक्षेशः क्षितिराजतां क्षितिपतिश्चक्रेशतां वाञ्छति।  
चक्रेशः सुरराजतां सुरपतिर्ब्रह्मास्पदं वाञ्छति ब्रह्मा विष्णुपदं हरिः शिवपदं तृष्णावधिं को गतः॥ 50 ॥  
  
[^5]: इच्छति.

माने नेच्छति वारयत्युपशमे (6)क्ष्मामालिखन्त्यां ह्रियां स्वातन्त्र्ये परिवृत्य तिष्ठति करौ व्याधूय धैर्ये गते।  
तृष्णे (7)त्वामनुबध्नता फलमियत्प्राप्तं जनेनामुना यः स्पृष्टो न पदा स एव चरणौ स्प्रष्टुं न संमन्यते॥ 51 ॥  
  
[^6]: पृथ्वी.

[^7]: तवानुबन्धं कुर्वतेत्यर्थः.

दन्तैरुच्छलितं धिया तरलितं पाण्यङ्घ्रिणा कम्पितं दृग्भ्यां (8)कुङ्भलितं बलेन गलितं रूपश्रिया प्रोषितम्।  
प्राप्तायां यमभूपतेरिह महाधाट्यां धरायामियं तृष्णा केवलमेकिकैव सुभटी धीरा पुरो नृत्यति॥ 52 ॥  
  
[^8]: मुकुलितम्.

भ्रान्तं याचनतत्परेण मनसा देहीति वाक्प्रेरिता भुक्तं मानविवर्जितं परगृहे सासाङ्कया काकवत्।  
साक्षेपं भ्रुकुटीकटाक्षकुटिलं दृष्टं खलानां मुखं तृष्णे देवि यदन्यदिच्छसि पुनस्तत्रापि सज्जा वयम्॥ 53 ॥  
भ्रान्तं देशमनेकदुर्गविषमं प्राप्तं न किञ्चित्फलं त्यक्त्वा जातिकुलाभिमानमुचितं सेवा कृता निष्फला।  
भुक्तं मानविवर्जितं परगृहेष्वाशङ्कया काकवत्तृष्णे जृम्भसि पापकर्मनिरते नाद्यापि सन्तुष्यसि॥ 54 ॥  
आसिष्ये सुखितो गृहीति विहितो मोहेन दारग्रहस्तत्सङ्गात्सुतदासबान्धवसुहृत्संबन्धिनामुद्भवः।  
तन्निर्वाहकदर्थनापरिभवानौचित्यचिन्ताजुषः किं सौख्यं कतमा गृहस्थितिरतोऽनर्थो मया स्वीकृतः॥ 55 ॥  
शान्तेर्मातुर्विवेकात्पितुरपि कृपणं (9)मङ्क्षु कृत्वा पृथङ्मामाशा योषा स्वतन्त्रा व्रजति परगृहान् सर्वदा वीतलज्जा।(1)  
संधत्ते मत्कृशत्वं मम यमनियमौ भ्रातरौ भर्त्सयन्ती पुष्ट्वा चैवात्मबन्धूंस्तदपि (2)पुनरहो हन्त वन्ध्यां श्रयामः॥ 56 ॥  
  
[^9]: शीघ्रम्.

[^1]: गतलज्जा. निर्लज्जेत्यर्थः.

[^2]: अहो इत्याश्चर्ये.

लज्जे त्वं मज्ज सिन्धौ गिरिवरशिखरे त्वं च तिष्ठ प्रतिष्ठे शान्ते प्रान्ते दिशान्ते कुरु वसतिमहो गर्व खर्वो भवाशु।  
तेजः पातालमूलं भज भुव भगवन्मान मा नाम तेऽस्तु प्रेम्णैकामाश्रयन्तीं सततमहमिमां तूर्णमाशां श्रयिष्ये॥ 57 ॥  
## तृष्णानिन्दा  
  
स एव धन्यो विपदि स्वरूपं यो न मुञ्चति।  
त्यजंत्यर्ककरैस्तप्तं हिमं देहं न शीतताम्॥ 1 ॥  
चलन्ति गिरयः कामं युगान्तपवनाहताः।  
कृच्छ्रेऽपि न चलत्येव धीराणां निश्चलं मनः॥ 2 ॥  
कृतं पुरुषशब्देन जातिमात्रावलम्बिना।  
योऽङ्गीकृतगुणैः श्लाघ्यः सविस्मयमुदाहृतः॥ 3 ॥  
ग्रसमानमिवौजांसि सहसा गौरवेरितम्।  
नाम यस्याभिनन्दन्ति द्विषोऽपि स मतः पुमान्॥ 4 ॥  
सह परिजनेन विलसति धीरो (3)गहनानि तरति पुनरेकः।  
विषमेकेन निपीतं (4)त्रिपुरजिता सह सुरैरमृतम्॥ 5 ॥  
  
[^3]: दुस्तराणि.

[^4]: शंकरेण.

श्लाघ्या महतामुन्नतिरद्भुतम(5)ध्यवसितं च धीराणाम्।  
कनकगिरिरनभिलङ्घ्यो रविरनिशमनुज्झितारम्भः॥ 6 ॥  
  
[^5]: व्यापारः.

(6)अङ्गणवेदी वसुधा (7)कुल्या जलधिः स्थली च पातालम्।  
वल्मीकश्च सुमेरुः कृतप्रतिज्ञस्य धीरस्य॥ 7 ॥  
  
[^6]: अजिरम्.

[^7]: कृत्रिमसरित्.

(8)कदर्थितस्यापि हि धैर्यवृत्तेर्न शक्यते धैर्यगुणः (9)प्रमार्ष्टुम्।  
अधोमुखस्यापि कृतस्य वह्नेर्नाधः शिखा यान्ति कदाचिदेव॥ 8 ॥  
  
[^8]: दरिद्रस्य.

[^9]: दूरीकर्तुम्.

अर्थः सुखं कीर्तिरपीह मा भूदनर्थ एवास्तु तथापि धीराः।  
निजप्रतिज्ञामनुरुध्यमाना महोद्यमाः कर्म समारभन्ते॥ 9 ॥  
रत्नैर्महार्हैस्तुतुषुर्न देवा न भेजिरे भीमविषेण भीतिम्।  
सुधां विना न प्रययुर्विरामं न निश्चितार्थाद्विरमन्ति धीराः॥ 10 ॥  
निन्दन्तु नीतिनिपुणा यदि वा स्तुवन्तु लक्ष्मीः समाविशतु गच्छतु वा यथेच्छम्।  
अद्यैव वा मरणमस्तु युगान्तरे वा (10)न्याय्यात्पथः(11) प्रवचलन्ति पदं न धीराः॥ 11 ॥  
  
[^10]: न्यायादनपेतात्.

[^11]: मार्गात्.

कान्ताकटा(12)क्षविशिखा न (13)लुनन्ति यस्य चित्तं न निर्दहति कोपकृशानुतापः।(14) कर्षन्ति भूरि विषयांश्च न लोभपाशा लोकत्रयं जयति (1)कृत्स्नमिदं स धीरः॥ 12 ॥  
  
[^12]: कटाक्षा एव विशिखा बाणाः.

[^13]: न छिन्दन्ति.

[^14]: कोपः क्रोधः स एव कृशानुरग्निस्तत्तापः.

[^1]: सम्पूर्णम्.

आपत्समुद्धरणधीरधियः परेषां जाता महत्यपि कुले न भवन्ति सर्वे।  
विन्घ्याटवीषु विरलाः खलु पादपास्ते ये दन्तिदन्तमुसलोल्लिखनं सहन्ते॥ 13 ॥  
विरम विरसायासादस्माद्दुरघ्यवसायतो विपदि महतां धैर्यध्वंसं यदीक्षितुमीहसे।  
अयि जड विधे कल्पापायव्यपेतनिजक्रमाः कुलशिखरिणः क्षुद्रा नैते न वा जलराशयः॥ 14 ॥  
## धीरप्रशंसा  
  
एकेनापि हि शूरेण पदाक्रान्तं महीतलम्।  
क्रियते भास्करेणेव स्फारस्फुरिततेजसा॥ 1 ॥  
बहवः पङ्गवोऽपीह नराः शास्त्रण्यधीयते।  
विरला रिपुखड्गाग्रधारापातसहिष्णवः॥ 2 ॥  
अनन्तोद्भूतभूतौघसंकुले भूतलेऽखिले।  
शस्त्रे शास्त्रे त्रिचतुराश्चतुरा यदि मादृशाः॥ 3 ॥  
महिम्नामन्तरं पश्य शेषाहेः साब्धिभूधरा।  
फणासहस्रस्रग्दाम्नि भ्रमरीव विभाति भूः॥ 4 ॥  
स्पृहयति भुजयोरन्तरमायतकरवालकररुहविदीर्णम्।  
विजयश्रीर्वीराणां व्युत्पन्नप्रौढवनितेव॥ 5 ॥  
भुजे विशाले विमलेऽसिपत्रे कोऽन्यस्य तेजस्विकथां सहेत।  
गतासुरप्याहवसीम्नि वीरो द्विधा विधत्ते रविमण्डलं यः॥ 6 ॥  
लोकोत्तरं चरितमर्पयति प्रतिष्ठां पुंसां कुलं नहि निमित्तमुदारतायाः।  
वातापितापनमुनेः कलशात्प्रसूतिर्लीलायितं पुनरमुद्रसमुद्रपानम्॥ 7 ॥  
नायाति वाडवशिखाक्वथनेन तापं शैत्यं हिमाद्रिपयसा विशता च नाब्धिः।  
कश्चिद्गभीरमनसां सततं विषादकाले प्रमोदसमये च समोऽनुभावः॥ 8 ॥  
संप्राप्नुवन्ति ननु मण्डलमेकमेव क्ष्मापा जये समरसीम्नि वपुस्तु हित्वा।  
चण्डांशुमण्डलमथाभिमतानि कामं प्रेमार्द्रनिर्जरवधूस्तनमण्डलानि॥ 9 ॥  
विनाप्यर्थैर्वीरः स्पृशति बहुमानोन्नतिपदं समायुक्तोऽप्यर्थैः (2)परिभवपदं याति कृपणः।  
स्वभावादुद्भूतां गुणसमुदयावाप्तिविषयां द्युतिं(3) (4)सौंहीं किं श्वा (5)धृतकनकमालोऽपि लभते॥ 10 ॥  
  
[^2]: पराजयस्थानम्.

[^3]: कान्तिम्.

[^4]: सिंहसंबन्धिनीम्.

[^5]: धृताकनकस्य सुवर्णस्य माला येन.

को वीरस्य मनस्विनः स्वविषयः को वा विदेशस्तथा(6) यं देशं श्रयते तमेव कुरुते बाहुप्रतापार्जितम्।  
यद्दंष्ट्रा(7)नखलाङ्गलप्रहरणः सिंहो वनं (8)गाहते तस्मिन्नेव हतद्विपेन्द्ररुधिरैस्तृष्णां छिनत्त्यात्मनः॥ 11 ॥  
  
[^6]: परदेशः.

[^7]: दंष्ट्रानखलाङ्गलाश्च प्रहरणं यस्य नखा एव लाङ्गलानि विदारकत्वात् हलानि इति रूपकम्. 'पान्तु वो नरसिंहस्य नखलाङ्गलकोटयः’ इति कस्यचित् प्रयोगः.

[^8]: प्रविशति.

सामोपायनयप्रपञ्चपटवः प्रायेण ये भीरवः शूराणां व्यवसाय एव हि परं संसिद्धये कारणम्।  
विस्फूर्जद्विकटाटवीगजघटापीठैकसंचूर्णनव्यापारैकरसस्य सन्ति विजये सिंहस्य के मन्त्रिणः॥ 12 ॥  
काकुत्स्थस्य दशाननो न कृतवान्दारापहारं यदि क्वाम्भोधिः क्व च सेतुबन्धघटना क्वोत्तीर्य लङ्काजयः।  
पार्थस्यापि पराभवं यदि रिपुर्नाधात्क्व तादृक्तपो नीयन्ते रिपुभिः समुन्नतिपदं प्रायः परं मानिनः॥ 13 ॥  
वह्निं शीतयितुं हिमं ज्वलयितुं वातं निरोद्धुं पयो मूर्तं व्योम विधातुमुन्नमयितुं नेतुं नतिं वा महीम्।  
उद्धर्तुं किल भूभृतः स्थलयितुं सिन्धुं च संभाव्यते शक्तिर्यस्य जनैः स एव नृपतिः शेषाः परं पार्थिवाः॥ 14 ॥  
नास्मिन्संततवेष्टनोल्बणतमैस्तल्पैरुदेति व्यथा ग्रन्थिभ्यश्चलितैर्न चालमसुभिर्मर्मव्यथा जायते।  
क्रन्दद्बन्धुजनार्तनादचकितस्वान्तं न वा स्थीयते न ह्येतन्मरणं सुखस्य सुभगा काप्येव संप्राप्तिभूः॥ 15 ॥  
## वीरप्रशंसा  
  
बालस्यापि रवेः (1)पादाः पतन्त्युपरि (2)भूभृताम्।  
तेजसा सह जातानां वयः कुत्रोपयुज्यते॥ 1 ॥  
  
[^1]: किरणाः; [पक्षे] चरणाः.

[^2]: पर्वतानाम्; [पक्षे] राज्ञाम्.

एकः स एव तेसज्वी सैंहिकेयः(3) सुरद्विषाम्।  
शिरोमात्रावशेषेण जीयन्ते येन शत्रवः॥ 2 ॥  
  
[^3]: राहुः.

मौनी पादप्रहारेऽपि न क्षमी नीच एव सः।  
आकृष्टशस्त्रो मित्रेऽपि न तेजस्वी खलो हि सः॥ 3 ॥  
तुल्येऽपराधे (4)स्वर्भानु(5)मन्तं चिरेण यत्।  
(6)हिमांशुमाशु ग्रसते (7)तन्म्रदिम्नः स्फुटं फलम्॥ 4 ॥  
  
[^4]: राहुः.

[^5]: सूर्यम्.

[^6]: चन्द्रम्.

[^7]: मार्दवस्य.

स्वयं प्रणमतेऽल्पेऽपि परवायावुपेयुषि।  
निदर्श(8)न(9)मसाराणां (10)लघुर्बहु(11)तृणं नरः॥ 5 ॥  
  
[^8]: दृष्टान्तः.

[^9]: दुर्बलानाम्.

[^10]: निष्पौरुषः.

[^11]: तृणकल्पमित्यर्थः.

तेजस्विमध्ये तेजस्वी (12)दवीयानपि गण्यते।  
पञ्चमः (13)पञ्चतपसस्तपनो जातवेदसाम्॥ 6 ॥  
  
[^12]: दूरस्थोऽपि.

[^13]: पञ्चाग्निसाध्यं तपो यस्य.

अकृत्वा हेलया पादमुच्चैर्मुर्धसु विद्विषाम्।  
(14)कथंकारमना(15)लम्बा कार्तिर्द्यामधिरोहति॥ 7 ॥  
  
[^14]: कथमित्यर्थः.

[^15]: निराधारा.

अङ्काधिरोपितमृगश्चन्द्रमा मृगलाञ्छनः।  
केसरी निष्ठुरक्षि(16)प्तमृगयूथो मृगाधिपः॥ 8 ॥  
  
[^16]: हतः.

तेसस्विनि क्षमोपेते नातिकार्कश्यमाचरेत्।  
अतिनिर्मन्थनादग्निश्चन्दनादपि जायते॥ 9 ॥  
तजोहीने महीपाले स्वे परे च विकुर्वते।  
निःशङ्को हि जनो धत्ते पदं भस्मन्य(1)नूष्मपि॥ 10 ॥  
  
[^1]: ऊष्मरहिते.

एकचक्रो रथो (2)यन्ता विकलो(3) विषमा (4)हयाः।  
आक्रमत्येव तेजस्वी तथाप्यर्को नभस्तलम्॥ 11 ॥  
  
[^2]: सारथिः.

[^3]: अरुणः.

[^4]: तुरंगाः.

साधनं सुमहद्यस्य यन्नान्यस्य विलोक्यते।  
तस्य धीशालिनः कोऽन्यः सहेतारालितां भ्रुवम्॥ 12 ॥  
येन पाषाणखण्डस्य मूल्यमल्पं वसुंधरा।  
अनस्तमितसारस्य तेजसस्तद्विजृम्भितम्॥ 13 ॥  
सिंहः शिशुरपि निपतति मदमलिनकपोलभित्तिषु(5) गजेषु।  
प्रकृतिरियं (6)सत्त्ववतां न खलु वयस्तेजसो हेतुः॥ 14 ॥  
  
[^5]: प्रशस्तकपोलेषु.

[^6]: बलवताम्.

यदचेतनोऽपि पादैः स्पृष्टः प्रज्वलति सवितुरिनकान्तः।(7)  
तत्तेजस्वी पुरुषः परकृतनिकृतिं(8) कथं सहते॥ 15 ॥  
  
[^7]: सूर्यकान्तः.

[^8]: अपमानम्.

दर्शितता(9)पोच्छ्रा(10)यैस्ते(11)जोवद्भिः सुगोत्रसंजातैः(12)।  
हीरैरप्स्विव धीरैरापत्स्वपि गम्यते नाधः॥ 16 ॥  
  
[^9]: कान्तिः; [पक्षे] प्रतापः.

[^10]: कान्त्याधिक्यम्; [पक्षे] धनुष औन्नत्यम्.

[^11]: प्रकाशकत्वम्; [पक्षे] सामर्थ्यम्.

[^12]: पर्वतः; [पक्षे] कुलम्.

दीप्यन्तां ये दीप्त्यै (13)घटिता मणयश्च वीरपुरुषाश्च।  
तेजः स्वविनाशाय तु भवति तृणानामिल लघूनाम्॥ 17 ॥  
  
[^13]: विधातृनिष्पादिताः.

मदसिक्तमुखैर्भृगाधिपः करिभिर्वर्तयते स्वयंहतैः।  
लघयन्खलु तेजसा जगन्न महानिच्छति भूतिमन्यतः॥ 18 ॥  
तीव्रोष्णदुर्विषहवीर्यभृतः परेषां तेजस्विनो न गणयन्ति वपुर्महत्त्वम्।  
यत्पद्मरागशकलाकृतिरद्रितुङ्गं कार्त्स्न्येन भस्मयति काष्ठचयं स्फुलिङ्गः॥ 19 ॥  
न तेजस्तेजस्वी (14)प्रसृतमपरेषां प्रसहते स तस्य स्वो भावः (15)प्रकृतिनियतत्वादकृतकः(16)।  
(17)मयूखैर(18)श्रान्तं तपति यदि देवो दिनकरः किमा(19)ग्नेयग्रावा निकृत(20) इव तेजांसि वमति॥ 20 ॥  
  
[^14]: विस्तृतम्.

[^15]: स्वभावाधीनत्वात्.

[^16]: अकृत्रिमः.

[^17]: किरणैः.

[^18]: सन्ततम्.

[^19]: सूर्यकान्तः.

[^20]: धिक्कृत इव.

हस्ती स्थूलतनुः स चाङ्कुशवशः किं हस्तिमात्रोऽङ्कुशो वज्रेणाभिहताः पतन्ति गिरयः किं शैलमात्रः (21)पविः।  
दीपे प्रज्वलिते विनश्यति तमः किं दीपमात्रं तमस्तेजो यस्य विराजते स बलवान्स्थूलेषु कः (22)प्रत्ययः॥ 21 ॥  
  
[^21]: वज्रम्.

[^22]: विश्वासः.

स्वल्पस्नायुवसावशेषमलिनं निर्मांसमप्यस्थि गोः श्वा लब्ध्वा परितोषमेति न तु तत्तस्य क्षुधः शान्तये।  
सिंहो जम्बुकमङ्कमागतमपि त्यक्त्वा निहन्ति द्विपं सर्वः कृच्छ्रगतोऽपि वाञ्छति जनः (1)सत्त्वानुरूपं फलम्॥ 22 ॥  
  
[^1]: बलानुरूपम्.

शमयति गजानन्यान्गन्धद्विपः कलभोऽपि सन्भवति सुतरां वेगोदग्रं भुजंगशिशोर्विषम्।  
भुवमधिपतिर्बालावस्थोऽप्यलं परिरक्षितुं न खलु वयसा जात्यैवायं स्वकार्यसहो भरः॥ 23 ॥  


