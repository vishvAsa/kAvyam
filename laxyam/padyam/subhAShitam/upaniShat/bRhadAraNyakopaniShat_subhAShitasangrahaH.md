+++
title = "बृहदारण्यकोपनिषत् सुभाषितसङ्ग्रहः"
domain = "सुभाषितानि"
sub-domain = "उपनिषत्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4140"
source_url = "https://www.ebharatisampat.in/readbook3.php?bookid=MDgwNzI2MzQ0NDI0Nzkz&pageno=MjI0MjQyNjk5NTk="

+++
[[बृहदारण्यकोपनिषत् सुभाषितसङ्ग्रहः	Source: [EB](https://www.ebharatisampat.in/readbook3.php?bookid=MDgwNzI2MzQ0NDI0Nzkz&pageno=MjI0MjQyNjk5NTk=)]]

\[





  ** बृहदारण्यकोपनिषत्**



\<1,4-11\>  
 .....सैषा क्षत्रस्य योनिर्यद्ब्रह्म। तस्माद्यद्यपि राजा परमतां गच्छति ब्रह्यैव अन्तत उपनिश्रयति स्वां योनिं य उ एनं हिनस्ति स्वां स योनिमृच्छति स पापीयान् भवति यथा श्रेयांसं हिंसित्वा ।  

\<1,4-17\>  
 .....तस्मादप्येतर्हि एकाकी कामयते, जाया मे स्यादथ प्रजायेयाथ वित्तं मे स्यादथ कर्म कुर्वीयेति स यावदप्येतेषामेकैकं न प्राप्नोत्यकृत्स्न एव तावन्मन्यते तस्यो कृत्स्नता मन एवास्यात्मा, वाग्जाया, प्राणः प्रजा चक्षुर्मानुषं वित्तं चक्षुषा हि तद्विन्दते श्रोत्रं दैवं श्रोत्रेण हि तच्छृणोति। आत्मैवास्य कर्मात्मना हि कर्म करोति स एष पाङ्क्तो यज्ञः पाङ्क्तः पशुः पाङ्क्तः पुरुषः पाङ्क्तमिदं सर्वं यदिदं किञ्च तदिदं सर्वमाप्नोति य एवं वेद।  
 

\<2,4-5\>  
 न वा अरे पत्युः कामाय पतिः प्रियो भवति, आत्मनस्तु कामाय पतिः प्रियो भवति; न वा अरे जायायै कामाय जाया प्रिया भवत्यात्मनस्तु कामाय जाया प्रिया भवति; न वा अरे पुत्राणां कामाय पुत्राः प्रिया भवन्ति, आत्मनस्तु कामाय पुत्राः प्रियाः भवन्ति; न वा अरे वित्तस्य कामाय वित्तं प्रियं भवति, आत्मनस्तु कामाय वित्तं प्रियं भवति; न वा अरे ब्रह्मणः कामाय ब्रह्म प्रियं भवति, आत्मनस्तु कामाय ब्रह्म प्रियं भवति; न वा अरे क्षत्रस्य कामाय क्षत्रं प्रियं भवति, आत्मनस्तु कामाय क्षत्रं प्रियं भवति; न वा अरे लोकानां कामाय लोकाः प्रिया भवन्ति, आत्मनस्तु कामाय लोकाः प्रिया भवन्ति, न वा अरे देवानां कामाय देवाः प्रिया भवन्ति, आत्मनस्तु कामाय देवाः प्रिया भवन्ति; न वा अरे भूतानां कामाय भूतानि प्रियाणि भवन्ति, आत्मनस्तु कामाय भूतानि प्रियाणि भवन्ति। न वा अरे सर्वस्य कामाय सर्वं प्रियं भवति, आत्मनस्तु कामाय सर्वं प्रियं भवति। आत्मा वा अरे द्रष्टव्यः श्रोतव्यो मन्तव्यो निदिध्यासितव्यः।  

\<3,9-28\>  
 यथा वृक्षो वनस्पतिस्तथैव पुरुषोऽमृषा ।  
 तस्य लोमानि पर्णानि त्वगस्योत्पाटिका बहिः ॥  
 त्वच एवास्य रुधिरं प्रस्यन्दि त्वच उत्पटः ।  
 तस्मात्तदा तृण्णात्प्रैति रसो वृक्षादिवाऽऽहतात् ॥  
 मांसान्यस्य शकराणि किनाटं स्नाव तत् स्थिरम् ।  
 अस्थीन्यन्तरतो दारूणि मज्जा मज्जोपमा कृता ॥  
 यद्वृक्षो वृक्णो रोहति मूलान्नावतरः पुनः ।  
 मर्त्यः स्विन् मृत्युना वृक्णः कस्मान्मूलात् प्ररोहति ॥  
 रेतस इति मा वोचत् जीवतस्तत् प्रजायते ।  
 धानारुह इव वै वृक्षोऽञ्जसा प्रेत्य सम्भवः ॥  
 यत् समूलमावृहेयुर्वृक्षं न पुनराभवेत् ।  
 मर्त्यः स्विन् मृत्युना वृक्णः कस्मान्मूलात् प्ररोहति ॥  
 जात एव न जायते को न्वेनं जनयेत् पुनः ।  
 विज्ञानमानन्दं ब्रह्म रातिर्दातुः परायणं  
 तिष्ठमानस्य तद्विद इति ॥  

\<4,3,11,12-13\>  
 स्वप्नेन शारीरमभिप्रहत्याऽसुप्तः सुप्तानभिचाकशीति ।  
 शुक्रमादाय पुनरेति स्थानं हिरण्मयः पुरुष एकहंसः ॥  
 प्राणेन रक्षन्नवरं कुलायं बहिष्कुलायादमृतश्चरित्वा ।  
 स ईयतेऽमृतो यत्र कामं हिरण्मयः पुरुष एकहंसः ॥  
 स्वप्नान्त उच्चावचमीयमानो रूपाणि ।  
 देवानि कुरुते बहूनि उतेव स्त्रीभिः  
 सह मोदमानो जक्षदुतेवापि भयानि पश्यन् ॥  

\<4,4-7\>  
 यदा सर्वे प्रमुच्यन्ते कामा येऽस्य हृदि स्थिताः ।  
 अथ मर्त्योऽमृतो भवत्यत्र ब्रह्म समश्नुते ॥  

\<4,4-8-13\>  
 अणुः पन्था विततः पुराणो  
  माँस्पृष्टोऽनुवित्तो मयैव ।  
 तेन धीरा अपियन्ति ब्रह्मविदः  
  स्वर्गं लोकमित ऊर्ध्वं विमुक्ताः ॥  
 तस्मिञ्छुक्लमुत नीलमाहुः  
  पिङ्गलं हरितं लोहितं च ।  
 एष पन्था ब्रह्मणा हानुवित्त-  
  स्तेनैति ब्रह्मवित् पुण्यकृत्तैजसश्च ॥  
 अन्धं तमः प्रविशन्ति येऽविद्यामुपासते ।  
 ततो भूय इव ते तमो य उ विद्यायां रताः ॥  
 अनन्दा नाम ते लोका अन्धेन तमसाऽऽवृताः ।  
 तांस्ते प्रेत्याभिगच्छन्त्यविद्वांसोऽबुधो जनाः ॥  
 आत्मानं चेद्विजानीयाद् अयमस्मीति पूरुषः ।  
 किमिच्छन् कस्य कामाय शरीरमनुसञ्ज्वरेत् ॥  
 यस्यानुवित्तः प्रतिबुद्ध आत्मा  
  अस्मिन् संदेह्ये गहने प्रविष्टः ।  
 स विश्वकृत् स सर्वस्य कर्ता  
  तस्य लोकः स उ लोक एव ॥  

-----------------------------------------------




\]
