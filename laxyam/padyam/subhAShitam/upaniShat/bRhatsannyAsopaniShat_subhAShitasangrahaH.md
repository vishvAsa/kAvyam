+++
title = "बृहत्सन्न्यासोपनिषत् सुभाषितसङ्ग्रहः"
domain = "सुभाषितानि"
sub-domain = "उपनिषत्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-4141"
source_url = "https://www.ebharatisampat.in/readbook3.php?bookid=MjA1OTY4OTM0MDI1Nzkz&pageno=MjI0MjQyNjk5NTk="

+++
[[बृहत्सन्न्यासोपनिषत् सुभाषितसङ्ग्रहः	Source: [EB](https://www.ebharatisampat.in/readbook3.php?bookid=MjA1OTY4OTM0MDI1Nzkz&pageno=MjI0MjQyNjk5NTk=)]]

\[







 

**बृहत्सन्न्यासोपनिषत्**


\<2,35-42\>  
 न मे भोगस्थितौ वाञ्छा न मे भोगविसर्जने ।  
 यदायाति तदायातु यत् प्रयाति प्रयातु तत् ।  
   
 मनसा मनसि च्छिन्ने निरहङ्कारतां गते ।  
 भावेन गलिते भावे स्वस्थस्तिष्ठामि केवलः ॥

 निर्भावं निरहङ्कारं निर्मनस्कमनीहितम् ।  
 केवलानन्दशुद्धात्मन्येव तिष्ठति मे रिपुः ॥

 तृष्णारज्जुगणं छित्त्वा मच्छरीरकपञ्जरात् ।  
 न जाने क्व गतोड्डीय निरहङ्कारपक्षिणी ॥

 यस्य नाहङ्कृतो भावो बुद्धिर्यस्य न लिप्यते ।  
 यः समः सर्वभूतेषु जीवितं तस्य शोभते ॥

 योऽन्तःशीतलया बुद्ध्या रागद्वेषविमुक्तया ।  
 साक्षिवत् पश्यतीदं हि जीवितं तस्य शोभते ॥

 येन सम्यक् परिज्ञाय हेयोपादेयमुज्झता ।  
 चित्तस्यान्तेऽर्पितं चित्तं जीवितं तस्य शोभते ॥

 ग्राह्यग्राहकसम्बन्धे क्षीणे शान्तिरुदेत्यलम् ।  
 स्थितिमभ्यागता शान्तिर्मोक्षनाम्नाभिधीयते ॥  
\</2,35-42\>  
\<2,62-71,99,100\>  
 नक्ताद्वरश्चोपवास उपवासादयाचितम् ।  
 अयाचिताद्वरं भैक्ष्यं तस्माद्भैक्ष्येण वर्तयेत् ॥

 नैव सव्यापसव्येन भिक्षाकाले विशेद् गृहान् ।  
 नातिक्रामेद् गृहं मोहाद् यत्र दोषो न विद्यते ॥

 श्रोत्रियान्नं न भिक्षेत श्रद्धाभक्तिबहिष्कृतम् ।  
 व्रात्यस्यापि गृहे भिक्षेच्छ्रद्धाभक्तिपुरस्कृते ॥

 माधूकरमसङ्क्लृप्तं प्राक्प्रणीतमयाचितम् ।  
 तात्कालिकं चोपपन्नं भैक्षं पञ्चविधं स्मृतम् ॥

 मनःसङ्कल्परहितांस्त्रीन् गृहान् पञ्च सप्त वा ।  
 मधुमक्षिकवत् कृत्वा माधूकरमिति स्मृतम् ॥

 प्रातःकाले च पूर्वेद्युर्यद्भक्तैः प्रार्थितं मुहुः ।  
 तद्भैक्षं प्राक् प्रणीतं स्यात् स्थितिं कुर्यात्तथापि वा ॥

 भिक्षाटनसमुद्योगाद् येन केन निमन्त्रितम् ।  
 अयाचितं तु तद्भैक्षं भोक्तव्यं च मुमुक्षुभिः ॥

 उपस्थानेन यत् प्रोक्तं भिक्षार्थं ब्राह्मणेन तत् ।  
 तात्कालिकमिति ख्यातं भोक्तव्यं यतिभिः सदा ॥

 सिद्धमन्नं यदानीतं ब्राह्मणेन मठं प्रति ।  
 उपपन्नमिति प्राहुर्मुनयो मोक्षकाङ्क्षिणः ॥

 चरेन्माधूकरं भैक्षं यतिर्म्लेच्छकुलादपि ।  
 एकान्नं न तु भुञ्जीत बृहस्पतिसमादपि ॥

 रथ्यायां बहु वस्त्राणि भिक्षा सर्वत्र लभ्यते ।  
 भूमिः शय्यास्ति विस्तीर्णा यतयः केन दुःखिताः ॥

 प्रपञ्चमखिलं यस्तु ज्ञानाग्नौ जुहुयाद्यतिः ।  
 आत्मन्यग्नीन् समारोप्य सोऽग्निहोत्री महायतिः ॥  
\</2,62-71,99,100\>

---------------------------------------------------------




\]
