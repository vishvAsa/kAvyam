+++
title = "नारदपरिव्राजकोपनिषद् सुभाषितसङ्ग्रहः"
domain = "सुभाषितानि"
sub-domain = "उपनिषत्"
language = "संस्कृतम्"
"serial no." = "Ebharati-4153"
source_url = "https://www.ebharatisampat.in/readbook3.php?bookid=NjY1ODc3NDkzMjc2ODkz&pageno=MjI0MjQyNjk5NTk="

+++
[[नारदपरिव्राजकोपनिषद् सुभाषितसङ्ग्रहः	Source: [EB](https://www.ebharatisampat.in/readbook3.php?bookid=NjY1ODc3NDkzMjc2ODkz&pageno=MjI0MjQyNjk5NTk=)]]

\[







**नारदपरिव्राजकोपनिषत्**


\<3,12-16\>  
 यदा मनसि सञ्जातं वैतृष्ण्यं सर्ववस्तुषु ।  
 तदा सन्न्यासमिच्छेत पतितः स्याद्विपर्यये ॥  
   
 विरक्तः प्रव्रजेद्धीमान् सरक्तस्तु गृहे वसेत् ।  
 सरागो नरकं याति प्रव्रजन् हि द्विजाधमः ॥  
   
 यस्यैतानि सुगुप्तानि जिह्वोपस्थोदरं करः ।  
 संन्यसेदकृतोद्वाहो ब्राह्मणो ब्रह्मचर्यवान् ॥

 संसारमेव निःसारं दृष्ट्वा सारदिदृक्षया ।  
 प्रव्रजन्त्यकृतोद्वाहाः परं वैराग्यमाश्रिताः ॥

 प्रवृत्तिलक्षणं कर्म ज्ञानं सन्न्यासलक्षणम् ।  
 तस्माज्ज्ञानं पुरस्कृत्य सन्न्यसेदिह बुद्धिमान् ॥  
\</3,12-16\>  
\<3,41-43\>  
 सम्मानाद् ब्राह्मणो नित्यमुद्विजेत विषादिव ।  
 अमृतस्येव चाकाङ्क्षेदवमानस्य सर्वदा ॥  
   
 सुखं ह्यवमतः शेते सुखं च प्रतिबुध्यते ।  
 सुखं चरति लोकेऽस्मिन्नवमन्ता विनश्यति ॥

 अतिवादांस्तितिक्षेत नावमन्येत कञ्चन ।  
 न चेमं देहमाश्रित्य वैरं कुर्वीत केनचित् ॥

 क्रुध्यन्तं न प्रतिक्रुध्येदाक्रुष्टः कुशलं वदेत् ।  
 सप्तद्वारावकीर्णां च न वाचमनृतां वदेत् ॥  
\</3,41-43\>

\<3,64-68\>  
 अद्य जातां यथा नारीं तथा षोडशवार्षिकीम् ।  
 शतवर्षां च यो दृष्ट्वा निर्विकारः स षण्डकः ॥

 भिक्षार्थमटनं यस्य विण्मूत्रकरणाय च ।  
 योजनान्न परं याति सर्वथा पङ्गुरेव सः ॥

 तिष्ठतो व्रजतो वापि यस्य चक्षुर्न दूरगम् ।  
 चतुर्युगां भुवं मुक्ता परिव्राट् सोऽन्ध उच्यते ॥

 हिताहितं मनोरामं वचः शोकावहं च यत् ।  
 श्रुत्वापि न शृणोतीव बधिरः स प्रकीर्तितः ॥

 सान्निध्ये विषयाणां यः समर्थोऽविकलेन्द्रियः ।  
 सुप्तवद् वर्तते नित्यं स भिक्षुर्मुग्ध उच्यते ॥  
\</3,64-68\>   
\<5,21-26\>  
 नासच्छास्त्रेषु सज्जेत नोपजीवेत जीविकाम् ।  
 अतिवादांस्त्यजेत्तर्कान् पक्षं कञ्चन नाश्रयेत् ॥

 न शिष्याननुबध्नीत ग्रन्थान्नैवाभ्यसेद्बहून् ।  
 न व्याख्यामुपयुञ्जीत नारम्भानारभेत् क्वचित् ॥  
   
 अव्यक्तलिङ्गोऽव्यक्तार्थो मुनिरुन्मत्तबालवत् ।  
 कविर्मूकवदात्मानं तद्दृष्ट्या दर्शयेन्नृणाम् ॥

 न कुर्यान्न वदेत् किञ्चित् न ध्यायेत् साध्वसाधु वा ।  
 आत्मारामोऽनया वृत्त्या विचरेज्जडवन्मुनिः ॥

 एकश्चरेन्महीमेतां निःसङ्गः संयतेन्द्रियः ।  
 आत्मक्रीड आत्मरतिः आत्मवान् समदर्शनः ॥

 बुधो बालकवत् क्रीडेत् कुशलो जडवच्चरेत् ।  
 वदेदुन्मत्तवद्विद्वान् गोचर्यां नैगमश्चरेत् ॥  
\</5,21-26\>  
\<6,5-8,12\>  
 वाग्दण्डः कर्मदण्डश्च मनोदण्डश्च ते त्रयः ।  
 यस्यैते नियता दण्डा स त्रिदण्डी महायतिः ॥

 विधूमे च प्रशान्तेऽग्नौ यस्तु माधुकरीं चरेत् ।  
 गृहे च विप्रमुख्यानां यतिः सर्वोत्तमः स्मृतः ॥

 दण्डभिक्षां च यः कुर्यात् स्वधर्मे व्यसनं विना ।  
 यस्तिष्ठति न वैराग्ये याति नीचयतिर्हि सः ॥

 यस्मिन् गृहे विशेषेण लभेद् भिक्षां च वासनात् ।  
 तत्र नो याति यो भूयः स यतिर्नेतरः स्मृतः ॥

 यस्य वर्णाश्रमाचारो गलितः स्वात्मदर्शनात् ।  
 स वर्णाश्रमान् सर्वानतीत्य स्वात्मनि स्थितः ॥  
\</6,5-8,12\>

----------------------- -------------------------------




\]
