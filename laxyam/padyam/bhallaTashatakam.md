+++
title = "भल्लटशतकम्"
+++




भल्लटशतक

तां भवानीं भवानीत- क्लेशनाशविशारदाम्  ।
शारदां शारदाम्भोद- सितसिंहासनां नमः  ॥ १ ॥

युष्माकमम्बरमणेः प्रथमे मयूखास्ते मङ्गलं विदधतूदयरागभाजः  ।
कुर्वन्ति ये दिवसजन्ममहोत्सवेषु सिन्दूरपाटलमुखीरिव दिक्पुरन्ध्रीः  ॥ २ ॥

बद्धा यदर्पणरसेण विमर्दपूर्वमर्थान् कथं झटिति तान् प्रकृतान्न दद्युः  ।
चौरा इवातिमृदवो महतां कवीनामर्थान्तराण्यपि हठाद्वितरन्ति शब्दाः  ॥ ३ ॥

काचो मणिर्मणिः काचो येषां तेऽन्ये हि देहिनः  ।
सन्ति ते सुधियो येषां काचः काचो मणिर्मणिः  ॥ ४ ॥

नन्वाश्रयस्थितिरियं तव कालकूट केनोत्तरोत्तरविशिष्टपदोपदिष्टा  ।
प्रागर्णवस्य हृदये वृषलक्ष्मणोऽथ कण्ठेऽधुना वससि वाचि पुनः खलानाम्  ॥ ५ ॥

द्रविणमापदि भूषणमुत्सवे शरणमात्मभये निशि दीपकः  ।
बहुविधाभ्युपकारभरक्षमो भवति कोऽपि भवानिव सन्मणिः  ॥ ६ ॥

श्रीर्विशृङ्खलखलाभिसारिका वर्त्मभिर्घनतमोमलीमसैः  ।
शब्दमात्रमपि सोढुमक्षमा भूषणस्य गुणिनः समुत्थितम्  ॥ ७ ॥

माने नेच्छति वारयत्युपशमे क्ष्मामालिखन्त्यां ह्रियां स्वातन्त्र्ये परिवृत्य तिष्ठति करौ व्याधूय धैर्यं गते  ।
तृष्णे त्वामनुबध्नता फलमियत्प्राप्तं जनेनामुना यः स्पृष्टो न पदा स एव चरणौ स्प्रष्टुं न संमन्यते  ॥ ८ ॥

पततु वारिणि यातु दिगन्तरं विशतु वह्निमथ व्रजतु क्षितिम्  ।
रविरसावियतास्य गुणेषु का सकललोकचमत्कृतिषु क्षतिः  ॥ ९ ॥

सद्वृत्तयः सदसदर्थविवेकिनो ये ते पश्य कीदृशममुं समुदाहरन्ति  ।
चौरासतीप्रभृतयो ब्रुवते यदस्य तद्गृह्यते यदि कृतं तदहस्करेण  ॥ १० ॥

पातः पूष्णो भवति महते नोपतापाय यस्मात्काले प्राप्ते क इह न ययुर्यान्ति यास्यन्ति वास्तम्  ।
एतावत्तु व्यथयतितरां लोकबाह्यैस्तमोभिस्तस्मिन्नेव प्रकृतिमहति व्योम्नि लब्धोऽवकाशः  ॥ ११ ॥

पङ्क्तौ विशन्तु गणिताः प्रतिलोमवृत्त्या पूर्वे भवेयुरियताप्यथवा त्रपेरन्  ।
सन्तोऽप्यसन्त इव चेत्प्रतिभान्ति भानोर्भासावृते नभसि शीतमयूखमुख्याः  ॥ १२ ॥

गते तस्मिन् भनौ त्रिभुवनसमुन्मेषविरह- व्यथां चन्द्रो नेष्यत्यनुचितमतो नास्त्यसदृशम्  ।
इदं चेतस्तापं जनयतितरामत्र यदमी प्रदीपाः संजातास्तिमिरहतिबद्धोधुरशिखाः  ॥ १३ ॥

सूर्यादन्यत्र यच्चन्द्रेऽप्यर्थासंस्पर्शि तत्कृतम्  ।
खद्योत इति कीतस्य नाम तुष्टेन केन चित् ॥ १४ ॥

कीटमणे दिनमधुना- तरणिकरान्तरितचारुसितकिरणम्  ।
घनसन्तमसमलीमस- दशदिशि निशि यद्विराजसि तदन्यत् ॥ १५ ॥

सत्त्वान्तःस्फुरिताय वा कृतगुणाध्यारोपतुच्छाय वा तस्मै कातरमोहनाय महसो लेशाय मा स्वस्ति भूत् ।
यच्छायाच्छुरणारुणेन खचता खद्योतना खद्योतनाम्नामुना कीटेनाहितया हि जङ्गममणिभ्रान्त्या विडम्ब्यामहे  ॥ १६ ॥

दन्तान्तकुन्तमुखसन्ततपातघात- सन्ताडितोन्नतगिरिर्गज एव वेत्ति  ।
पञ्चास्यपाणिपविपञ्जरपातपीडां न क्रोष्टुकः श्वशिशुहुङ्कृतिनष्टचेष्टः  ॥ १७ ॥

अत्युन्नतिव्यसनिनः शिरसोऽधुनैष स्वस्यैव चातकशिशुः प्रणयं विधत्ताम्  ।
अस्यैतदिच्छति यदि प्रततासु दिक्षु ताः स्वच्छशीतमधुराः क्व नु नाम नापः  ॥ १८ ॥

सोऽपूर्वः रसनाविपर्ययविधिस्तत्कर्णयोश्चापलं दृष्टिः सा मदविस्मृतस्वपरदिक्किं भूयसोक्तेन वा  ।
इत्थं निश्चितवानसि भ्रमर हे यद्वारणोऽद्याप्यसा* अन्तःशून्यकरो निषेयत इति भ्रातः क एष ग्रहः  ॥ १९ ॥

तद्वैदग्ध्यं समुचितपयस्तोयतत्त्वं विवेक्तुं संलापास्ते स च मृदुपदन्यासहृद्यो विलासः  ।
आस्तां तावद्बक यदि तथा वेत्थि किं चिच्छ्लथांसस्तूष्णीमेवासितुमपि सखे त्वं कथं मे न हंसः  ॥ २० ॥

पथि निपतितां शून्ये दृष्ट्वा निरावरणानां नवदधिघटीं गर्वोन्नद्धः समुद्धुरकन्धरः*  ।
निजसमुचितास्तास्ताश्चेष्टा विकारशताकुलो यदि न कुरुते काकः काणः कदा नु करिष्यति  ॥ २१ ॥

नृत्यन्तः शिखिनो मनोहरममी श्राव्यं पठन्तः शुका वीक्ष्यन्ते न त एव खल्विह रुषा वार्यन्त एवाथवा  ।
पान्थस्त्रीगृहमिष्टलाभकथनाल्लब्धान्वयेनामुना सम्प्रत्येतदनर्गलं बलिभुजा मायाविना भुज्यते  ॥ २२ ॥

करभ रसभात्क्रोष्टुं वाञ्च्छस्यहो श्रवणज्वरः शरणमथवानृज्वी दीर्घा तवैव शिरोधरा  ।
पृथुगलविलावृत्तिश्रान्तोच्चरिष्यति वाक्चिरा दियति, समये को जानीते भविष्यति कस्य किम्  ॥ २३ ॥

अन्तश्छिद्राणि भूयांसि कण्टका बहवो बहिः  ।
कथं कमलनालस्य मा भूवन् भङ्गुरा गुणाः  ॥ २४ ॥

किं दीर्घदीर्घेषु गुणेषु पद्म सितेष्ववच्छादनकारणं ते  ।
अस्त्येव तान् पश्यति चेदनार्या त्रस्तेव लक्ष्मीर्न पदं विधत्ते  ॥ २५ ॥

न पङ्कादुद्भूतिर्न जलसहवासव्यसनिता वपुर्दिग्धं कान्त्या स्थलनलिनरत्नद्युतिमुषा  ।
व्यधास्यद्दुर्वेधा हृदयलघिमानं यदि न ते त्वमेवैको लक्ष्म्याः परममभविष्यः पदमिह  ॥ २६ ॥

उच्चैरुच्चरतु चिरं चिरी वर्त्मनि तरुं समारुह्य  ।
दिग्व्यापिनि शब्दगुणे शङ्खः सम्भावनाभूमिः  ॥ २७ ॥

शङ्खोऽस्थिशेषः स्फुटितो मृतो वा प्रोच्छ्वास्यतेऽन्यश्वसितेन सत्यम्  ।
किं तूच्चरत्येव हि सोऽस्य शब्दः श्राव्यो न यो यो न सदर्थशंसी  ॥ २८ ॥

यथापल्लवपुष्पास्ते यथापुष्पफलर्द्धयः  ।
यथाफलर्द्धिस्वारोहा हा मातः क्वागमन् द्रुमाः  ॥ २९ ॥

साध्वेव तविधावस्य वेधा क्लिष्टो न यद्वृथा  ।
स्वरूपाननुरूपेण चन्दनस्य फलेन किम्  ॥ ३० ॥

ग्रथितः एष मिथः कृतशृङ्खलैर्विषधरैरधिरुह्य महाजडः  ।
मलयजः सुमनोभिरनाश्रितो यदत एव फलेन वियुज्यते  ॥ ३१ ॥

चन्दने विषधरान् सहामहे वस्तु सुन्दरमगुप्तिमत्कृतः  ।
रक्षितुं वद किमात्मगौरवं सञ्चिताः खदिर कण्टकास्त्वया  ॥ ३२ ॥

यत्किञ्चनानुचितमप्युचितानुवृत्ति किं चन्दनस्य न कृतं कुसुमं फलं वा  ।
लज्जामहे वयमुपक्रम एव यान्तस्तस्यान्तिकं परिगृहीतबृहत्कुठाराः  ॥ ३३ ॥

लब्धं चिरादमृतवत्किममृत्यवे स्याद्दीर्घं रसायनवदायुरपि प्रदद्यात् ।
एतत्फलं यदयमध्वगशापदग्धः स्तब्धः खलः फलति वर्षशतेन तालः  ॥ ३४ ॥

छिन्नस्तृप्तसुहृत्स चन्दनतरुर्यूयं पलाय्यागता भोगाभ्याससुखासिकाः प्रतिदिनं ता विस्मृतास्तत्र वः  ।
दंष्ट्राकोटिविषोल्कया प्रतिकृतं तस्य प्रहर्तुर्न चेत्किं तेनैव सह स्वयं न लवशो याताः स्थ भो भोगिनः  ॥ ३५ ॥

संतोषः किमशक्तता किमथवा तस्मिन्नसम्भावना लोभो वायमुतानवस्थितिरियं प्रद्वेष एवाथवा  ।
आस्तां खल्वनुरूपया सफलया पुष्पश्रिया दुर्विधे सम्बन्धोऽननुरूपयापि न कृतः किं चन्दनस्य त्वया  ॥ ३६ ॥

किं जातोऽसि चतुष्पथे घनतरछायोऽसि किं छायया संयुक्तफलितोऽसि किं फलभरैः पूर्णोऽसि किं सन्नतः  ।
हे सद्वृक्ष सहस्व सम्प्रति सखे शाखाशिखाकर्षण- क्षोभामोटनभञ्जनानि जनतः स्वरैरेव दुश्चेष्टितैः  ॥ ३७ ॥

सन्मूलः प्रथितोन्नतिर्घनलसच्छायः स्थितः सत्पथे सेव्यः सद्भिरितीदमाकलयता तालोऽध्वगेनाश्रितः  ।
पुंसः शक्तिरियत्यसौ तु फलेदद्याथवा श्वोऽथवा काले क्वाप्यथवा कदाचिदथवा न त्वेव वेधाः प्रभुः  ॥ ३८ ॥

त्वन्मूले पुरुषायुषं गतमिदं देहेन संशुष्यता क्षोदीयंसमपि क्षणं परमतह्शक्तिः कुतः प्राणितुम्  ।
तत्स्वस्त्यस्तु विवृद्द्धिमेहि महतीमद्यापि का नस्त्वरा कल्याणिन्! फलितासि तालविटपिन्! पुत्रेषु पौत्रेषु वा  ॥ ३९ ॥

पश्यामः किमयं प्रपत्स्यत इति स्वल्पाभ्रसिद्धक्रियैर्दर्पाद्दूरमुपेक्षितेन बलवत्कर्मेरितैर्मन्त्रिभिः  ।
लब्धात्मप्रसरेण रक्षितुमथाशक्येन मुक्त्वाशानिं स्फीतस्तादृगहो घनेन रिपुणा दग्धो गिरिग्रामकः  ॥ ४० ॥

साधूत्पातघनौग साधु सुधिया ध्येयं धरायामिदं कोऽन्यः कर्तुमलं तवैव घटते कर्मेदृशं दुष्करम्  ।
सर्वस्यौपयिकानि यानि कतिचित्क्शेत्राणि तत्राशनिः सर्वानौपायिकेषु दग्धसिकतारण्येष्वपां वृष्टयः  ॥ ४१ ॥

लब्धायां तृषि गोमृगस्य विहगस्यान्यसय्वा कस्य चिद्वृष्ट्या स्याद्भवदीययोपकृतिरित्यास्तां दवीयस्यदः  ।
अस्यात्यन्तमभाजनस्य जलदारण्योषरस्यापि किं जाता पश्य पुनः पुनरेव परुषा सैवास्य दग्धा छविः  ॥ ४२ ॥

संत्यज्य पानाचमनोचितानि तोयान्तराण्यस्य सिसेविषोस्त्वाम्  ।
निर्जैन, जिह्रेषि जलैर्जनस्य जघन्यकार्यौपयिकैः पयोधे  ॥ ४३ ॥

आस्त्रीशिशु प्रथित एष पिपासितेभ्यः संरक्ष्यतेऽम्बुधिरपेयतयैव दूरात् ।
दंष्ट्राकरालमकरालिकरालिताभिः किं भाययत्यपरमूर्मिपरम्पराभिः  ॥ ४४ ॥

स्वमाहात्म्यश्लाघागुरुगहनगर्जाभिरभितः क्रुशित्वा क्लिश्नासि श्रुतिकुहरमब्धे किमिति नः  ।
इहैकश्चूडालो ह्यजनि कलशाद्यस्य सकलैः पिपासोरम्भोभिश्चुलुकमपि नो भर्तुमशकः  ॥ ४५ ॥

सर्वासां त्रिजगत्यपामियमसावाधारता तावकी प्रोल्लासोऽयमथाम्बुधेऽम्बुनिलये सेयं महासत्त्वता  ।
सेवित्वा बहुभङ्गभीषणतनुं त्वामेव वेलाचल- ग्रावस्रोतसि पानतापकलहो यत्क्वापि निर्वाप्यते  ॥ ४६ ॥

नोद्वेगं यदि यासि यद्यवहितः कर्णं ददासि क्षणं त्वां पृच्छामि यदम्बुधे किमपि तन्निश्चित्य देह्युत्तरम्  ।
नैराश्यातिशयातिमात्रनिभृतैर्निःश्वस्य यद्दृश्यसे तृष्यद्भिः पथिकैः कियत्तदधिकं स्यादौर्वदाहादतः  ॥ ४७ ॥

भिद्यतेऽनुप्रविश्यान्तर्यो यथारुच्युपाधिना  ।
विशुद्धिः कीदृशी तस्य जडस्य स्फटिकाश्मनः  ॥ ४८ ॥

चिन्तामणे भुवि न केन चिदीश्वरेण मूर्ध्ना धृतोऽहमिति मा स्म सखे विषीदः  ।
नास्त्येव हि त्वदधिरोपणपुण्यबीज- सौभाग्ययोग्यमिह कस्य चिदुत्तमाङ्गम्  ॥ ४९ ॥

संवित्तिरस्त्यथ गुणाः प्रतिभान्ति लोके तद्धि प्रशस्तमिह कस्य किमुच्यतां वा  ।
नन्वेवमेव सुमणे लुट यावदायुस्त्वं मे जगत्प्रसहनेऽत्र कथाशरीरम्  ॥ ५० ॥

चिन्तामणेस्तृणमणेश्च कृतं विधात्रा केनोभयोरपि मणित्वमदः समानम्  ।
नैकोऽर्थितानि ददन्नर्थिजनाय खिन्नो गृह्णञ्जरत्तृणलवं तु न लज्जतेऽन्यः  ॥ ५१ ॥

दूरे कस्य चिदेष कोऽप्यकृतधीर्नैवास्य वेत्त्यन्तरं मानी कोऽपि न याचते मृगयते कोऽप्यल्पमल्पाशयः  ।
इत्थं प्रार्थितदानदुर्व्यसनिनो नौदार्यरेखोज्ज्वला जातानैपुणदुस्तरेषु निकषस्थानेषु चिन्तामणेः  ॥ ५२ ॥

परार्थे यः पीडामनुभवति भङ्गेऽपि मधुरो यदीयः सर्वेषामिह खलु विकारोऽप्यभिमतः  ।
न सम्प्राप्तो वृद्धिं स यदि भृशमक्षेत्रपतितः किमिक्षोर्दोषोऽयं न पुनरगुणाया मरुभुवः  ॥ ५३ ॥

आम्राः किं फलभारनम्रशिरसो रम्या किमूष्मच्छिदः सच्छायाः कदलीद्रुमाः सुरभयः किं पुष्पिताश्चम्पकाः  ।
एतास्ता निरवग्रहोग्रकरभोल्लीढार्धरूढाः पुनः शम्यो भ्राम्यसि मूढ निर्मरुति किं मिथ्यैव मर्तुं मरौ  ॥ ५४ ॥

आजन्मनः कुशलमण्वपि रे कुजन्मन् पांसो त्वया यदि कृतं वद तत्त्वमेव  ।
उत्थापितोऽस्यनलसारथिना यदर्थं दुष्टेन तत्कुरु कलङ्कय विश्वमेतत् ॥ ५५ ॥

निस्साराः सुतरां लघुप्रकृतयो योग्या न कार्ये क्व चिच्छुष्यन्तोऽद्य जरत्तृणाद्यवयवाः प्राप्ताः स्वतन्त्रेण ये  ।
अन्तःसार[अराङ्मुखेन धिगहो ते मारुतेनामुना पश्यात्यन्तचलेन सद्म महतामाकाशमारोपिता  ॥ ५६ ॥

ये जात्या लघवः सदैव गणनां याता न ये कुत्र चित्पद्भ्यामेव विमर्दिताः प्रतिदिनं भूमौ निलीनाश्चिरम्  ।
उत्क्षिप्ताश्चपलाशयेन मरुता पश्यान्तरिक्षेऽधुना तुङ्गानामुपरिस्थितिं क्षितिभृत्तां कुर्वन्त्यमी पांसवः  ॥ ५७ ॥

रे दन्दशूक यदयोग्यमपीश्वरस्त्वां वात्सल्यतौ नयति नूपुरधाम सत्यम्  ।
आवर्जितालिकुलझंकृतिर्मूर्च्छितानि किं शिञ्जितानि भवतः क्षयमेव कर्तुम्  ॥ ५८ ॥

मौलौ सन्मणयो गृहं गिरिगुहा त्यागित्वमात्मत्वचो निर्यत्नोपनतश्चैव वृत्तिरनिलैरेकत्र चर्येदृशी  ।
अन्यत्रानृजु वर्त्म वाग्द्विरसना दृष्टौ विषं दृश्यते या धिक्तामनु दीपको ज्वलति भो भोगिन् सखे किं न्विदम्  ॥ ५९ ॥

कल्लोलवेल्लितदृषत्परुषप्रहारै रत्नान्यमूनि मकरालय मावमंस्थाः  ।
किं कौस्तुभेन विहितो भवतो न नाम याच्ञाप्रसारितकरः पुरुषोत्तमोऽपि  ॥ ६० ॥

भूयांस्यस्य मुखानि नाम विदितैवास्ते महाप्राणता कद्रवाः सत्प्रसवोऽयमत्र कुपिते चिन्त्यं यथेदं जगत् ।
त्रैलोक्याद्भुतमीदृशं तु चरितं शेषस्य येनापि सा प्रोन्मृज्येव निवर्तिता विषधरज्ञातेयदुर्वृत्तिता  ॥ ६१ ॥

वर्षे समस्त एकैकः श्लाघ्यः कोऽप्येष वासरः  ।
जनैर्महत्तया नीतो यो न पूर्वैर्न चापरः  ॥ ६२ ॥

आबद्धकृत्रिमसटाजटिलांसभित्तिरारोपितो मृगपतेः पदवीं यदि श्वा  ।
मत्तेभकुम्भतटपाटनलम्पटस्य नादं करिष्यति कथं हरिणाधिपस्य  ॥ ६३ ॥

किमिदमुचितं शुद्धेः श्लिष्टं स्वपक्षसमुन्नतेः फलपरिणतेर्युक्तं प्राप्तं गुणप्रणयस्य वा  ।
क्षणमुपगतः कर्णोपान्तं परस्य पुरः स्थितान् विशिख निपतन् क्रूरं दूरान्नृशंस निहंसि यत् ॥ ६४ ॥

अमी ये दृश्यन्ते ननु सुभगरूपाः सफलता भवत्येषां यस्य क्षणमुपगतानां विषयताम्  ।
निरालोके लोके कथमिदमहो चक्षुरधुना समं जातं सर्वैर्न सममथवान्यैरवयवैः  ॥ ६५ ॥

आहूतेषु विहङ्गमेषु मशको नायान् पुरो वार्यते मधेवारिधि वा वसंस्तृणमणिर्धत्ते मणीनां रुचम्  ।
खद्योतोऽपि न कम्पते प्रचलितुं मध्येऽपि तेजस्विनां धिक्सामान्यमचेतनं प्रभुमिवानामृष्टतत्त्वान्तरम्  ॥ ६६ ॥

हेमकार सुधिये नमोऽस्तु ते दुस्तरेषु बहुशः परीक्षितुम्  ।
काञ्चनाभरणमश्मना समं यत्त्वयैवमधिरोप्यते तुलाम्  ॥ ६७ ॥

वृत्त एव स घटोऽन्धकूप यस्त्वत्प्रसादमपि नेतुमक्षमह् ।
मुद्रितं त्वधमचेष्टितं त्वया तन्मुखाम्बुकणिकाः प्रतीच्छता  ॥ ६८ ॥

तृणमणेर्मनुजस्य च तत्त्वतः किमुभयोर्विपुलाशयतोच्यते  ।
तनुतृणाग्रलवावयवैर्ययोरवसिते ग्रहणप्रतिपादने  ॥ ६९ ॥

शतपदी सति पादशते क्षमा यदि न गोष्पदमप्यतिवर्तितुम्  ।
किमियता द्विपदस्य हनुमतो जलनिधिक्रमणे विवदामहे  ॥ ७० ॥

न गुरुवंशपरिग्रहशौण्डता न च महागुणसंग्रहणादरः  ।
फलविधानकथापि न मार्गणे किमिह लुब्धकबालगृहेऽधुना  ॥ ७१ ॥

तनुतृणाग्रधृतेन हृतश्चिरं क इव तेन न मौक्तिकशङ्कया  ।
स जलबिन्दुरहो विपरीतदृग्जगदिदं वयमत्र सचेतनाः  ॥ ७२ ॥

बुध्यामहे न बहुधापि विकल्पयन्तः कैर्नामभिर्व्यपदिशेम महामतींस्तान् ।तेस्तिम्{।चित्सुभाषितावली ९८२}*  ।
येषामशेषभुवनाभरणस्य हेम्नस्तत्त्वं विवेक्तुमुपलाः परमं प्रमाणम्  ॥ ७३ ॥

संरक्षितुं कृषिमकारि कृषीवलेन पश्यात्मनः प्रतिकृतिस्तृणपूरुषोऽयम्  ।
स्तब्धस्य निष्क्रियतयास्तभियोऽस्य नूनमश्नन्ति गोमृगगणाः पुर एव सस्यम्  ॥ ७४ ॥

कस्यानिमेषनयने विदिते दिवौको- लोकादृते जगति ते अपि वै गृहीत्वा  ।
पिण्डप्रसारितमुखेन तिमे किमेतद्दृष्टं न बालिश विशद्बडिशं त्वयान्तः  ॥ ७५ ॥

पुंस्त्वादपि प्रविचलेद्यदि यद्यधोऽपि यायाद्यदि प्रणयने न महानपि स्यात् ।
अभ्युद्धरेत्तदपि विश्वमितीदृशीयं केनापि दिक्प्रकटिता पुरुषोत्तमेन  ॥ ७६ ॥

स्वाल्पाशयः स्वकुलशिल्पविकल्पमेव यः कल्पयन् स्खलति काचवणिक्पिशाचः  ।
ग्रस्तः स कौस्तुभमणीन्द्रसपत्नरत्न- निर्यत्नगुम्फनकवैकटिकेर्ष्ययान्तः  ॥ ७७ ॥

तत्प्रत्यर्थितया वृतो न तु कृतः सम्यक्स्वतन्त्रो भयात्स्वस्थस्तान्न निपातयेदिति यथाकामं न सम्पोषितः*  ।
संशुष्यन् पृषदंश एष कुरुतां मूकः स्थितोऽप्यत्र किं गेहे किं बहुनाऽधुना गृहपतेश्चौर्राश्चरन्त्याखवः  ॥ ७८ ॥

एवं चेत्सरसस्वभावमहिमा जाड्यं किमेतादृशं यद्येषा च निसर्गतः सरसता किं ग्रन्थिमत्तेदृशी  ।
मूलं चेच्छुचिपङ्कजश्रुतिरियं कस्माद्गुणा यद्यमी किं छिद्राणिमृणाल भवतस्तत्त्वं न मन्यामहे  ॥ ७९ ॥

ये दिग्ध्वेव कृता विषेण कुसृतिर्येषां कियद्भण्यते लोकं हन्तुमनागसं द्विरसना रन्ध्रेषु ये जाग्रति  ।
व्यालास्तेऽपि दधत्यमी सदसतोर्मूढा मणीन्मूर्धभिर्नौचित्याद्गुणशलिनां क्व चिदपि भ्रंशोऽस्त्यलं चिन्तया  ॥ ८० ॥

अहो स्त्रीणां क्रौर्यं हतरजनि धिक्त्वामतिशठे वृथाप्रक्रान्तेयं तिमिरकबरीविश्लथधृतिः  ।
अवक्तव्ये पाते जननयननाथस्य शशिनः कृतं स्नेहस्यान्तोचितमुदधिमुख्यैर्ननु जडैः  ॥ ८१ ॥

अहो गेहेनर्दी दिवसविजिगीषाज्वररुजा प्रदीपोऽयं स्थाने ग्लपयति मृषामूनवयवान्  ।
उदात्तस्वच्छन्दाक्रमणहृतविश्वस्य तमसः परिस्पन्दं द्रष्टुं मुखमपि च किं सोढममुना  ॥ ८२ ॥

नामाप्यन्यतरोर्निमीलितमभूत्तत्तावदुन्मीलितं प्रस्थाने स्खलतः स्ववर्त्मनि विधेरप्युद्गृहीतः करः  ।
लोकश्चायमनिष्टदर्शनकृताद्दृग्वैशसान्मोचितो युक्तं काष्ठिक लूनवान् यदसि तामाम्रालिमाकालिकीम्  ॥ ८३ ॥

वाताहारतया जगद्विषधरैराश्वास्य निःशेषितं ते ग्रस्ताः पुनरभ्रतोयकणिकातीव्रव्रतैर्बर्हिभिः  ।
तेऽपि क्रूरचमूरुचर्मवसनैर्नीताः क्षयं लुब्धकैर्दम्भस्य स्फुरितं विदन्नपि जनो जाल्मो गुणनीहते  ॥ ८४ ॥

ऊढा येन महाधुरः सुविषमे मार्गे सदैकाकिना सोढो येन कदा चिदेव न निजे गोष्ठेऽन्यशौण्डध्वनिः  ।
आसीद्यस्तु गवां गणस्य तिलकस्तस्यैव सम्प्रत्यहो धिक्कष्टं धवलस्य जातजरसो गोः पण्यमुद्घोष्यते  ॥ ८५ ॥

अस्थानोद्योगदुःखं जहिहि न हि नभः पङ्गुसंचारयोग्यं स्वायासायैव साधो तव शलभ जवाभ्यासदुर्वासनेयम्  ।
ते देवस्याप्यचिन्त्याश्चटुलितभुवनाभोगहेलावहेला- मूलोत्खातानुमार्गागतगिरिगुरवस्तार्क्ष्यपक्षाग्रवाताः  ॥ ८६ ॥

चन्द्रेणैव तरङ्गभङ्गिमुखरं संवर्ध्यमानाम्भसो दद्युर्जीवितमेव किं गिरिसरित्स्रोतांसि यद्यम्बुधेः  ।
तेष्वेव प्रतिसंविधानविकलं पश्यत्सु साक्षिष्विव द्राग्दर्पोद्धुरमागतेष्वपि न स क्षीयेत यद्यन्यथा  ॥ ८७ ॥

किलैकचुलुकेन यो मुनिरपारमब्धिं पपौ सहस्रमपि घस्मरोऽविकृतमेष तेषां पिबेत् ।
न सम्भवति किं त्विदं बत विकासिधाम्ना विना सदप्यसदिव स्थितं स्फुरितमन्त ओजस्विनाम्  ॥ ८८ ॥

ग्रावाणोऽत्र विभूषणं त्रिजगतो मर्यादया स्थीयते नन्वत्रैव विधुः स्थितो हि विबुधाः सम्भूय पूर्णाशिषः  ।
शेते चोद्गतनाभिपद्मविलसद्ब्रह्मेह देवः स्वयं दैवादेति जडः स्वकुक्षिभ्र्तये सोऽप्यम्बुधिर्निम्नताम्  ॥ ८९ ॥

अनीर्ष्या श्रोतारो मम वचसि चेद्वच्मि तदहं स्वपक्षाद्भेतव्यं न तु बहु विपक्षात्प्रभवतः  ।
तमस्याक्रान्ताशे कियदपि हि तेजोऽवयविनः स्वशक्त्या भान्त्येते दिवसकृति सत्येव न पुनः  ॥ ९० ॥

एतत्तस्य मुखात्कियत्कमलिनीपत्रे कणं वारिणो यन्मुक्तामणिरित्यमंस्त स जडः शृण्वन् यदस्मादपि  ।
अङ्गुल्यग्रलघुक्रियाप्रविलयिन्यादीयमाने शनैः कुत्रोड्डीयगतो ममेत्यनुदिनं निद्राति नान्तःशुचा  ॥ ९१ ॥

आस्तेऽत्रैव सरस्यहो बत कियान् संतोषपक्षग्रहो हंसस्यास्य मनाङ्न धावति मनः श्रीधाम्नि पद्मे क्व चित् ।
सुप्तोऽद्यापि न बुध्यते तदितरांस्तावत्प्रतीक्षामहे वेलामित्युदरंप्रिया मधुलिहः सोढुं क्षणं न क्षमाः  ॥ ९२ ॥

भेकेन क्वणता सरोषपरुषं यत्कृष्णसर्पानने दातुं गण्डचपेतमुज्झितभिया हस्तः समुल्लासितः  ।
यच्चाधोमुखमक्षिणी पिदधता नागेन तत्र स्थितं तत्सर्वं विषमन्त्रिणो भगवतः कस्यापि लीलायितम्  ॥ ९३ ॥

मृत्योरास्यमिवाततं धनुरिदं चाशीविषाभाः शराः शिक्षा सापि जितार्जुनप्रभ्र्तिका सर्वत्र निम्ना गतिः  ।
अन्तः क्रौर्यमहो शठस्य मधुरं हा हारि गेयं मुखे व्याधस्यास्य यथा भविष्यति तथा मन्ये वनं न्रिमृगम्  ॥ ९४ ॥

कोऽयं भ्रान्तिप्रकारस्तव पवन पदं लोकपादाहतीनां तेजस्विव्रातसेव्ये नभसि नयसि यत्पांसुपूरं प्रतिष्ठाम्  ।
यस्मिन्नुत्थाप्यमाने जननयनपथोपद्रवस्तावदास्तां केनोपायेन साध्यो वपुषि कलुषतादोष एष त्वयैव  ॥ ९५ ॥

एते ते विजिगीषवो नृपगृहद्वारार्पितावेक्षणाः क्षिप्यन्ते वसुयाचनाहितधियः कोपोद्धतैर्वेत्रिभिः  ।
अर्थेभ्यो विषयोपभोगविरसैर्नाकारि यैरादरस्ते तिष्ठन्ति मनस्विनः सुरसरित्तीरे मनोहारिणि  ॥ ९६ ॥

वाता वान्तु कदम्बरेणुशबला नृत्यन्तु सर्पद्विषः सोत्साहा नवतोयभारगुरवो मुञ्चन्तु नादं घनाः  ।
मग्नां कान्तवियोगदुःखदहने मां वीक्ष्य दीनाननां विद्युत्किं स्फुरसि त्वमप्यकरुणे स्त्रीत्वेऽपि तुल्ये सति  ॥ ९७ ॥

प्राणा येन समर्पितास्तव बलाद्येनैवमुत्थापितः स्कन्धे येन चिरं धृतोऽसि विदधे यस्ते सपर्यामपि  ।
तस्यान्तह्स्मितमात्रकेण जनयञ्जीवापहारं क्षणाद्भ्रातः प्रत्युपकारिणां धुरि परं वेताललीलायसे  ॥ ९८ ॥

रज्ज्वा दिशः प्रवितताः सलिलं विषेण खाता मही हुतभुजा ज्वलिता वनान्ताः  ।
व्याधा पदान्यनुसरन्ति गृहीतचापाः कं देशमाश्रयतु यूथपतिर्मृगाणाम्  ॥ ९९ ॥

अयं वारामेको निलय इति रत्नाकर इति श्रितोऽस्माभिस्तृष्णातरलितमनोभिर्जलनिधिः  ।
क एवं जानीते निजकरपुटीकोटरगतं क्षणादेनं ताम्यत्तिमिनिकरमापास्यति मुनिः  ॥ १०० ॥

विशालं शाल्मल्या नयनसुभगं वीक्ष्य कुसुमं शुकस्यासीद्बुद्धिः फलमपि भवेदस्य सदृशम्  ।
चिरासीनं तस्मिंश्च फलमपि दैवात्परिणतं विपाके तूलोऽन्तः सपदि मरुता सोऽप्यपहृतः  ॥ १०१ ॥

सर्वप्रजाहितकृते पुरुषोत्तमस्य वासे समस्तविबुधप्रथितेष्टसिद्धौ  ।
चन्द्रांशुवृन्दविततद्युतिमत्यमुष्मिन्- हे कालकूट तव जन्म कथं पयोधौ  ॥ १०२ ॥

फलितघनविटपविघटितपटुदिनकरमहसि लसतिकल्पतरौ  ।
छायार्थी कः पशुरपि भवति जरद्वीरुधां प्रणयी  ॥ १०३ ॥

