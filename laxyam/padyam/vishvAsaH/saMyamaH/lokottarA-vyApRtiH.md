---
title: लोकोत्तरा व्यापृतिः
unicode_script: devanagari
---
    
कालः \- २०१५  
छन्दः \- विविधानि  

## लोकोन्मादः
वसु-चोष--मलोत्सर्ग-  
ध्वस्त-वस्त्रा वसुन्धरा।  
भ्रष्टं ब्राह्मं, क्षतं क्षात्रम्,  
उन्माद-मदिराप्लवः …॥

लोक आलोक-हीनो ऽसौ  
जरां मृत्यं च विस्मृतिम्।  
**धावतीव**, यथा नौका  
मज्जन्ती काल-सागरे॥

प्रज्ञौन्नत्य-क्षणास् तस्मात्  
**सङ्ग्राह्या** लुब्धकैर् बुधैः।  
आजीवाधिष्ण्यपर्यन्तं  
ज्ञानं **नश्येद्धि** सत्वरम्॥

बन्धु-मित्राणि राष्ट्रं च  
विश्वं चैवाप्य् अधोमुखम्।  
इति दुःखं च क्रोधं च  
**मूर्खम् एव दहेच्** चिरम्॥  
वातुलालय-मध्य-स्थः  
स्वास्थ्योल्लास-रसोन्मुखः।  
अनिराशी न चात्य्-आशी  
वैद्यवद् **वर्ततां** भुवि॥+++(5)+++

<details><summary>English</summary>

One must live in the world seeking delight and health, as if one were a doctor in a mental hospital - neither too hopeful, nor hopeless.
</details>


संसारः सुलभो हन्त,  
शुद्धा संवित् तथा न हि।  
बान्धवा अतिसामान्याः  
शरीरं दोषभाग् अपि॥  
एतावत्य् एव सामग्री,  
यतो मुक्तिर् न काचन।  
लिलया हि **प्रयोक्तव्या**  
ऽऽनन्दौन्नत्याय धीमता॥
पुरुषार्थेषु संसिद्धिं  
**लभेयैवं** द्यु-खेलकाः॥


## सद्भावाः
केचिद् भावाः पृषद इव मां तापतप्तं **स्पृशेयुः**  
कश्चिद् **सिञ्चेद्** रस इह मनश्, शुष्क-धान्यात् कठोरम्।  
**नृत्येद्** देवो नट-पति-निभो नेत्रयोर् अग्रतो मे  
नाहं यन्त्रं यदि, **भवतु** मे हृत्-सरस् तोषवीचि॥  
[![](http://i.imgur.com/Xx4shEo.jpg)](http://i.imgur.com/Xx4shEo.jpg)  

इक्षुर् वै रसवर्जितो भवति चेत् निष्ठीव्यते तत्क्षणम्  
कूपी तोयवतीह चुम्बितमुखा शुष्का नु निष्कास्यते।  
जीर्णं जीवनमेवमेव शमलं, रत्यादिभिः पूरितः  
भावार्द्रो भव येन यास्यसि सदा लोकोत्तरां व्यापृतिम्॥  
[![](http://i.imgur.com/RHDDzT3.png)](http://i.imgur.com/RHDDzT3.png)![](http://i.imgur.com/lgXetd8.jpg)५/५  

"मृत्युस् स्यात् कथम् अप्रियो? ऽमृत-जनैर् ज्ञेयः‌ कथं तत्त्वतः?"  
प्रश्नश् चेत् तव जायते स्मर जनं रस्येतरे कर्मणि।  
अर्थार्थं श्रम-संहताऽस्मित-मुखं सद्-भाव-शून्यं पशुं,  
यन्त्रत्वे न हि जीवनं, क्व नु पुनर् लोकोत्तरा व्यापृतिः॥  
![](http://i.imgur.com/FsmHEc6.jpg)५/५  

पत्त्रं दूरगतं न तोषणपरं - कौतूहलोद्भावनात्,  
नेत्रे लग्नम् इवापि चेद् भवति तत् - पीडाकरं‌ भावितम्।  
मध्ये स्थापनम् एव सौख्य-जननं तृप्त्य्-आकरं धीमताम्  
ज्ञात्वा सर्वम् इदञ् च किं न कुरुते लोकोत्तरां व्यापृतिम्॥  
![](http://i.imgur.com/UTVtvJ6.jpg)

सम्पश्य तद् यन् नान्ये  
द्रष्टुं चक्षुर्भिर् ऊर्जितास् सन्ति।  
भावा जीवैर् युक्ताः  
कवयन्ति हसन्ति कूर्दन्ति॥  
[![](http://i.imgur.com/QssQxNZ.jpg)](http://i.imgur.com/QssQxNZ.jpg)(http://www.imdb.com/title/tt0457430/ इत्यनेन प्रेरितम्।)  

## भाववैविध्यम्
इन्द्रस्याक्रमणं कुमार-कदनं चन्द्रस्य सौम्यां प्रभां  
सौरं तिग्ममयूखवत्त्वम् अनले प्राप्तस्य दीप्तिं यथा।  
नाना-देव-भवान् स्व-भाव-घटकान् मन्त्रैस् स्मरन्, दर्शयन्  
स्वस्मिन्, देव-समस् स **यास्यति** चिरं लोकोत्तरां व्यापृतिम्॥  
[![](http://i.imgur.com/wl92VNH.jpg)](http://i.imgur.com/wl92VNH.jpg)![](http://i.imgur.com/tsQD3L4.jpg)  

कदाचिन् नटेशः, क्वचित् स्थाणुरद्धा  
क्वचिद् भैरवश् चेत्, प्रशान्तः कदाचित्।  
भवानीपते रूप-वैविध्यम् एवं  
प्रदर्श्य प्रदर्श्य त्वम् **ईयास् सुरत्वम्**॥  
[![](http://i.imgur.com/PG646gG.png)](http://i.imgur.com/PG646gG.png)  

चण्ड-कोप-परिधूत-केसरे  
दुष्टदण्डनमनस्विनि स्थिते।  
भिन्न-वस्तुनि मृदु स्मिते क्षणं  
पूर्णता जनमनो **हरेन्** ननु॥    
[![](http://i.imgur.com/LvvmFqp.jpg)](http://i.imgur.com/LvvmFqp.jpg)  

## वार्ताः
किं ते तत्र विपत्रवीक्षणचण? ज्ञातिप्रवादप्रपा  
भावैस् त्वां किमु पूरयेद् उत बत स्वास्थ्यं विनाश्य व्रजेत्।  
भावैस् त्वं भव नीयमान इतरैर् गौणैर् न लक्ष्यैः‌ पुनस्  
सौहार्दं परिरक्ष येन लभसे लोकोत्तरां व्यापृतिम्॥    
[![](http://i.imgur.com/v4beRBr.jpg)](http://i.imgur.com/v4beRBr.jpg)  
  
वार्ता यान्ति ततस्ततोऽप्यपरतःफेना यथा वीचिगास्  
सद्भावाश् च विचारमन्थनभवा मुक्तास् त्व् अहो दुर्लभाः।  
बद्धो नो भव नूत्नयन्त्रघटिते जाले ऽथ मीनो यथा  
गम्भीरश् चर, निम्नगस्य तव सा लोकोत्तरा व्यापृतिः॥  
[![](http://i.imgur.com/IIEadxg.jpg)](http://i.imgur.com/IIEadxg.jpg)  

शुष्का पण्डितता तु धिङ् न कुरुते तृप्तिं भृशं सेविता,  
शून्यं‌ तेन मनश्च मन्द-नयने, श्रान्तश् च कण्ठस् ततः।  
भक्ष्यं नात्सि हि नीरसं, किमु पुनर् ज्ञानेन रस्यन् न चेत्?  
वार्ताम् आर्द्र-मना हि **भुङ्क्ष्व** ननु सा लोकोत्तरा व्यापृतिः॥    
[![http://i.imgur.com/kWvxHGR.jpg](http://i.imgur.com/kWvxHGR.jpg)](http://i.imgur.com/kWvxHGR.jpg)  

शतायुततमं पृष्ठं  
पुस्तके बहुनीरसे।  
पठतस् तव को लाभः  
क्षुद्रजाले पतेः कुतः॥  
[![](http://i.imgur.com/v4beRBr.jpg)](http://i.imgur.com/v4beRBr.jpg)  

कार्यवृष्टिहतचेतसस् तव  
स्यान् न चेन् मनसि भावपूर्णता।  
सोम-वल्लि-परि-संग्रहात् परं  
तत्-सवेऽज्ञ इव कीर्त्यते भवान्॥  
[![](http://i.imgur.com/lgG83kU.jpg)](http://i.imgur.com/lgG83kU.jpg)(महानुभावेन[Sthaneshwar](https://www.facebook.com/sthaneshwar.timalsina)eNa प्रेरितम्।)  

## देवैर् योगः
धिग् दृश्यं **न** हि **लभ्यते** भगवतस् तीर्थे प्रसिद्धे क्षणाद्  
ऊर्ध्वं, नैव च पीठ-भूषित-यतिर् भाष्यो भटैस् संवृतः।  
इष्टा वा तव सार-शून्य-घनता, सत्त्वं, जनैर् वा स्तुतम्?  
पक्षे स्याद् बत दम्भिता ऽप्य्, अपरतो लोकोत्तरा व्यापृतिः॥  
[![](http://i.imgur.com/zOdt8Xf.jpg)](http://i.imgur.com/zOdt8Xf.jpg)  

सद्भावाद्रेस् तुङ्गशृङ्गाण्य् अजस्रं  
**यायं यायं** यत्नतस् साधकस् स्यात्।  
दिव्यास्त्रौघैश् शातयन् स्वास् समस्या  
देवत्वाप्त्या ऽमोघघस्रः सजीवः॥  
[![](http://i.imgur.com/ZU9RWz1.jpg)](http://i.imgur.com/ZU9RWz1.jpg)

## कौशलम्
एतन् मेऽस्ति सुशोभनम् बहुमतं धर्म्यं यशस्यं प्रियञ्  
चेत्य् एवं स्वभिमानिता यदि भवेत् काये ऽथ वृत्ताव् उत।  
तत्-तत्-कौशलपोषणे भवति यो यत्नोऽनपेक्षोऽपि सन्  
स्वप्रीत्यैकफलो ऽमलस् स हि न वा लोकोत्तरा व्यापृतिः॥  
[![](http://i.imgur.com/5v5jqvO.png)](http://i.imgur.com/5v5jqvO.png)  

क्लिष्टे मन्त्रजपे यथाऽपि कुरुते दोषान् बहून् वेगवान्  
मान्द्यं छिद्र-हरं भवेन् मधुरता-संवर्धकोल्लास-दम्।  
रंहो रंह इति ब्रुवाणम् अधिकं मौनं जगद् **दिश्यताम्**,  
लोकोऽयं खलु गुप्ततां **न** हि **नयेल्** लोकोत्तरां व्यापृतिम्॥  
([अस्मिन्](https://www.youtube.com/watch?v=6zhLBe319KE)चलच्चित्रे Hayao Miyazaki महाभागेन पात्रमुखेन प्रदर्शितैर् मसृणैर् मन्दगतिकैर् आस्वादनानुभवैः प्रेरितमिदम्। )    
[![](http://i.imgur.com/W4sNfcZ.jpg)](http://i.imgur.com/W4sNfcZ.jpg)

## परैर् व्यवहारः
"मूर्खो ऽसाव्" इति तर्जनेन न हि तद्-वृत्तिᳶ **परामृश्यते**  
दृष्टिः का तनुते ऽप्रियं मम दृशा तस्येति न ज्ञायते।  
संवृद्धिं हृदि **काङ्क्षसे** यदि जने दोषस्य वा मार्जनं  
मौर्ख्यम् **मा भण**, सूक्ष्म-दर्शनपटोर् लोकोत्तरा व्यापृतिः॥  
सन्दर्भो [ऽत्र](https://agnimaan.wordpress.com/2015/07/04/what-an-idiot-vs-he-does-that-because-in-his-view/) विवृतः।    
[![](http://i.imgur.com/DUEOmjQ.jpg)](http://i.imgur.com/DUEOmjQ.jpg)

काष्ठं **बोधयते**, स्रुवं, स्रुचम् अपि प्रीत्वा ऽहुतौ **वर्तते**,  
वत्सान् **मन्त्रयते**, ऽग्नि-कुण्डम् अपि तत् संस्कार-युक्तायते।  
वेद-ज्ञा इव **चोदयन्** स्ववचनैर् यन्त्रादि-देवान् भवान्  
भावार्द्रो भवताच् चिरं च लभतां लोकोत्तरां व्यापृतिम्॥  
[![](http://i.imgur.com/B6A8Auu.jpg)](http://i.imgur.com/B6A8Auu.jpg)  

गुप्तौ गुप्तौ नाशं **यास्यद्**  
दाने स्तेये वृद्धिं **याति**।  
यस्मान् **नास्ति श्रेयो** लोके  
चित्रं वित्तं हृद्वित्तं तत्॥  
[![](http://i.imgur.com/cHDHAWW.jpg)](http://i.imgur.com/cHDHAWW.jpg)  
    
## ऐश्वरी दृष्टिः

ईश्वरेण **परिकल्पितं** जगत्  
क्रीडनाय हि मया ऽङ्गनं बृहत्।  
पुत्र-शत्रु-गुरु-भर्तृ-भृत्यकाः  
पुत्तला मधुर-नर्म-कर्मणे॥  
[![](http://i.imgur.com/z3Z32jR.jpg)](http://i.imgur.com/z3Z32jR.jpg)

तद् +धास्यं, रुदितं, प्रकोपनम् अपि, क्रीडाऽपि, तद् भाषितं,  
तत् पत्त्रं, जलजं, जलं, खमपि, सा योषिद्वरा, वाहनम्।  
कॢप्तं, वास्तविकं, स्वकं, परगतं, द्रव्यं, गुणः, कर्म वा  
संमर्ष्ट्रे ऽनिशम् एव विस्मित-हृदे मोदाय किं नो भवेत्॥  
[![](http://i2.2photo.ru/f/7/333339.jpg)](http://i2.2photo.ru/f/7/333339.jpg)  

एतावद् एव संसारं  
दृष्ट्वा मूर्च्छाम् **उपैम्य्** अहम्।  
कथं देव समस्तं त्वं 
पश्यन् **नन्दसि** तं चिरम्?

उत्तमानां हि चेतांसि  
**गाहसे** वातिबन्धुरम्।  
तद्-व्यक्त्यै हि **सृजन्न्** अन्यद्  
दुष्टं क्षुद्रं प्रियेतरम्॥
