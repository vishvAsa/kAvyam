+++
title = "नृत्यद्-दम्पती"
+++

कश्चनोद्गारः -

शुद्ध-संविद्, विकल्पश् च  
क्रिया, विश्रान्तिर् एव च।  
क्रमशो यद्-गतिस् ताभ्यां  
**नृत्यज्-जाया-पती नुमः**॥

एता हि पद्धतीः पश्यन्,  
मध्ये मायां समाविशन्।  
आदाव् अन्ते तथाभेदं,  
**भुक्तिं मुक्तिं समश्नुते**॥

मध्ये-नृत्तं क्वचिद् रम्यं  
क्वचिद् घोरं क्वचित् कटु।  
माया-जालं समाकीर्य  
**स्तभ्नात्य् अस्मान्** तडिन्-नटी॥

क्षणम् अत्र क्षणं तत्र,  
ततो ऽन्यत्र पुनर् नटी।  
क्रिया-विकल्प-वर्णैः सा  
**नटं सञ्छादयत्य्** अपि॥

तत्र **स्थैर्यं भरत्य् एष**  
मेघ-श्यामो महा-नटः।  
प्रज्ञां प्रत्यानयन् दिष्ट्या,  
हर्षं तेन समर्द्धयन्॥

य एवं प्रेक्षते जन्तुर्  
दिव्यं नृत्यं विभु स्फुटम्।  
**स्वात्मानं** स पुनर् **वेत्ति**  
स्वतस् त्यागात् तिरोहितम्॥