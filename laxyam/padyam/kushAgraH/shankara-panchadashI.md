+++
title = "शङ्कर-पञ्चदशी"
unicode_script = "devanagari"
+++

श्रीशङ्करपञ्चदशी

गुरुस् त्वं शिवस् त्वं परश् चापरस् त्वं  
भवस् त्वं भव-च्छेदने तत्-परस्-त्वम्।  
जगद्-देशिकस् त्वं जगत्-पारगस् त्वं  
स्तुतिं केन भावेन तेऽहं करिष्ये?॥१ +++(4)+++  

जगत्-सत्य-वद् भासते यावद् एतत्  
त्वम् एवासि नाथो हि तावन् मदीयः।  
मयि स्वप्नवत् कल्पितं चेत् समस्तं  
त्वम् एवासि योऽहं किम् अन्यं स्तवानि?॥२  +++(5)+++  

अगम्योऽसि वाचेति विज्ञाय सर्वे  
तथापि स्तुवन्ति प्रियैः शब्द-पुष्पैः।  
अजन्मासि, जन्मोत्सवे ते तदा मे  
भवेन्-मौन-वाक्योपहारः प्रसादः॥३  

तव ज्योतिषा सर्वम् आलोक्यते यत्  
स्वयंज्योतिर् एवासि नालोकितस् त्वम्।  
अदृष्टं दृशोर् दर्शनस्यैकहेतुं  
महः शाङ्करं ते हृदिस्थं स्तवीमि॥४  

बहूनि प्रसिद्धानि नामानि लोके  
तवैकस्य सर्वाभिधाऽगोचरस्त्वम्।  
स्तवे केन वाग्-देवतानुग्रहेण  
तदैकं पदं ग्रन्थितुं पारयामि॥५  

महासागरस्यास्ति गर्भे प्रभूतो  
मणीनां चयो ऽदृष्ट-पूर्वो विलीनः।  
तटे क्रीडयित्वोदकैर् अस्मि धन्यः  
प्रवेष्टुं यते नो यतेऽहं विभीतः॥६  

किम् उच्चैः पदव्या कवीनां सभायां  
क्षमः स्तुत्यम् एकं न चेत् स्तोतुम् अस्मि।  
अधो मे गतिः स्याद् वृथा सर्वकालं  
मुखाद् वैखरी स्यन्दते निर्झरीव॥७  

मनः केकिवन् मे निदाघाकुलं यन्-  
नभः सस्पृहाभ्यां स्व-दृग्भ्याम् अभीक्षत्+++(??)+++।  
तवानन्द-वृष्टिं समासाद्य दिष्ट्या  
नरीनृत्यतां हा कथं स्तब्ध-वेगम्?॥८  

श्रुतीनां परं तत्त्वम् आख्यातुम् अत्रा-  
भवत् तेऽवतारोऽपरोक्षं युगेऽस्मिन्।  
नमो ब्रह्मणे मौन-दीक्षा-गुरो ते  
नमश् चित्-स्वरूपाय वेद-स्मिताय॥९  

स्व-वाक्-सम्पदा रिक्तम् एतन् निधानं  
त्रि-तापाग्नि-दग्धं विदग्धं मनो मे।  
नकारेति+++(??)+++ सत्ता पुनर् वाङ्मयी ते  
कवेर् दुर्वहः स्तोतु-कामस्य भारः॥१०  

स्वयं माययाऽरोपितं यत् प्रपञ्चं  
निजे शुद्ध-सत्त्वे निराकृत्य सर्वम्।  
तनोषि प्रबोध-क्षणे स्वात्मनेदं  
यशस् ते समुद्भ्रान्त-लोकोपकारिन्॥११  

अविज्ञाय नैजां रुजं तेऽविलम्बं  
भवन्ति स्वतो रुग्णवर्गा अरोगाः।  
निजात्मानुभूत्यौषधस्य प्रभावाद्  
भिषक्त्वं चिकित्सा-विधिस् ते ऽद्वितीयः॥१२  

दुरित-चर्वित--नियति-खर्वित--विभव-गर्वित--चञ्चलं  
प्रणय-पण्डित--विरति-दण्डित--विकल-खण्डित-सम्बलम्।  
महिष-केतन-मुषित--चेतन-गत-निकेतन-निष्कुलं  
समवलम्बय तव पद-द्वय-पतितम् ईश रुजाकुलम्॥१३  

विषयार्णव-जल-सम्प्लव-परिमज्जन-समये  
मदनोद्धत-पवनाहत-झष-सङ्कुल-निलये।  
भव मे भव विपद्-आतुर-जन-तारण-तरणिर्  
विधुशेखर शिव-शङ्कर हर मे हर दुरितम्॥१४  

वनिता-सुत-सुहृद्-आदिक-परिवर्जित-भुवने  
व्यसनाङ्गन-घन-निर्जन-भव-कानन-गमने।  
भव मे भव पथ-देशिक इह चापर-सृतिभिर्  
विधुशेखर शिव-शङ्कर हर मे हर दुरितम्॥१५  

<details><summary>English</summary>

> Your pen has made a cake walk through the metre bhujangaprayaata,  a layaanvita measure that often baffles the poet with its monotonous khanda-gati. Your composition has happily spared this and has emerged with variety and melody in its phrasing.  - R Ganesh
</details>

