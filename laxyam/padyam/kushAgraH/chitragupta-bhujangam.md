+++
title = "चित्रगुप्त-भुजङ्गम्"
unicode_script = "devanagari"
+++

Presenting a Sanskrit Stotra dedicated to Sri Chitragupta and simultaneously documenting a fragment of the history, legends, and traditions of the Kayastha community:

श्रीचित्रगुप्तभुजङ्गम्-

सदा येन जीवैः कृतं कर्म चित्रं,  
भवेद् गोपितं, धर्मराजस्य राज्ये।  
व्यवस्थापिता तत्-कृते लेख्य-शाला  
भजे तं विचित्रं प्रभुं चित्र-गुप्तम्॥१ +++(4)+++ 

स्थिता लेखनी दक्षिणे यस्य हस्ते  
मसी-पात्रम् एवास्ति वामे करे च।  
कटौ राजते मेखला-बद्ध-खड्गो  
भजे तं विचित्रं प्रभुं चित्र-गुप्तम्॥२  

पुरा ब्रह्म-चित्ते ऽभवद् यस्य सत्ता  
ततो धर्म-लोके ऽभवद् यस्य राज्यम्।  
पुनः काय-देशे ऽभवद् यस्य वासो  
भजे तं विचित्रं प्रभुं चित्र-गुप्तम्॥३  

नियुक्तो विधात्रा यमस्यालये यः  
सतां पापिनां पुण्य-पापाभिलेख्ये।  
नृणाम् इन्द्रियातीत-विज्ञान-चक्षुर्  
भजे तं विचित्रं प्रभुं चित्र-गुप्तम्॥४  

सदा देवयज्ञे द्विजानां हविर्-भुक्  
सदा श्राद्ध-कर्मण्य् उपास्यस् तिलार्घ्यैः।  
तथा लौकिके यः प्रकल्पे ऽर्चनीयो  
भजे तं विचित्रं प्रभुं चित्र-गुप्तम्॥५  

महा-बाहुम् अम्भो-ज-नेत्रं विशालं  
मनो-ज्ञं सुपीताम्बरं कृष्ण-वर्णम्॥  
शशाङ्काननं कम्बु-कण्ठं प्रशान्तं  
भजे तं विचित्रं प्रभुं चित्र-गुप्तम्॥६  

अकस्माद् यदा केतुना पीडिताः स्युर्  
जपेयुस् तदा मानवा यस्य मन्त्रम्।  
ग्रहस्य प्रशान्त्यै पुराणोपदिष्टं  
भजे तं विचित्रं प्रभुं चित्र-गुप्तम्॥७  

सुता यस्य कायस्थ-वंश्याः प्रसिद्धाः  
कला-काव्य-वाणिज्य-मन्त्रित्व-दक्षाः।  
कुशाग्रीय-बुद्ध्या ऽन्विताः कर्मनिष्ठा  
भजे तं विचित्रं प्रभुं चित्र-गुप्तम्॥८  

प्रजा येन सृष्टा धरण्यां विशिष्टा  
विधेर् आज्ञया लौकिकाचार-विज्ञाः।  
कुले यस्य सन्तो महान्तोऽपि जाता  
भजे तं विचित्रं प्रभुं चित्र-गुप्तम्॥९  

नृपो येन सौदास-नामा स्वभक्तः  
पुरा रक्षितः काल-दण्ड-प्रहारात्।  
मतं पूज्यते यस्य लोकान्तकेन  
भजे तं विचित्रं प्रभुं चित्र-गुप्तम्॥१०  

ततः कार्तिके शुक्लपक्षे द्वितीये  
समाराधिता यस्य मूर्तिर् वरेण्या।  
जलार्घ्यैः फलैर् गन्ध-पुष्पोपहारैर्  
भजे तं विचित्रं प्रभुं चित्र-गुप्तम्॥११  

पुनश् चैत्रमासे तिथौ पूर्णिमायां  
जयन्त्यां निजायां सुतैर् भक्त-वृन्दैः।  
परो लेखकेशश् च यो वन्दनीयो  
भजे तं विचित्रं प्रभुं चित्र-गुप्तम्॥१२  

+++(प्रेरणा - स्कन्दपुराणे रेणुकामाहात्म्ये चन्द्र-सेनीय-कायस्थोत्पत्तिः।)+++  
भृगु-स्वामिना क्षत्र-संहारकाले  
पुरा चन्द्र-सेनस्य भार्या सगर्भा।  
समाशिश्रिये यस्य धर्मं शरण्यं  
भजे तं विचित्रं प्रभुं चित्र-गुप्तम्॥१३  

+++(प्रेरणा - विष्णुधर्मोत्तरपुराणे चित्र-गुप्त-वर्णनम्।)+++  
उदीच्योचितां वेश-भूषां दधानं  
द्वितीयं रविं तेजसा भासमानम्।  
यमामात्यमुख्यं स्वमेधासमृद्धं  
भजे तं विचित्रं प्रभुं चित्र-गुप्तम्॥१४  

+++(प्रेरणा - “अयोध्या का इतिहास” इति स्व-नाम-ख्यात-पुस्तकम्)+++  
अयोध्यापुरी पालिता यस्य पूर्वं  
सुवास्तव्य-वंश्यैः सुतैर् धर्म-शीलैः।  
नृपैर् गुप्त-कालात् परं विक्रमेण  
भजे तं विचित्रं प्रभुं चित्र-गुप्तम्॥१५  

+++(प्रेरणा - “Reminiscences of Swami Vivekananda”)+++  
विवेकाम्बुधिर् नित्यम् आनन्द-रूपो  
यतीन्द्रो नरेन्द्रो नृणां सिंह-भूतः।  
कुले यस्य जज्ञे पुरोगः स यूनां  
भजे तं विचित्रं प्रभुं चित्र-गुप्तम्॥१६  

कुले यस्य राजेन्द्रनामा प्रसादो-  
ऽभवद् देश-रत्नाख्य-राष्ट्राधिपालः।  
सुधीः सौम्य-मूर्तिः सतां शील-धन्यो  
भजे तं विचित्रं प्रभुं चित्र-गुप्तम्॥१७  

पुनः शास्त्रिवर्यो हि मन्त्री प्रधानो-  
ऽभवत् कर्मठो यस्य वंशे स्वबालः।  
दृढः सङ्कटे राष्ट्-रनेता प्रवीरो  
भजे तं विचित्रं प्रभुं चित्र-गुप्तम्॥१८  

रणे रक्त-दानेन दासत्व-मुक्तिं  
सदा घोषयन् बाहुमुत्थाप्य धीरः।  
सुभाषोऽभवद् यस्य वंशे सुयोद्धा  
भजे तं विचित्रं प्रभुं चित्र-गुप्तम्॥१९  

स्वदेशैक्य-यज्ञे विशेषाधिकारा  
हुताः स्वेच्छया यस्य वंश्यैर् निमेषात्।  
न चक्रावरोधः+++(=“चक्का-जाम” बन्द/हड़ताल)+++ कृतो वा कदाचिद्  
भजे तं विचित्रं प्रभुं चित्र-गुप्तम्॥२०  

यदाऽऽरक्षणस्यास् तु चर्चा स्वदेशे  
तदा नेतृभिर् दृष्ट-मोहं विहाय।  
विरोधे स्थिता वंशजा यस्य सर्वे  
भजे तं विचित्रं प्रभुं चित्र-गुप्तम्॥२१  

सदा मेधया विद्यया जीवितेन  
न वाऽऽरक्षणाय प्रसार्य स्वहस्तौ।  
पदं यस्य पुत्रेण लब्धं कदाचिद्  
भजे तं विचित्रं प्रभुं चित्र-गुप्तम्॥२२  

करे यावद् अर्थप्रदा लेखनीयं  
मसी-बिन्दुर् आभूषणं चाऽङ्गुलीनाम्।  
न भिक्षाटने यस्य पुत्राः प्रवृत्ता  
भजे तं विचित्रं प्रभुं चित्र-गुप्तम्॥२३ +++(4)+++  

कुतश् चित्र-वंशस्य गाथा विशाला  
कुतः सीमिता मे पुनः शब्द-राशिः।  
तथाप्य् अञ्जलिं मस्तके सन्निधाय  
भजे तं विचित्रं प्रभुं चित्र-गुप्तम्॥२४  

कदा स्खलद्-गिरा स्वपूर्वजस्य कीर्तिम् उज्ज्वलां  
प्रगातुम् उद्यतो भवेयम् अद्वितीय-गौरवम्।  
प्रगल्भ-संस्कृतेन गुम्फितां स्रजं स्तवात्मिकां  
समर्पयेयम् अत्र चित्रगुप्त-पाद-पङ्कजे॥२५  


