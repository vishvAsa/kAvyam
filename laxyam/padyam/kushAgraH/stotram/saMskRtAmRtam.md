+++
title = "संस्कृतामृतम्"
unicode_script = "devanagari"
+++

Saṃskṛtāmṛtam
August 21, 2022 Kushagra Aniket 0 Comments 1:30 am

संस्कृतामृतम्

(मध्यमादिसारङ्गरागनिबद्धगीतम्)

<details open><summary>विश्वास-प्रस्तुतिः</summary>

सरल-संस्कृतं सरस-संस्कृतं  
मधुर-संस्कृतं मृदुल-संस्कृतम्।  
गहन-संस्कृतं सुगम-संस्कृतं  
**पठतु संस्कृतं** संस्कृतामृतम्॥ (ध्रुवपदम्)  
</details>

<details><summary>मूलम्</summary>

सरलसंस्कृतं सरससंस्कृतं  
मधुरसंस्कृतं मृदुलसंस्कृतम्।  
गहनसंस्कृतं सुगमसंस्कृतं  
पठतु संस्कृतं संस्कृतामृतम्॥ (ध्रुवपदम्)  
</details>


<details open><summary>विश्वास-प्रस्तुतिः</summary>

भरत-भू-तले प्रान्त-वादिभिः  
कलह-पद्धतिः स्वीकृता कथम्।  
स्फुरद्-उपद्रवे राष्ट्र-वर्त्मनि  
**क्व तमिलं, कुतः संस्कृतं** तथा+++(→च)+++॥1
</details>

<details><summary>मूलम्</summary>

भरतभूतले प्रान्तवादिभिः  
कलहपद्धतिः स्वीकृता कथम्।  
स्फुरदुपद्रवे राष्ट्रवर्त्मनि  
क्व तमिलं कुतः संस्कृतं तथा॥1
</details>  

<details open><summary>विश्वास-प्रस्तुतिः</summary>

अरि-कुलाङ्गने वित्त-कामिनि  
यवन-तोषणे मञ्जु-भाषिणि।  
यदि सुसंस्कृतः क्रोत्स्यति+++(←क्रुधँ)+++ त्वयि  
तव गतिस् तदा **का भविष्यति**॥2
</details>

<details><summary>मूलम्</summary>

अरिकुलाङ्गने वित्तकामिनि  
यवनतोषणे मञ्जुभाषिणि।  
यदि सुसंस्कृतः क्रोत्स्यति त्वयि  
तव गतिस्तदा का भविष्यति॥2
</details>  

<details open><summary>विश्वास-प्रस्तुतिः</summary>

**भवतु** भाषया, वर्ण-जातिभिर्,  
विबुध-मण्डलं **नो** विभाजितम्।  
द्विज-कुलात्मजा वा द्विजेतरा  
**भजत** मानवाः संस्कृतामृतम्॥3
</details>

<details><summary>मूलम्</summary>

भवतु भाषया वर्णजातिभिर्  
विबुधमण्डलं नो विभाजितम्।  
द्विजकुलात्मजा वा द्विजेतरा  
भजत मानवाः संस्कृतामृतम्॥3
</details>  

<details open><summary>विश्वास-प्रस्तुतिः</summary>

वदति कोकिला पञ्चमे स्वरे  
कदलिकातरौ वा कदम्बके।  
**प्रसरति प्रियं** सार्व-देशिकं  
मधुर-कूजनं संस्कृतामृतम्॥4 +++(५)+++
</details>

<details><summary>मूलम्</summary>

वदति कोकिला पञ्चमे स्वरे  
कदलिकातरौ वा कदम्बके।  
प्रसरति प्रियं सार्वदेशिकं  
मधुरकूजनं संस्कृतामृतम्॥4
</details>  

<details open><summary>विश्वास-प्रस्तुतिः</summary>

सरल-संस्कृतं यो पठेन्नरः  
**समुपयाति** वा, योग्यतां शनैः।  
प्रकृत-मेधया यः सु-सज्जितो  
**द्रुतम् उपैति वा** शास्त्र-दक्षताम्॥5
</details>

<details><summary>मूलम्</summary>

सरलसंस्कृतं यो पठेन्नरः  
समुपयाति वा योग्यतां शनैः।  
प्रकृतमेधया यः सुसज्जितो  
द्रुतमुपैति वा शास्त्रदक्षताम्॥5
</details>  

<details open><summary>विश्वास-प्रस्तुतिः</summary>

सकल-वाङ्मयास्वादनाय स  
गुरुम् उपेत्य वा शुद्ध-चेतसा।  
**पठतु संस्कृतं** यत्नपूर्वकं  
सकल-संशयाद् आशु **मुच्यताम्**॥6
</details>

<details><summary>मूलम्</summary>

सकलवाङ्मयास्वादनाय स  
गुरुमुपेत्य वा शुद्धचेतसा।  
पठतु संस्कृतं यत्नपूर्वकं  
सकलसंशयादाशु मुच्यताम्॥6
</details>  

<details open><summary>विश्वास-प्रस्तुतिः</summary>

**पठितम्** एव **नो** संस्कृतं मया  
गुरु-गृहे कदा-चित् सुसन्निधौ।  
तद् अपि निर्झरी देव-भारती  
**प्रवहति स्वके** मानसाङ्गणे॥7
</details>

<details><summary>मूलम्</summary>

पठितमेव नो संस्कृतं मया  
गुरुगृहे कदाचित् सुसन्निधौ।  
तदपि निर्झरी देवभारती  
प्रवहति स्वके मानसाङ्गणे॥7
</details>  

<details open><summary>विश्वास-प्रस्तुतिः</summary>

परम् इहाभयो बालकः कविर्  
विजयते सदा प्रौढ-संसदि।  
**पठति** सस्वरं काव्यम् उत्सुको  
गुण-परीक्षणं बाधते न तम्॥8
</details>

<details><summary>मूलम्</summary>

परमिहाभयो बालकः कविर्  
विजयते सदा प्रौढसंसदि।  
पठति सस्वरं काव्यमुत्सुको  
गुणपरीक्षणं बाधते न तम्॥8
</details>  

<details open><summary>विश्वास-प्रस्तुतिः</summary>

यद् अविलम्बितं सर्व-वाक्-पटो  
**वद** कथं भवेत् संस्कृतोदयः।  
सुगम-भाषणं चेन् न संस्कृते  
गहन-चिन्तनं **कः करिष्यति**॥9
</details>

<details><summary>मूलम्</summary>

यदविलम्बितं सर्ववाक्पटो  
वद कथं भवेत्संस्कृतोदयः।  
सुगमभाषणं चेन्न संस्कृते  
गहनचिन्तनं कः करिष्यति॥9
</details>  

<details open><summary>विश्वास-प्रस्तुतिः</summary>

विषम-वीथिका, कण्टकाकुला  
चरणयोस् तथा पाश-बन्धनम्।  
“अयि पद-द्वयं गच्छ धावक”  
**भणति** यो जनस् तं **नमाम्य्** अहम्॥10
</details>

<details><summary>मूलम्</summary>

विषमवीथिका कण्टकाकुला  
चरणयोस्तथा पाशबन्धनम्।  
“अयि पदद्वयं गच्छ धावक”  
भणति यो जनस्तं नमाम्यहम्॥10
</details>  

<details open><summary>विश्वास-प्रस्तुतिः</summary>

परिचिता तु या, पुष्प-वल्लरी  
फलति चेद् रसो रोचते भृशम्।  
तद् अपि को नवां वीक्ष्य मञ्जरीं  
मधुकरो रसं नैव पास्यति॥11
</details>

<details><summary>मूलम्</summary>

परिचिता तु या पुष्पवल्लरी  
फलति चेद्रसो रोचते भृशम्।  
तदपि को नवां वीक्ष्य मञ्जरीं  
मधुकरो रसं नैव पास्यति॥11
</details>  

<details open><summary>विश्वास-प्रस्तुतिः</summary>

महिष-पृष्ठतः काव्य-कीर्तनं  
कनक-शृङ्गतस् तत्त्व-दर्शनम्।  
यदि पुरातनीं रीतिम् **इच्छति**  
**पठतु संस्कृतं** नान्यथा गतिः॥12
</details>

<details><summary>मूलम्</summary>

महिषपृष्ठतः काव्यकीर्तनं  
कनकशृङ्गतस्तत्त्वदर्शनम्।  
यदि पुरातनीं रीतिमिच्छति  
पठतु संस्कृतं नान्यथा गतिः॥12
</details>  

<details open><summary>विश्वास-प्रस्तुतिः</summary>

कवि-मनोमयं पुष्पम् अर्पितं  
चरणयोर् हि ते भारतीश्वरि।  
जड-विषौषधं भेषजोत्तमं  
जगति केवलं संस्कृतामृतम्॥13
</details>

<details><summary>मूलम्</summary>

कविमनोमयं पुष्पमर्पितं  
चरणयोर्हि ते भारतीश्वरि।  
जडविषौषधं भेषजप्रियं  
जगति केवलं संस्कृतामृतम्॥13
</details>  

<details open><summary>विश्वास-प्रस्तुतिः</summary>

तव कृपा-जलं पाद-किङ्करो  
मरु-तृषाकुलो याचते कविः।  
अचल-संस्कृतानन्द-पर्वणि  
मम करेण किं कर्तुम् ईप्सितम्॥14
</details>

<details><summary>मूलम्</summary>

तव कृपाजलं पादकिङ्करो  
मरुतृषाकुलो याचते कविः।-  
अचलसंस्कृतानन्दपर्वणि  
मम करेण किं कर्तुमीप्सितम्॥14
</details>  

इति सम्पूर्णम्।

इदं प्रासङ्गिकं सरलसंस्कृतगीतं श्रीमद्भागवतान्तर्गतं गोपिकागीतमनुसृत्य दुर्लभे कनकमञ्जरी/शुद्धकामदा/विबुधवन्दिता-वृत्ते विरचितम्।
