+++
title = "23 शेषपद्धतिः"

+++
सृष्टां भूमावनन्तेन नित्यं शेषसमाधिना ।  
अहं सम्भावयामि त्वामात्मानमिव पादुके !॥ 23.1पद्माभोगात् पादुके ! रङ्गभर्तुः  
पादस्पर्शाद्भोगमन्यं प्रपित्सोः ।  
शेषस्यैकां भूमिकामब्रवीत् त्वां  
आचार्याणामग्रणीर्यामुनेयः॥ 23.2शेषत्वमम्ब ! यदि संश्रयति प्रकामं  
त्वद्भूमिकां समधिगम्य भुजङ्गराजः ।  
त्वामेव भक्तिविनतैर्वहतां शिरोभिः  
काष्ठां गतं तदिह केशवपादरक्षे !॥ 23.3मा भूदियं मयि निषण्णपदस्य नित्यं  
विश्वंभरस्य वहनाद्व्यथितेति मत्वा ।  
धत्से बलाभ्यधिकया मणिपादुके ! त्वं  
शेषात्मना वसुमतीं निजयैव मूर्त्या॥ 23.4तत्तादृशा निजबलेन निरूढकीर्तिः  
शेषस्तवैव परिणामविशेष एषः ।  
रामेण सत्यवचसा यदनन्यवाह्यां  
वोढुं पुरा वसुमतीं भवती नियुक्ता॥ 23.5शेषत्वसीमनियतां मणिपादरक्षे !  
त्वामागमाः कुलवधूमिव बालपुत्राः ।  
त्वद्रूपभेदशयितस्य परस्य पुंसः  
पादोपधानशयितामुपधानयन्ति॥ 23.6भरतशिरसि लग्नां पादुके ! दूरतस्त्वां  
स्वतनुमपि ववन्दे लक्ष्मणः शेषभूतः ।  
किमिदमिह विचित्रं नित्ययुक्तः सिषेवे  
दशरथतनयः सन् रङ्गनाथः स्वमेव॥ 23.7भूयोभूयः स्तिमितचलिते यस्य सङ्कल्पसिन्धौ  
ब्रह्मेशानप्रभृतय इमे बुद्बुदत्वं भजन्ति ।  
तस्यानादेर्युगपरिणतौ योगनिद्रानुरूपं  
क्रीडातल्पं किमपि तनुते पादुके ! भूमिकाऽन्या॥ 23.8अहीनात्मा रङ्गक्षितिरमणपादावनि ! सदा  
सतामित्थं त्राणात् प्रथितनिजसत्रत्वविभवा ।  
अविद्यायामिन्याः स्पृशसि पुनरेकाहपदवीं  
क्रतूनामाराध्या क्रतुरपि च सर्वस्त्वमसि नः॥ 23.9बहुमुखभोगसमेतैर्निर्मुक्ततया विशुद्धिमापन्नैः ।  
शेषात्मिका पदावनि ! निषेव्यसे शेषभूतैस्त्वम्॥ 23.10