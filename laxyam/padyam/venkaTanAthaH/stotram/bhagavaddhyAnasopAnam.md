---
title: भगवद्ध्यानसोपानम्

---
अन्तर्ज्योतिः किमपि यमिनामञ्जनं योगदृष्टेः  
चिन्तारत्नं सुलभमिह नः सिद्धिमोक्षानुरूपम् ।  
दीनानाथव्यसनशमनं दैवतं दैवतानां  
दिव्यं चक्षुः श्रुतिपरिषदां दृश्यते रङ्गमध्ये ॥

वेलातीतश्रुतिपरिमळं वेधसां मौलिसेव्यं  
प्रादुर्भूतं कनकसरितः सैकते हंसजुष्टे ।  
लक्ष्मीभूम्योः करसरसिजैर्लालितं रङ्गभर्तुः  
पादाम्भोजं प्रतिफलति मे भावनादीर्घिकायाम् ॥

चित्राकारां कटकरुचिभिश्चारुवृत्तानुपूर्वां  
काले दूत्यद्रुततरगतिं कान्तिलीलाकलाचीम् ।  
जानुच्छायाद्विगुणसुभगां रङ्गभर्तुर्मदात्मा  
जङ्घां दृष्ट्वा जननपदवीजाङ्घिकत्वं जहाति ॥

कामारामस्थिरकदलिकास्तम्भसम्भावनीयं  
क्षौमाश्लिष्टं किमपि कमलाभूमिनीळोपधानम् ।  
न्यञ्चत्काञ्चीकिरणरुचिरं निर्विशत्यूरुयुग्मं  
लावण्यौघद्वयमिव मतिर्मामिका रङ्गयूनः ॥

सम्प्रीणाति प्रतिकलमसौ मानसं मे सुजाता  
गम्भीरत्वात् क्वचन समये गूढनिक्षिप्तविश्वा ।  
नालीकेन स्फुरितरजसा वेधसो निर्मिमाणा  
रम्यावर्तद्युतिसहचरी रङ्गनाथस्य नाभिः ॥

श्रीवत्सेन प्रथितविभवं श्रीपदन्यासधन्यं  
मध्यं बाह्वोर्मणिवररुचा रञ्जितं रङ्गधाम्रः ।  
सान्द्रच्छायं तरुणतुलसीचित्रया वैजयन्त्या   
सन्तापं मे शमयति धियश्चन्द्रिकोदारहारम् ॥

एकं लीलोपहितमितरं बाहुमाजानुलम्बं  
प्राप्ता रङ्गे शयितुरखिलप्रार्थनापारिजातम् ।  
दृप्ता सेयं दृढनियमिता रश्मिभिर्भूषणानां  
चिन्ताहस्तिन्यनुभवति मे चित्रमालानयन्त्रम् ॥

साभिप्रायस्मितविकसितं चारुबिम्बाधरोष्ठं  
दुःखापायप्रणयिनि जने दूरदत्ताभिमुख्यम् ।  
कान्तं वक्त्रं कनकतिलकालङ्कृतं रङ्गभर्तुः  
स्वान्ते गाढं मम विलगति स्वागतोदारनेत्रम् ॥

माल्यैरन्तः स्थिरपरिमळैर्वल्लभास्पर्शमान्यैः  
कुप्यच्चोळीवचनकुटिलैः कुन्तलैः श्लिष्टमूले ।  
रत्नापीडद्युतिशबळिते रङ्गभर्तुः किरीटे  
राजन्वत्यः स्थितिमधिगता वृत्तयश्चेतसो मे ॥

पादम्भोजं स्पृशति भजते रङ्गनाथस्य जङ्घाम्  
ऊरुद्वन्द्वे विलगति शनैरूर्ध्वमभ्येति नाभिम् ।  
वक्षस्यास्ते वलति भुजयोर्मामिकेयं मनीषा  
वक्त्राभिख्यां पिबति वहते वासनां मौळिबन्धे ॥

कान्तोदारैरयमिह भुजैः कङ्कणज्याकिणाङ्कैः  
लक्ष्मीधाम्नः पृथुळपरिघैर्लक्षिताभीतिहेतिः ।  
अग्रे किञ्चिद्भुजगशयनः स्वात्मनैवात्मनः सन्  
मध्येरङ्गं मम च हृदये वर्तते सावरोधः ॥

रङ्गास्थाने रसिकमहिते रञ्जिताशेषचित्ते  
विद्वत्सेवाविमलमनसा वेङ्कटेशने क्ऌप्तम् ।  
अक्लेशेन प्रणिहितधियामारुरुक्षोरवस्थां  
भक्तिं गाढां दिशतु भगवद्ध्यानसोपानमतेत् ॥