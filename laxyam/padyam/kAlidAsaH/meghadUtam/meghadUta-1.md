---
title: १ पूर्वमेघः 
unicode_script: devanagari  

---

## परिचयः
<div class="audioEmbed"  caption="" src="https://archive
.org/download/meghadUta-dhvaniH/pUrva-meghaH-vv-2017-09-05-05_37_54.mp3"></div>

- विश्वासवचनम् [अत्र](https://archive.org/details/meghadUta-dhvaniH)।  
- व्याख्या [ऽत्र](https://archive.org/stream/in.ernet.dli.2015.485232/2015.485232.Kalidasa-Meghaduta#page/n59/mode/1up)।  

## उत्कण्ठितो यक्षः।  

[अत्र](https://www.youtube.com/watch?v=BiH6VB7-zSc&index=1&list=PL63uIhJxWbghkj7cHPjtc1ShQpjvaBdCc) खल्वेतच्छ्रोतव्यम्।  

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Pm01-10.mp3"></div>

कश्चित्कान्ताविरहगुरुणा स्वाधिकारात्प्रमत्तः    
शापेनास्तंगमितमहिमा वर्षभोग्येण भर्तुः  ।  
यक्षश्चक्रे जनकतनयास्नानपुण्योदकेषु  
स्निग्धच्छायातरुषु वसतिं रामगिर्याश्रमेषु  ॥ १.१ ॥  

तस्मिन्नद्रौ कतिचिदबलाविप्रयुक्तः स कामी    
नीत्वा मासान् कनकवलयभ्रंशरिक्तप्रकोष्ठः  ।  
आषाढस्य प्रथमदिवसे मेघमाश्लिष्टसानुं  
वप्रक्रीडापरिणतगजप्रेक्षणीयं ददर्श  ॥ १.२ ॥  

तस्य स्थित्वा कथमपि पुरः कौतुकाधानहेतोर्   
अन्तर्बाष्पश्चिरमनुचरो राजराजस्य दध्यौ  ।  
मेघालोके भवति सुखिनोऽप्यन्यथावृत्ति चेतः  
कण्ठाश्लेषप्रणयिनि जने किं पुनर्दूरसंस्थे  ॥ १.३ ॥  


## मेघे प्रीतिः॥  

प्रत्यासन्ने नभसि दयिताजीवितालम्बनार्थी    
जीमूतेन स्वकुशलमयीं हारयिष्यन् प्रवृत्तिम्  ।  
स प्रत्यग्रैः कुटजकुसुमैः कल्पितार्घाय तस्मै  
प्रीतः प्रीतिप्रमुखवचनं स्वागतं व्याजहार  ॥ १.४ ॥  

धूमज्योतिःसलिलमरुतां संनिपातः क्व मेघः    
सन्देशार्थाः क्व पटुकरणैः प्राणिभिः प्रापणीयाः  ।  
इत्यौत्सुक्यादपरिगणयन् गुह्यकस्तं ययाचे  
कामार्ता हि प्रकृतिकृपणाश्चेतनाचेतनेषु  ॥ १.५ ॥  

## प्रार्थनम्  
जातं वंशे भुवनविदिते पुष्करावर्तकानां    
जानामि त्वां प्रकृतिपुरुषं कामरूपं मघोनः  ।  
तेनार्थित्वं त्वयि विधिवशाद्दूरबन्धुर्गतोऽहं  
याच्ञा मोघा वरमधिगुणे नाधमे लब्धकामा  ॥ १.६ ॥  

सन्तप्तानां त्वमसि शरणं तत्पयोद प्रियायाः    
सन्देशम् मे हर धनपतिक्रोधविश्लेषितस्य  ।  
गन्तव्या ते वसतिरलका नाम यक्षेश्वराणां  
बाह्योद्यानस्थितहरशिरश्चन्द्रिकाधौतहर्म्या  ॥ १.७ ॥  

त्वामारूढम् पवनपदवीमुद्गृहीतालकान्ताः    
प्रेक्षिष्यन्ते पथिकवनिताः प्रत्ययादाश्वसन्त्यः  ।  
कः संनद्धे विरहविधुरां त्वय्युपेक्षेत जायां  
न स्यादन्योऽप्यहमिव जनो यः पराधीनवृत्तिः  ॥ १.८ ॥  

ताञ् चावश्यन् दिवसगणनातत्परामेकपत्नीम्    
अव्यापन्नामविहतगतिर्द्रक्ष्यसि भ्रातृजायाम्  ।  
आशाबन्धः कुसुमसदृशं प्रायशो ह्यङ्गनानां  
सद्यः पाति प्रणयि-हृदयं विप्रयोगे रुणद्धि  ॥ १.९ ॥  

## प्रेषणम्  
मन्दं मन्दं नुदति पवनश्चानुकूलो यथा त्वां    
वामश्चायं नदति मधुरं चातकस्ते सगन्धः  ।  
गर्भाधानक्षणपरिचयान्नूनमाबद्धमालाः  
सेविष्यन्ते नयनसुभगं खे भवन्तं बलाकाः  ॥ १.१० ॥

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Pm11-20.mp3"></div>

[उच्छिलीन्ध्रा = उत्कदली, पथि साधु-पाथेयम् भोजनम्]  

कर्तुं यच्च प्रभवति महीम् उच्छिलीन्ध्राम्+++(=उत्कदलीम्)+++ अवन्ध्यां    
तच्छ्रुत्वा ते श्रवणसुभगं गर्जितं मानसोत्काः  ।  
आ कैलासाद्बिसकिसलयच्छेदपाथेय+++(=पथि साधु [भोजनम्])+++वन्तः  
संपत्स्यन्ते नभसि भवतो राजहंसाः सहायाः  ॥ १.११ ॥  

## चित्रकूट-मेलनम्  
आपृच्छस्व प्रियसखममुं तुङ्गमालिङ्ग्य शैलं  
वन्द्यैः पुंसां रघुपतिपदैरङ्कितं मेखलासु  ।  
काले काले भवति भवतो यस्य संयोगमेत्य  
स्नेहव्यक्तिश्चिरविरहजं मुञ्चतो बाष्पमुष्णम्  ॥ १.१२ ॥  

## पुनः प्रेषणम् - मार्गे श्रान्तिः, विश्रान्तिः च  
मर्गं तावच्छृणु कथयतस् त्वत्प्रयाणानुरूपं    
संदेशं मे तदनु  जलद श्रोष्यसि श्रोत्रपेयम्  ।  
खिन्नः खिन्नः शिखरिषु पदं न्यस्य गन्तासि यत्र  
क्षीणः क्षीणः परिलघु-पयः स्रोतसां चोपभुज्य  ॥ १.१३ ॥  

[निचुलः वृक्षविशेषः]  
अद्रेः शृङ्गं हरति पवनः किं स्विदित्युन्मुखीभिर्   
दृष्टोत्साहश्चकितचकितं मुग्धसिद्धाङ्गनाभिः  ।  
स्थानादस्मात्सरस-निचुलाद्+++(=वृक्षविशेषः)+++ उत्पतोदङ्मुखः खं  
दिङ्नागानां पथि परिहरन् स्थूलहस्तावलेपान्  ॥ १.१४ ॥  

## गमने दृश्यः श्यामीभावो मेघस्य  
रत्नच्छायाव्यतिकर इव प्रेक्ष्यमेतत्पुरस्ताद्   
वल्मीकाग्रात्प्रभवति धनुःखण्डमाखण्डलस्य  ।  
येन श्यामं वपुरतितरां कान्तिमापत्स्यते ते  
बर्हेणेव स्फुरितरुचिना गोपवेषस्य विष्णोः  ॥ १.१५ ॥  

## कृषिका-रञ्जनम्  
[मालः = उन्नतभूमिः, सीरोत्कषणम् = हलकर्षणम्]  

त्वय्य् आयन्तं कृषिफलमिति भ्रूविकारानभिज्ञैः    
प्रीतिस्निग्धैर्जनपदवधूलोचनैः पीयमानः  ।  
सद्यःसीरोत्कषण+++(=हलकर्षण)+++सुरभि क्षेत्रमारुह्य मालं+++(=उन्नतभूमिम्)+++  
किंचित्पश्चाद्व्रज लघुगतिर्भूय एवोत्तरेण  ॥ १.१६ ॥  

## आम्रकूट-प्रीतिः  
त्वामासारप्रशमितवनोपप्लवं साधु मूर्ध्ना    
वक्ष्यत्यध्वश्रमपरिगतं सानुमानाम्रकूटः  ।  
न क्षुद्रोऽपि प्रथमसुकृतापेक्षया संश्रयाय  
प्राप्ते मित्रे भवति विमुखः किं पुनर्यस्तत्थोच्चैः  ॥ १.१७ ॥  

## आम्रकूटस्य स्तनीभावः  
छन्नोपान्तः परिणतफलद्योतिभिः काननाम्रैस्   
त्वय्यारूढे शिखरमचलः स्निग्धवेणीसवर्णे  ।  
नूनं यास्यत्यमरमिथुनप्रेक्षणीयामवस्थां  
मध्ये श्यामः स्तन इव भुवः शेषविस्तारपाण्डुः  ॥ १.१८ ॥  

{अध्वक्लान्तं प्रतिमुखगतं सानुमानाम्रकूटस्   
तुङ्गेन त्वां जलद शिरसा वक्ष्यति श्लाघमानः  ।  
आसारेण त्वमपि शमयेस्तस्य नैदाघमग्निं  
सद्भावार्द्रः फलति न चिरेणोपकारो महत्सु  ॥ १.१९ } ॥  

## रेवा-दर्शनम्  
स्थित्वा तस्मिन् वनचरवधूभुक्तकुञ्जे मुहूर्तं    
तोयोत्सर्गद्रुततरगतिस्तत्परं वर्त्म तीर्णः  ।  
रेवां द्रक्ष्यस्युपलविषमे विन्ध्यपादे विशीर्णां  
भक्तिच्छेदैरिव विरचितां भूतिमङ्गे गजस्य  ॥ १.१९ ॥  

तस्यास्तिक्तैर्वनगजमदैर्वासितं वान्तवृष्टिर्   
जम्बूकुञ्जप्रतिहतरयं तोयमादाय गच्छेः  ।  
अन्तःसारं घन तुलयितुं नानिलः शक्ष्यति त्वां  
रिक्तः सर्वो भवति हि लघुः पूर्णता गौरवाय  ॥ १.२० ॥

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Pm21-30.mp3"></div>  

## मतङ्गज-तोषः  
[नीपम् = स्थलकदम्बकुसुमम्, कच्छम् = जलप्रायदेशः, अनूपः, सारङ्गा = गजा अपि]  

नीपं+++(=स्थलकदम्बकुसुमम्)+++ दृष्ट्वा हरितकपिशं केसरैरर्धरूढैर्   
आविर्भूतप्रथममुकुलाः कन्दलीश्चानुकच्छम्  ।  
जग्ध्वारण्येष्वधिकसुरभिं गन्धमाघ्राय चोर्व्याः  
सारङ्गास्+++(=गजा अपि)+++ ते जललवमुचः सूचयिष्यन्ति मार्गम्  ॥ १.२१ ॥  

## सिद्ध-दम्पत्य्-उल्लासः  

अम्भोबिन्दुग्रहणचतुरांश्चातकान् वीक्षमाणाः    
श्रेणीभूताः परिगणनया निर्दिशन्तो बलाकाः  ।  
त्वामासाद्य स्तनितसमये मानयिष्यन्ति सिद्धाः  
सोत्कम्पानि प्रियसहचरीसंभ्रमालिङ्गितानि  ॥ १.२२ ॥  

## केक-पर्वत-मेलनेऽपि यियासा  
[ककुभम् = कुटजकुसुमम्, प्रत्युद्यातः = प्रत्युद्गतः]  

उत्पश्यामि द्रुतमपि सखे मत्प्रियार्थं यियासोः    
कालक्षेपं ककुभ+++(=कुटजकुसुमम्)+++सुरभौ पर्वते पर्वते ते  ।  
शुक्लापाङ्गैः सजलनयनैः स्वागतीकृत्य केकाः  
प्रत्युद्यातः कथमपि भवान् गन्तुमाशु व्यवस्येत् ॥ १.२३ ॥  

## दशार्ण-प्राप्तिः  

[वृतयः = परिधयः, सूचयः = कण्टकानि]  

पाण्डुच्छायोपवन-वृतयः+++(=परिधयः)+++ केतकैः सूचि+++(=कण्टक)+++भिन्नैर्   
नीडारम्भैर्गृहबलिभुजामाकुलग्रामचैत्याः  ।  
त्वय्यासन्ने परिणतफलश्यामजम्बूवनान्ताः  
संपत्स्यन्ते कतिपयदिनस्थायिहंसा दशार्णाः  ॥ १.२४ ॥  

## विदिशायाम् वेत्रावती-मेलनम्  

तेषां दिक्षु प्रथितविदिशालक्षणां राजधानीं    
गत्वा सद्यः फलमविकलं कामुकत्वस्य लब्धा  ।  
तीरोपान्तस्तनितसुभगं पास्यसि स्वादु यस्मात्  
सभ्रूभङ्गं मुखमिव पयो वेत्रवत्याश्चलोर्मि  ॥ १.२५ ॥  

## नीचैर्गिरौ विश्रान्तिः  
नीचैराख्यं गिरिमधिवसेस्तत्र विश्रामहेतोस्   
त्वत्सम्पर्कात्पुलकितमिव प्रौढपुष्पैः कदम्बैः  ।  
यः पण्यस्त्रीरतिपरिमलोद्गारिभिर्नागराणाम्  
उद्दामानि प्रथयति शिलावेश्मभिर्यौवनानि  ॥ १.२६ ॥  

[यूथिका = मागधीकुसुमम्]  

विश्रान्तः सन् व्रज वननदी-तीरजानां निषिञ्चन्न्    
उद्यानानां नवजलकणैर्यूथिका+++(=मागधीकुसुमम्)+++जालकानि  ।  
गण्डस्वेदापनयनरुजाक्लान्तकर्णोत्पलानां  
छायादानात्क्षणपरिचितः पुष्पलावीमुखानाम्  ॥ १.२७ ॥  

## उज्जयिनी-दर्शन-भाग्यम्  

वक्रः पन्था यदपि भवतः प्रस्थितस्योत्तराशां    
सौधोत्सङ्गप्रणयविमुखो मा स्म भूरुज्जयिन्याः  ।  
विद्युद्दामस्फुरितचकितैस्तत्र पौराङ्गनानां  
लोलापाङ्गैर्यदि न रमसे लोचनैर्वञ्चितोऽसि  ॥ १.२८ ॥  

## निर्विन्ध्या-दर्शनम्  

वीचिक्षोभस्तनितविहगश्रेणिकाञ्चीगुणायाः    
संसर्पन्त्याः स्खलितसुभगं दर्शितावर्तनाभः  ।  
निर्विन्ध्यायाः पथि भव रसाभ्यन्तरः संनिपत्य  
स्त्रीणामाद्यं प्रणयवचनं विभ्रमो हि प्रियेषु  ॥ १.२९ ॥  

वेणीभूतप्रतनुसलिला तामतीतस्य सिन्धुः    
पाण्डुच्छाया तटरुहतरुभ्रंशिभिर्जीर्णपर्णैः  ।  
सौभाग्यं ते सुभग विरहावस्थया व्यञ्जयन्ती  
कार्श्यं येन त्यजति विधिना स त्वयैवोपपाद्यः  ॥ १.३० ॥

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Pm31-40.mp3"></div>  

## अवन्ती-प्राप्तिः  
प्राप्यावन्तीनुदयनकथाकोविदग्रामवृद्धान्    
पूर्वोद्दिष्टामुपसर पुरीं श्रीविशालां विशालाम्  ।  
स्वल्पीभूते सुचरितफले स्वर्गिणां गां गतानां  
शेषैः पुण्यैर्हृतमिव दिवः कान्तिमत्खण्डमेकम्  ॥ १.३१ ॥  

## शिप्रावात-महिमा  
दीर्घीकुर्वन् पटु मदकलं कूजितं सारसानां    
प्रत्यूषेषु स्फुटित-कमलामोदमैत्री-कषायः  ।  
यत्र स्त्रीणां हरति सुरत-ग्लानिमङ्गानुकूलः  
शिप्रावातः प्रियतम इव प्रार्थनाचाटुकारः  ॥ १.३२ ॥  

## विपण-समृद्धिः  
[तारः = संशुद्धः, तरलः = हारमध्यभागः, गुटिकः = महारत्नः]  

हारांस् तारांस्+++(=संशुद्धान्)+++ तरल-गुटिकान्+++(=महारत्नान्)+++ कोटिशः शङ्कशुक्तीः    
शष्पश्यामान्मरकतमणीनुन्मयूखप्ररोहान्  ।  
दृष्ट्वा यस्यां विपणिरचितान् विद्रुमाणां च भङ्गान्  
संलक्ष्यन्ते सलिलनिधयस्तोयमात्रावशेषाः  ॥ १.३३ ॥  

## रम्यं जनजीवितम्  
[नलगिरिः = इन्द्रदत्तगजः]  

प्रद्योतस्य प्रियदुहितरं वत्सराजोऽत्र जह्रे    
हैमं ताल-द्रुमवनमभूदत्र तस्यैव राज्ञः  ।  
अत्रोद्भ्रान्तः किल नलगिरिः+++(=इन्द्रदत्तगजः)+++ स्तम्भमुत्पाट्य दर्पाद्  
इत्यागन्तून् रमयति जनो यत्र बन्धूनभिज्ञः  ॥ १.३४ ॥  

जालोद्गीर्णैरुपचितवपुः केशसंस्कारधूपैर्   
बन्धुप्रीत्या भवनशिखिभिर्दत्तनृत्योपहारः  ।  
हर्म्येष्वस्याः कुसुमसुरभिष्वध्वखेदं नयेथा  
लक्ष्मीं पश्यंल्ललितवनितापादरागाङ्कितेषु  ॥ १.३५ ॥  

## महाकाल-प्रीतिः  

भर्तुः कण्ठच्छविरिति गणैः सादरं वीक्ष्यमाणः    
पुण्यं यायास्त्रिभुवनगुरोर्धाम चण्डीश्वरस्य  ।  
धूतोद्यानं कुवलयरजो-गन्धिभिर्गन्धवत्यास्  
तोयक्रीडानिरतयुवतिस्नानतिक्तैर्मरुद्भिः  ॥ १.३६ ॥  

अप्यन्यस्मिञ्जलधर महाकालमासाद्य काले    
स्थातव्यं ते नयनविषयं यावदत्येति भानुः  ।  
कुर्वन् सन्ध्याबलिपटहतां शूलिनः श्लाघनीयाम्  
आमन्द्राणां फलमविकलं लप्स्यसे गर्जितानाम्  ॥ १.३७ ॥  

## वेश्यामोदः  
पादन्यासैः क्वणितरशनास्तत्र लीलावधूतै    
रत्नच्छायाखचितवलिभिश्चामरैः क्लान्तहस्ताः  ।  
वेश्यास्त्वत्तो नखपदसुखान् प्राप्य वर्षाग्रबिन्दून्  
आमोक्ष्यन्ते त्वयि मधुकरश्रेणिदीर्घान् कटक्षान्  ॥ १.३८ ॥  

## नटेश-प्रीतिः  
पश्चादुच्चैर्भुजतरुवनं मण्डलेनाभिलीनः    
सान्ध्यं तेजः प्रतिनवजपापुष्परक्तं दधानः  ।  
नृत्तारम्भे हर पशुपतेरार्द्रनागाजिनेच्छां  
शान्तोद्वेगस्तिमितनयनं दृष्टभक्तिर्भवान्या  ॥ १.३९ ॥  

## योषिद्-अनुनयः  
[विक्लवा = भीरूः]  

गच्छन्तीनां रमणवसतिं योषितां तत्र नक्तं    
रुद्धालोके नरपतिपथे सूचिभेद्यैस्तमोभिः  ।  
सौदामन्या कनक-निकषस्निग्धया दर्शयोर्वीं  
तोयोत्सर्गस्तनितमुखरो मा च भूर्विक्लवास्+++(भीरवः)+++ ताः  ॥ १.४० ॥

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Pm41-50.mp3"></div>

## निर्गतिः  

तां कस्याञ्चिद्भवनवलभौ सुप्तपारावतायां    
नीत्वा रात्रिं चिरविलसनात्खिन्नविद्युत्कलत्रः  ।  
दृष्टे सूर्ये पुनरपि भवान् वाहयेदध्वशेषं  
मन्दायन्ते न खलु सुहृदामभ्युपेतार्थकृत्याः  ॥ १.४१ ॥  

[प्रालेयम् = हिमम्]  
तस्मिन् काले नयनसलिलं योषितां खण्डितानां    
शान्तिं नेयं प्रणयिभिरतो वर्त्म भानोस्त्यजाशु  ।  
प्रालेयास्त्रं+++(=हिमास्त्रम्)+++ कमलवदनात्सोऽपि हर्तुं नलिन्याः  
प्रत्यावृत्तस्त्वयि कररुधि स्यादनल्पभ्यसूयः  ॥ १.४२ ॥  

## गम्भीरा-दर्शनम्  

गम्भीरायाः पयसि सरितश्चेतसीव प्रसन्ने    
छायात्मापि प्रकृतिसुभगो लप्स्यते ते प्रवेशम्  ।  
तस्मादस्याः कुमुदविशदान्यर्हसि त्वं न धैर्यान्  
मोघीकर्तुं चटुलशफरोद्वर्तनप्रेक्षितानि  ॥ १.४३ ॥  

[वानीरः = वेतसः]  
तस्याः किंचित्करधृतमिव प्राप्त-वानीर+++(=वेतस)+++शाखं    
हृत्वा नीलं सलिलवसनं मुक्तरोधोनितम्बम्  ।  
प्रस्थानं ते कथमपि सखे लम्बमानस्य भावि  
ज्ञातास्वादो विवृतजघनां को विहातुं समर्थः  ॥ १.४४ ॥  

## देवगिरि-मार्गे वायुः  
त्वन्निष्यन्दोच्छ्वसित-वसुधा-गन्ध-सम्पर्क-रम्यः    
स्रोतोरन्ध्रध्वनितसुभगं दन्तिभिः पीयमानः  ।  
नीचैर्वास्यत्युपजिगमिषोर्देवपूर्वं गिरिं ते  
शीतो वायुः परिणमयिता काननोदुम्बराणाम्  ॥ १.४५ ॥  

तत्र स्कन्दं नियतवसतिं पुष्पमेघीकृतात्मा    
पुष्पासारैः स्नपयतु भवान् व्योमगङ्गाजलार्द्रैः  ।  
रक्षाहेतोर्नवशशिभृता वासवीनां चमूनाम्  
अत्यादित्यं हुतवहमुखे संभृतं तद्धि तेजः  ॥ १.४६ ॥  

## स्कन्दमयूर-नर्तनम्  

ज्योतिर्लेखा-वलयि गलितं यस्य बर्हं भवानी    
पुत्रप्रेम्णा कुवलयदलप्रापि कर्णे करोति  ।  
धौतापाङ्गं हरशशिरुचा पावकेस्तं मयूरं  
पश्चादद्रि-ग्रहण-गुरुभिर्गर्जितैर्नर्तयेथाः  ॥ १.४७ ॥  

## दशपुरे चर्मण्वती  
(व्यालम्बेथाः = आलम्ब्य+अवतरेः)  

आराध्यैनं शरवणभवं देवमुल्लङ्घिताध्वा    
सिद्धद्वन्द्वैर्जलकणभयाद्वीणिभिर्मुक्तमार्गः  ।  
+++(अवतरणे)+++ व्यालम्बेथाः सुरभितनयालम्भजां मानयिष्यन्  
स्रोतोमूर्त्या भुवि परिणतां रन्तिदेवस्य कीर्तिम्  ॥ १.४८ ॥  

## चर्मण्वत्या मेघसंसर्गे परिणामः  

त्वय्यादातुं जलमवनते शार्ङ्गिणो वर्णचौरे    
तस्याः सिन्धोः पृथुमपि तनुं दूरभावात्प्रवाहम्  ।  
प्रेक्षिष्यन्ते गगनगतयो नूनमावर्ज्य दृष्टिर्  
एकं मुक्तागुणमिव भुवः स्थूलमध्येन्द्रनीलम्  ॥ १.४९ ॥  

## दशपुरवधू-नेत्र-विभ्रमः  
[कुन्दः = पुष्प-वृक्ष-विशेषः]  

तामुत्तीर्य व्रज परिचित-भ्रूलताविभ्रमाणां    
पक्ष्मोत्क्षेपादुपरिविलसत्कृष्णशार-प्रभाणाम्  ।  
कुन्द+++(=श्वेतपुष्प)+++-क्षेपानुग-मधुकर-श्रीमुषाम् आत्मबिम्बं  
पात्रीकुर्वन् दशपुरवधूनेत्रकौतूहलानाम्  ॥ १.५० ॥  

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Pm51-63.mp3"></div>

## ब्रह्मावर्त-गतिः  
[प्रधनपिशुनम् = युद्धसूचकम्]  

ब्रह्मावर्तं जनपदमथ च्छायया गाहमानः  
क्षेत्रं क्षत्र-प्रधन+++(=युद्धधन)+++पिशुनं कौरवं तद्भजेथाः।  
राजन्यानां शितशरशतैर्यत्र गाण्डीवधन्वा  
धारापातैस्त्वमिव कमलान्यभ्यवर्षन्मुखानि  ॥ १.५१ ॥

## सरस्वत्यवगाहः  
[रेवती = बलराम-पत्नी, हाला = सुरा]  

हित्वा हालाम्+++(=मदिराविशेषः)+++ अभिमतरसां रेवती+++(=बलरामपत्नी)+++लोचनाङ्कां    
बन्धुप्रीत्या समरविमुखो लाङ्गली याः सिषेवे  ।  
कृत्वा तासामधिगममपां सौम्य सारस्वतीनाम्  
अन्तः शुद्धस्त्वमपि भविता वर्णमात्रेण कृष्णः  ॥ १.५२ ॥  

## गङ्गाप्राप्तिः  
[कनखलो ऽद्रिः]  

तस्माद्गच्छेरनु-कनखलं+++(=तन्नामाद्रिम्)+++ शैलराजावतीर्णां    
जाह्नोः कन्यां सगरतनयस्वर्गसोपानपङ्क्तिम्  ।  
गौरीवक्त्रभ्रुकुटिरचनां या विहस्येव फेनैः  
शम्भोः केशग्रहणमकरोदिन्दुलग्नोर्मिहस्ता  ॥ १.५३ ॥  

## यमुनासङ्गमाभिरामम् दृश्यम्  

तस्याः पातुं सुरगज इव व्योम्नि पश्चार्धलम्बी    
त्वं चेदच्छस्फटिकविशदं तर्कयेस्तिर्यगम्भः  ।  
संसर्पन्त्या सपदि भवतः स्रोतसि च्छाययासौ  
स्यादस्थानोपगतयमुनासंगमेवाभिरामा  ॥ १.५४ ॥  

## हिमालयप्राप्तिः  

आसीनानां सुरभितशिलं नाभिगन्धैर्मृगाणां    
तस्या एव प्रभवमचलं प्राप्य गौरं तुषारैः  ।  
वक्ष्यस्यध्वश्रमविनयने तस्य शृङ्गे निषण्णः  
शोभां शुभ्रां त्रिनयनवृषोत्खातपङ्कोपमेयाम्  ॥ १.५५ ॥  

[क्षपितः = दग्धः]  
तं चेद्वायौ सरति सरल-स्कन्धसंघट्टजन्मा    
बाधेतोल्का-क्षपित+++(=दग्ध)+++-चमरी-बाल-भारो दवाग्निः  ।  
अर्हस्येनं शमयितुमलं वारिधारासहस्रैर्  
आपन्नार्ति-प्रशमनफलाः संपदो ह्युत्तमानाम्  ॥ १.५६ ॥  

## शरभ-चेष्टा  
ये संरम्भोत्पतनरभसाः स्वाङ्गभङ्गाय तस्मिन्    
मुक्ताध्वानं सपदि शरभा लङ्घयेयुर्भवन्तम्  ।  
तान् कुर्वीथास्तुमुल-करका-वृष्टि-पातावकीर्णान्  
के वा न स्युः परिभवपदं निष्फलारम्भयत्नाः  ॥ १.५७ ॥  

## शिवपदपद्धतिः  
[बलिः = पूजा। करण-विगमः = देहत्यागः]  

तत्र व्यक्तं दृषदि चरण-न्यासम् अर्धेन्दुमौलेः  
शश्वत् सिद्धैर् उपचितबलिं भक्तिनम्रः परीयाः।  
यस्मिन् दृष्टे करणविगमाद्+++(=देहत्यागाद्)+++ ऊर्ध्वमुद्धूतपापाः  
कल्पिष्यन्ते स्थिरगणपदप्राप्तये श्रद्दधानाः  ॥ १.५८ ॥  

[भावी =  भविष्यति]  
शब्दायन्ते मधुरमनिलैः कीचकाः पूर्यमाणाः    
संरक्ताभिस्त्रिपुरविजयो गीयते किंनराभिः  ।  
निर्ह्रादस्ते मुरज इव चेत्कन्दरेषु ध्वनिः स्यात्  
संगीतार्थो ननु पशुपतेस्तत्र भावी+++(=भविष्यति)+++ समग्रः  ॥ १.५९ ॥  

## तिर्यगायतस्य हंसद्वारेण निर्गमः  
प्रालेयाद्रेरुपतटमतिक्रम्य तांस्तान् विशेषान्    
हंसद्वारं भृगुपतियशोवर्त्म यत्क्रौञ्चरन्ध्रम्  ।  
तेनोदीचीं दिशमनुसरेस्तिर्यगायामशोभी  
श्यामः पादो बलिनियमनाभ्युद्यतस्येव विष्णोः  ॥ १.६० ॥  

## स्फटिक-कैलासः  
[प्रस्थः = सानुः]  

गत्वा चोर्ध्वं दशमुखभुजोच्छ्वासितप्रस्थ+++(=सानु)+++सन्धेः    
कैलासस्य त्रिदशवनितादर्पणस्यातिथिः स्याः  ।  
शृङ्गोच्छ्रायैः कुमुदविशदैर्यो वितत्य स्थितः खं  
राशीभूतः प्रतिदिनमिव त्र्यम्बकस्याट्टहासः  ॥ १.६१ ॥  

## कैलासस्य बलभद्रीभावः  
[मेचके = कृष्णे]  

उत्पश्यामि त्वयि तटगते स्निग्ध-भिन्नाञ्जनाभे    
सद्यः कृत्त-द्विरद-दशन-च्छेदगौरस्य तस्य  ।  
शोभामद्रेः स्तिमितनयनप्रेक्षणीयां भवित्रीम्  
अंसन्यस्ते सति हलभृतो मेचके+++(=कृष्णे)+++ वाससीव  ॥ १.६२ ॥  

## पार्वत्यै सोपानभावः!  
[भङ्गीभक्त्या = सोपानांश-रीत्या]  

हित्वा तस्मिन् भुजगवलयं शम्भुना दत्तहस्ता    
क्रीडाशैले यदि च विचरेत्पादचारेण गौरी  ।  
भङ्गीभक्त्या+++(=सोपानांश-रीत्या)+++ विरचितवपुः स्तम्भितान्तर्जलौघः  
सोपानत्वं कुरु मणितटारोहणायाग्रयायी  ॥ १.६३ ॥  

## यन्त्र-धारा-बन्धनय् उपायः  
[वलय-कुलिशः = कङ्कण-कोटिः]  

तत्रावश्यं वलय+++(=कङ्कण)+++-कुलिशोद्घट्टनोद्गीर्णतोयं    
नेष्यन्ति त्वां सुरयुवतयो यन्त्रधारागृहत्वम्  ।  
ताभ्यो मोक्षस्तव यदि सखे घर्मलब्धस्य न स्यात्  
क्रीडालोलाः श्रवणपरुषैर्गर्जितैर्भाययेस्ताः  ॥ १.६४ ॥

## अलका-प्रवेशे चेष्टाः  

हेमाम्भोजप्रसवि सलिलं मानसस्याददानः    
कुर्वन् कामं क्षणमुखपटप्रीतिमैरावतस्य  ।  
धुन्वन् कल्पद्रुमकिसलयान्यंशुकानीव वातैर्  
नाना-चेष्टैर्जलद-ललितैर्निर्विशेस्तं नगेन्द्रम्  ॥ १.६५ ॥  

तस्योत्सङ्गे प्रणयिन इव स्रस्त-गङ्गा-दुकूलां    
न त्वं दृष्ट्वा न पुनरलकां ज्ञास्यसे कामचारिन्  ।  
या वः काले वहति सलिलोद्गारमुच्चैर्विमाना  
मुक्ताजाल-ग्रथितमलकं कामिनीवाभ्रवृन्दम्  ॥ १.६६ ॥  
