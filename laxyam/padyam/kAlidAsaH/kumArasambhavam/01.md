---
title: सर्गः ०१ - उमोत्पत्तिः
unicode_script: devanagari

---

## हिमाद्रिवर्णनम्
+++(हिमवन्महत्त्वम् अलौकिकताञ्च वक्रोक्तिभिर् वर्णयति।)+++  
+++(अ५)+++

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-1-10.mp3"></div>

अस्त्युत्तरस्यां दिशि **देवतात्मा**  
हिमालयो नाम नगाधिराजः।  
पुर्वापरौ तोयनिधी वगाह्य  
स्थितः पृथिव्या इव मानदण्डः॥१॥

यं सर्वशैलाः **परिकल्प्य वत्सं**  
मेरौ स्थिते दौग्धरि दोह-दक्षे।  
भास्वन्ति रत्नानि महौषधीश् च  
पृथूपदिष्टां **दुदुहुर् धरित्रीम्**॥२॥  
+++(अत्र विष्णुपुराणोक्तकथा।)+++

अनन्त-रत्न-प्रभवस्य यस्य  
**हिमं न सौभाग्य-विलोपि** जातम्।  
एको हि **दोषो** गुण-सन्निपाते  
**निमज्जतीन्दोः** किरणेष्विवाङ्कः॥३॥  
+++(अ५ र५)+++

यश् चाप्सरो-विभ्रम-मण्डनानां  
सम्पादयित्रीं शीखरैर् **बिभर्ति**।  
बलाहक+++(=मेघ)+++-च्छेद-विभक्त-रागाम्  
अकाल-सन्ध्याम् इव **धातुमत्ताम्**॥ १.४॥  
+++(अ५)+++

आ-मेखलं सञ्चरतां **घनानां**  
**छायाम्** अधः सानु-गतां **निषेव्य**।  
उद्-वेजिता वृष्टिभिर् **आश्रयन्ते**  
**श्रृङ्गाणि** यस्यातपवन्ति **सिद्धाः**॥५॥

पदं तुषार-स्रुति-धौत-रक्तं  
यस्मिन्न् अदृष्ट्वापि हत-द्विपानाम्।  
**विदन्ति मार्गं** नख-रन्ध्र-मुक्तैर्  
मुक्ता-फलैः **केसरिणां** किराताः॥६॥+++(4)+++

न्यस्ताक्षरा धातु-रसेन यत्र  
**भूर्ज-त्वचः** कुञ्जर-+++(वयोजन्य-पद्मकाख्य-)+++बिन्दु-शोणाः।  
**व्रजन्ति** विद्या-धर-सुन्दरीणाम्  
अनङ्ग-लेख-क्रियया **+उपयोगम्**॥७॥

यः पूरयन् कीचक-रन्ध्रभागान्  
दरी-मुखोत्थेन समीरणेन।  
उद्गास्यताम् **इच्छति** किन्नराणां  
**तान+++(=स्वरान्तर-प्रवर्तको वंश-वाद्य-साध्यः स्वर-विशेषः)+++-प्रदायित्वम्** इवोपगन्तुम्॥८॥
+++(अ५)+++

कपोल-कण्डूः करिभिर् विनेतुं  
विघट्टितानां सरल-द्रुमाणाम्।  
यत्र स्नुत-क्षीरतया प्र-सूतः  
सानूनि **गन्धः सुरभी-करोति**॥९॥
+++(अ५)+++

वने-चराणां वनिता-सखानां  
दरी-गृहोत्सङ्ग+++(=अभ्यन्तर)+++-निषक्त-भासः।  
**भवन्ति यत्रौषधयो** रजन्याम्  
अतैलपूराः **सुरत-प्रदीपाः**॥१०॥+++(4)+++

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-11-20.mp3"></div>

उद्वेजयत्य् अङ्गुलि-पार्ष्णि-भागान्  
मार्गे शिली-भूत-**हिमे ऽपि** यत्र।  
**न** दुर्-वह-श्रोणि-पयो-धरार्ता  
**भिन्दन्ति मन्दां गतिम्** अश्व-मुख्यः॥११॥  
+++(न शीघ्रं यन्तीति।)+++

दिवा-कराद् **रक्षति** यो गुहासु  
लीनं दिवा-भीतम् **इवान्धकारम्**।  
क्षुद्रे ऽपि नूनं शरणं प्रपन्ने  
ममत्वम् उच्चैः-शिरसां सतीव॥१२॥  
+++(र५ अ५)+++

लाङ्गूल-विक्षेप-विसर्पि-शोभैर्  
इतस् ततश् चन्द्र-मरीचि-गौरैः।  
**यस्यार्थ-युक्तं गिरि-राज-शब्दं**  
कुर्वन्ति **वाल-व्यजनैश् चमर्यः**॥१३॥
+++(अ५)+++

यत्रांशुकाक्षेप-विलज्जितानां  
यद्-ऋच्छया किं-पुरुषाङ्गनानाम्।  
दरी-गृह-द्वार-विलम्बि-बिम्बास्  
**तिरस्करिण्यो जलदा** भवन्ति॥१४॥
+++(र५)+++

भागीरथी-निर्झर-सीकराणां  
वोढा मुहुः कम्पित-देवदारुः।  
**यद्-वायुर्** अन्विष्ट-मृगैः किरातैर्  
**आसेव्यते** भिन्न-शिखण्डि-बर्हः॥१५॥

सप्तर्षि-हस्तावचितावशेषाण्य्  
अधो **विवस्वान्** परिवर्तमानः।  
**पद्मानि** यस्याग्र-सरोरुहाणि  
**प्रबोधयत्य्** ऊर्ध्व-मुखैर् मयूखैः॥१६॥  
+++(सप्तर्षीणाम् उत्तरवर्तित्वाद् ऊर्ध्ववर्तित्वाच्च)+++

## प्रतिष्ठा, परिवारः
+++(क५)+++

+++(सोमादि-)+++यज्ञाङ्ग-योनित्वम् **अवेक्ष्य यस्य**  
सारं धरित्री-धरण-क्षमं च।  
**प्रजापतिः** कल्पित-यज्ञ-भागं  
**शैलाधिपत्यं** स्वयम् **अन्वतिष्ठत्**॥१७॥

स मानसीं मेरु-सखः पितॄणां  
कन्यां कुलस्य स्थितये स्थितिज्ञः।  
**मेनां** मुनीनाम् अपि माननीयाम्  
आत्मानुरुपां **विधिनोपयेमे**॥१८॥

काल-क्रमेणाथ तयोः प्रवृत्ते  
स्वरुप-योग्ये **सुरत-प्रसङ्गे**।  
मनोरमं यौवनम् उद्वहन्त्या  
**गर्भो ऽभवद्** भूधरराजपत्न्याः॥१९॥

**असूत** सा नाग-वधूपभोग्यं  
**मैनाकम्** अम्भो-निधि-बद्ध-सख्यम्।  
क्रुद्धेऽपि पक्षच्छिदि वृत्र-शत्राव्  
अ-वेदना-ज्ञं कुलिश-क्षतानाम्॥२०॥  
+++(र५)+++

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-21-30.mp3"></div>

अथावमानेन पितुः प्रयुक्ता  
दक्षस्य कन्या भव-पूर्व-पत्नी।  
**सती** सती योग-विसृष्ट-देहा  
**तां जन्मने** शैलवधूं **प्रपेदे**॥२१॥

**सा** भू-धराणाम् अधिपेन तस्यां  
समाधिमत्याम्+++(=नियमवत्याम्)+++ **उदपादि** भव्या।  
सम्यक् प्रयोगाद् अ-परिक्षतायां  
**नीताव् इवोत्साहगुणेन संपत्**॥२२॥  
+++(अ५ र५)+++

प्रसन्न-दिक् पांसु-विविक्त-वातं  
शङ्ख-स्वनानन्तर-पुष्प-वृष्टि।  
शरीरिणां स्थावर-जङ्गमानां  
**सुखाय तज्-जन्म-दिनं** बभूव॥२३॥

तया दुहित्रा सुतरां **सवित्री**  
स्फुरत्-प्रभामण्डलया **चकासे**।  
विदूर-भूमिर् नव-मेघ-शब्दाद्  
उद्भिन्नया रत्न-शलाकयैव॥२४॥  
+++(अ५)+++

## पार्वतीवर्धनम्
दिने दिने सा परिवर्धमाना  
लब्धोदया चान्द्रमसीव लेखा।  
**पुपोष** लावण्यमयान् **विशेषाञ्**  
ज्योत्स्नान्तराणीव कलान्तराणि॥२५॥+++(5)+++

तां **पार्वतीत्य्** आभिजनेन नाम्ना  
बन्धुप्रियां बन्धु-जनो **जुहाव**।  
"उ+++(विस्मये)+++ मे"ति मात्रा तपसो निषिद्धा  
पश्चाद् **उमाख्यां** सुमुखी **जगाम**॥२६॥

महीभृतः पुत्रवतो ऽपि दृष्टिस्  
तस्मिन्न् अपत्ये **न जगाम तृप्तिम्**।  
अनन्त-पुष्पस्य मधोर्+++(=वसन्तस्य)+++ हि चूते  
द्विरेफ-माला स-विशेष-सङ्गा॥ १.२७॥  
+++(अ५)+++

प्रभा-महत्या शिखयेव दीपस्,  
त्रिमार्गयेव त्रिदिवस्य मार्गः।  
संस्कारवत्य् एव गिरा मनीषी  
**तया स पूतश्** च विभूषितश् च॥२८॥  
+++(अ५ र५)+++

मन्दाकिनी-सैकत-वेदिकाभिः  
सा कन्दुकैः कृत्रिम-पुत्रकैश् च।  
**रेमे** मुहुर् मध्यगता सखीनां  
**क्रीडा-रसं निर्विशतीव** बाल्ये॥२९॥

{{< figure src="../images/bioluminescent-fungii.jpg" title="" class="thumbnail">}}

तां हंस-मालाः शरदीव गङ्गां,  
महौषधिं नक्तम् इवात्म-भासः।  
स्थिरोपदेशाम् उपदेश-काले  
**प्रपेदिरे प्राक्तन-जन्म-विद्याः**॥३०॥  
+++(र५ अ५)+++

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-31-43.mp3"></div>

अ-सम्भृतं **मण्डनम्** अङ्ग-यष्टेर्,  
अनासवाख्यं+++(=सुरा-रहिताख्यम्)+++ **करणं** मदस्य।  
कामस्य पुष्प-व्यतिरिक्तम् **अस्त्रं**  
बाल्यात् परं +++(यौवनाख्यं)+++ साथ **वयः प्रपेदे**॥३१॥
+++(अ५)+++

उन्मीलितं तूलिकयेव चित्रं,  
सूर्यांशुभिर् भिन्नम् इवारविन्दम्।  
बभूव तस्याश् चतुर्-अस्र+++(=कोण)+++-शोभि  
**वपुर् विभक्तं** नवयौवनेन॥३२॥

अभ्युन्नताङ्गुष्ठ-नख-प्रभाभिर्  
निक्षेपणाद् रागम् इवोद्गिरन्तौ।  
**आजह्रतुस् तच्-चरणौ** पृथिव्यां  
**स्थलारविन्द-श्रियम्** अ-व्यवस्थाम्॥३३॥

**सा राजहंसैरिव** संनताङ्गी  
गतेषु लीलाञ्चित-विक्रमेषु।  
**व्यनीयत** प्रत्युपदेश-लुब्धैर्  
आदित्सुभिर् नूपुर-सिञ्जितानि ॥३४॥  
+++(५)+++

वृत्तानुपूर्वे+++(=वृत्तानुकारिण्योः)+++ च न चातिदीर्धे  
**जङ्घे शुभे** सृष्टवतस् तदीये।  
शेषाङ्ग-निर्माण-विधौ विधातुर्  
लावण्य उत्पाद्य इवास **यत्नः** ॥३५॥  
+++(उत्प्रेक्षा ४)+++

**नाग्रेन्द्र-हस्तास्** त्वचि कर्कशत्वाद्,  
एकान्त-शैत्यात् **कदली**-विशेषाः।  
लब्ध्वापि लोके परिणाहि+++(=वैपुल्यवद्)+++ रुपं  
जातास् **तद्-ऊर्वोर् उपमान-बाह्याः** ॥३६॥  
+++(४)+++

{{< figure src="../images/kAnchI-guNam_sAnubandham.jpg" title="" class="thumbnail">}}


एतावता नन्व् अनुमेय-शोभि  
काञ्ची-गुण-स्थानम् +++(नितम्बसहितम्)+++ अनिन्दितायाः।  
**आरोपितं** यद् +++(तपस्विना)+++ **गिरिशेन** +++(अपि)+++ पश्चाद्  
अनन्य-नारी-कमनीयम् **अङ्कम्**॥३७॥

तस्याः प्रविष्टा नतनाभिरन्ध्रं रराज तन्वी नवलोमराजिः।  
नीवीमतिक्रम्य सितेतरस्य तन्मेखलामध्यमणेरिवार्चिः॥३८॥

मध्येन सा वेदिविलग्नमध्या वलित्रयं चारु बभार बाला।  
आरोहणार्थं नवयौवनेन कामस्य सोपानमिव प्रयुक्तम्॥३९॥

अन्योन्यमुत्पीडयदुत्पलाक्ष्याः स्तनव्दयं पाण्डु तथा प्रवृद्धम्।  
मध्यं यथा श्याममुखस्य तस्य मृणालसूत्रान्तरमप्यलभ्यम्॥ १.४०॥

शिरीषपुष्पाधिकसौकुमार्यौ बाहू तदीयाविति मे वितर्कः।  
पराजितेनापि कृतौ हरस्य यौ कण्ठपाशौ मकरध्वजेन॥४१॥

कण्ठस्य तस्याः स्तनबन्धुरस्य मुक्ताकलापस्य च निस्तलस्य।  
अन्योन्यशोभाजननाद्बभूव साधारणो भूषणभूष्यभावः॥४२॥

चन्द्रं गता पद्मगुणान्न भुङ्क्ते पद्माश्रिता चान्द्रमसीमभिख्याम्।  
उमामुखं तु प्रतिपद्य लोला द्विसंश्रयां प्रीतिमवाप लक्ष्मीः॥४३॥

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-44-53.mp3"></div>

पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम्।  
ततोऽनुकुर्याद्विशदस्य तस्यास्ताम्रौष्ठपर्यस्तरुचः स्मितस्य॥४४॥

स्वरेण तस्याममृतस्त्रुतेव प्रजल्पितायामभिजातवाचि।  
अप्यन्यपुष्टा प्रतिकूलशब्दा श्रोतुर्वितन्त्रीरिव ताड्यमाना॥४५॥

प्रवातनीलोत्पलनिर्विशेषमधीरविप्रेक्षितमायताक्ष्या।  
तया गृहितं नु मृगाङ्गनाभ्यस्ततो गृहीतं नु मृगाङ्गनाभिः॥४६॥

तस्याः शलाकाञ्जननिर्मितेव कान्तिर्भ्रुवोरायतलेखयोर्या।  
तां वीक्ष्य लीलाचतुरामनङ्गः स्वचापसौन्दर्यमदं मुमोच॥४७॥

लज्जा तिरश्चां यदि चेतसि स्यादसंशयं पर्वतराजपुत्र्याः।  
तं केशपाशं प्रसमीक्ष्य कुर्युर्बालप्रियत्वं शिथिलं चमर्यः॥४८॥

सर्वोपमाद्रव्यसमुच्चयेन यथाप्रदेशं विनिवेशितेन।  
सा निर्मिता विश्वसृजा प्रयत्नादेकस्थसौन्दर्यदिदृक्षयेव॥४९॥

तां नारदः कामचरः कदाचित्कन्यां किल प्रेक्ष्य पितुः समीपे।  
समादिदेशैक वधूं भवित्रीं प्रेम्णा शरीरार्धहरां हरस्य॥५०॥

गुरुः प्रगल्भेऽपि वयस्यतोऽस्यास्तस्थौ निवृत्तान्यवराभिलाषः।  
ऋते कृशानोनं हि मन्त्रपूतमर्हन्ति तेजांस्यपराणि हव्यम्॥५१॥

अयाचितारं न हि देवदेवमद्रिः सुतां ग्राहयितुं शशाक।  
अभ्यर्थनाभङ्गभयेन साधुर्माध्यस्थ्यमिष्टेऽप्यवलम्बतेऽर्थे॥५२॥

यदैव पूर्वे जनने शरीरं सा दक्षरोषात् सुदती ससर्ज।  
तदाप्रभृत्येव विमुक्तसङ्गः पतिः पशूनामपरिग्रहोऽभूत्॥५३॥

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-54-60.mp3"></div>

स कृत्तिवासास्तपसे यतात्मा गङ्गाप्रवाहोक्षितदेवदारु।  
प्रस्थं हिमाद्रेर्मृगनाभिगन्धि किंचित्क्वणर्त्किन्नरमध्युवास॥५४॥

गणा नमेरुप्रसवावतंसा भूर्जत्वचः स्पर्शवतीर्दधानाः।  
मनःशिलाविच्छुरिता निषेदुः शैलेयनद्धेषु शिलातलेषु॥५५॥

तुषारसंघातशिलाः खुराग्रैः समुल्लिखन्दर्पकलः ककुद्मान्।  
दृष्टः कथंचिद्गवयैर्विविग्नैरसोढसिंहध्वनिरुन्ननाद॥५६॥

तत्राग्निमाधाय समित्समिद्धं स्वमेव मर्त्यन्तरमष्टमूर्तिः।  
स्वयं विधाता तपसः फलानां केनापि कामेन तपश्चचार॥५७॥

अनर्घ्यमर्घ्येण तमद्रिनाथः स्वर्गौकसामार्चितमर्चयित्वा।  
आराधनायास्य सखीसमेतां समादिदेश प्रयतां तनूजाम्॥५८॥

प्रत्यर्थिभूतामपि तां समाधेः शुश्रूषमाणां गिरिशोऽनुमेने।  
विकारहेतौ सति विक्रियन्ते येषां न चेतांसि त एव धीराः॥५९॥

अवचितबलिपुष्पा वेदिसंमार्गदक्षा  
नियमविधिजलानां बर्हिषां चोपनेत्री।  
गिरिशमुपचचार प्रत्यहं सा सुकेशी  
नियमितपरिखेदा तच्छिरश्चन्द्रपादैः॥६०॥

उमोत्पत्तिर्नाम प्रथमः सर्गः॥१॥.
