---
title: सर्गः ०१ - उमोत्पत्तिः
unicode_script: devanagari

---

## हिमाद्रिवर्णनम्
+++(हिमवन्महत्त्वम् अलौकिकताञ्च वक्रोक्तिभिर् वर्णयति।)+++  
+++(अ५)+++

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-1-10.mp3"></div>

अस्त्युत्तरस्यां दिशि **देवतात्मा**  
हिमालयो नाम नगाधिराजः।  
पुर्वापरौ तोयनिधी वगाह्य  
स्थितः पृथिव्या इव मानदण्डः॥१॥

यं सर्वशैलाः परिकल्प्य वत्सं  
मेरौ स्थिते दौग्धरि दोहदक्षे।  
भास्वन्ति रत्नानि महौषधीश्च  
पृथूपदिष्टां दुदुहुर् धरित्रीम्॥२॥  
+++(अत्र विष्णुपुराणोक्तकथा।)+++

**अनन्तरत्नप्रभवस्य** यस्य  
हिमं न सौभाग्यविलोपि जातम्।  
एको हि दोषो गुणसन्निपाते  
निमज्जतीन्दोः किरणेष्विवाङ्कः॥३॥  
+++(अ५ र५)+++

यश्चाप्सरोविभ्रममण्डनानां  
सम्पादयित्रीं शीखरैर् बिभर्ति।  
बलाहक+++(=मेघ)+++-च्छेद-विभक्तरागाम्  
अकालसन्ध्यामिव धातुमत्ताम्॥ १.४॥  
+++(अ५)+++

आमेखलं सञ्चरतां घनानां  
छायामधः सानुगतां निषेव्य।  
उद्वेजिता वृष्टिभिर् आश्रयन्ते  
श्रृङ्गाणि यस्यातपवन्ति सिद्धाः॥५॥

पदं तुषारस्रुतिधौतरक्तं  
यस्मिन्नदृष्ट्वापि हतद्विपानाम्।  
विदन्ति मार्गं नखरन्ध्रमुक्तैर्  
मुक्ताफलैः केसरिणां किराताः॥६॥

न्यस्ताक्षरा धातुरसेन यत्र  
भूर्जत्वचः कुञ्जरबिन्दु+++(=काये वयोविशेषभाविनः पद्मकाख्याः)+++-शोणाः।  
व्रजन्ति विद्याधरसुन्दरीणाम्  
अनङ्गलेखक्रिययोपयोगम्॥७॥

यः पूरयन् कीचक-रन्ध्रभागान्  
दरीमुखोत्थेन समीरणेन।  
उद्गास्यताम् इच्छति किन्नराणां  
तान+++(=स्वरान्तरप्रवर्तको वंशवाद्यसाध्यः स्वरविशेषः)+++-प्रदायित्वमिवोपगन्तुम्॥८॥
+++(अ५)+++

कपोलकण्डूः करिभिर् विनेतुं  
विघट्टितानां सरलद्रुमाणाम्।  
यत्र स्नुतक्षीरतया प्रसूतः  
सानूनि गन्धः सुरभीकरोति॥९॥
+++(अ५)+++

वनेचराणां वनितासखानां  
दरीगृहोत्सङ्ग+++(=अभ्यन्तर)+++-निषक्तभासः।  
भवन्ति यत्रौषधयो रजन्याम्  
अतैलपूराः सुरतप्रदीपाः॥१०॥

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-11-20.mp3"></div>

उद्वेजयत्यङ्गुलिपार्ष्णिभागान्  
मार्गे शिलीभूतहिमेऽपि यत्र।  
न दुर्वहश्रोणिपयोधरार्ता  
भिन्दन्ति मन्दां गतिमश्वमुख्यः॥११॥  
+++(न शीघ्रं यन्तीति।)+++

दिवाकराद् रक्षति यो गुहासु  
लीनं दिवाभीतमिवान्धकारम्।  
क्षुद्रेऽपि नूनं शरणं प्रपन्ने  
ममत्वमुच्चैःशिरसां सतीव॥१२॥  
+++(र५ अ५)+++

लाङ्गूलविक्षेपविसर्पिशोभैर्  
इतस्ततश्चन्द्रमरीचिगौरैः।  
यस्यार्थयुक्तं गिरिराजशब्दं  
कुर्वन्ति वालव्यजनैश्चमर्यः॥१३॥
+++(अ५)+++

यत्रांशुकाक्षेपविलज्जितानां  
यदृच्छया किंपुरुषाङ्गनानाम्।  
दरीगृहद्वार विलम्बिम्बिम्बास्  
तिरस्करिण्यो जलदा भवन्ति॥१४॥
+++(र५)+++

भागीरथीनिर्झरसीकराणां  
वोढा मुहुः कम्पितदेवदारुः।  
यद्वायुर् अन्विष्टमृगैः किरातैर्  
आसेव्यते भिन्नशिशण्डिबर्हः॥१५॥

सप्तर्षिहस्तावचितावशेषाण्य्  
अधो विवस्वान् परिवर्तमानः।  
पद्मानि यस्याग्रसरोरुहाणि  
प्रबोधयत्यूर्ध्वमुखैर्मयूखैः॥१६॥  
+++(सप्तर्षीणाम् उत्तरवर्तित्वाद् ऊर्ध्ववर्तित्वाच्च)+++

## प्रतिष्ठा, परिवारः
+++(क५)+++

यज्ञाङ्गयोनित्वमवेक्ष्य यस्य  
सारं धरित्रीधरणक्षमं च।  
प्रजापतिः कल्पितयज्ञभागं  
शैलाधिपत्यं स्वयमन्वतिष्ठत्॥१७॥

स मानसीं मेरुसखः पितॄणां  
कन्यां कुलस्य स्थितये स्थितिज्ञः।  
मेनां मुनीनामपि माननीयाम्  
आत्मानुरुपां विधिनोपयेमे॥१८॥

कालक्रमेणाथ तयोः प्रवृत्ते  
स्वरुपयोग्ये सुरतप्रसङ्गे।  
मनोरमं यौवनमुद्वहन्त्या  
गर्भोऽभवद्भूधरराजपत्न्याः॥१९॥

असूत सा नागवधूपभोग्यं  
मैनाकमम्भोनिधिबद्धसख्यम्।  
क्रुद्धेऽपि पक्षच्छिदि वृत्रशत्राव्  
अवेदनाज्ञं कुलिशक्षतानाम्॥२०॥  
+++(र५)+++

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-21-30.mp3"></div>

अथावमानेन पितुः प्रयुक्ता  
दक्षस्य कन्या भवपूर्वपत्नी।  
सती सती योगविसृष्टदेहा  
तां जन्मने शैलवधूं प्रपेदे॥२१॥

सा भूधराणामधिपेन तस्यां  
समाधिमत्याम्+++(=नियमवत्याम्)+++ उदपादि भव्या।  
सम्यक् प्रयोगाद् अपरिक्षतायां  
नीताव् इवोत्साहगुणेन संपत्॥२२॥  
+++(अ५ र५)+++

प्रसन्नदिक् पांसुविविक्तवातं  
शङ्खस्वनानन्तरपुष्पवृष्टि।  
शरीरिणां स्थावरजङ्गमानां  
सुखाय तज्जन्मदिनं बभूव॥२३॥

तया दुहित्रा सुतरां सवित्री  
स्फुरत्प्रभामण्डलया चकासे।  
विदूरभूमिर् नवमेघशब्दाद्  
उद्भिन्नया रत्नशलाकयैव॥२४॥  
+++(अ५)+++

## पार्वतीवर्धनम्
दिने दिने सा परिवर्धमाना  
लब्धोदया चान्द्रमसीव लेखा।  
पुपोष लावण्यमयान् विशेषाञ्  
ज्योत्स्नान्तराणीव कलान्तराणि॥२५॥

तां पार्वतीत्याभिजनेन नाम्ना  
बन्धुप्रियां बन्धुजनो जुहाव।  
"उ+++(विस्मये)+++ मे"ति मात्रा तपसो निषिद्धा  
पश्चादुमाख्यां सुमुखी जगाम॥२६॥

महीभृतः पुत्रवतो ऽपि दृष्टिस्  
तस्मिन्नपत्ये न जगाम तृप्तिम्।  
अनन्तपुष्पस्य मधोर्+++(=वसन्तस्य)+++ हि चूते  
द्विरेफमाला सविशेषसङ्गा॥ १.२७॥  
+++(अ५)+++

प्रभामहत्या शिखयेव दीपस्  
त्रिमार्गयेव त्रिदिवस्य मार्गः।  
संस्कारवत्येव गिरा मनीषी  
तया स पूतश्च विभूषितश्च॥२८॥  
+++(अ५ र५)+++

मन्दाकिनीसैकतवेदिकाभिः  
सा कन्दुकैः कृत्रिमपुत्रकैश्च।  
रेमे मुहुर्मध्यगता सखीनां  
क्रीडारसं निर्विशतीव बाल्ये॥२९॥

![](../../../../images/bioluminescent-fungii.jpg)
तां हंसमालाः शरदीव गङ्गां  
महौषधिं नक्तमिवात्मभासः।  
स्थिरोपदेशामुपदेशकाले  
प्रपेदिरे प्राक्तनजन्मविद्याः॥३०॥  
+++(र५ अ५)+++

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-31-43.mp3"></div>

असम्भृतं मण्डनम् अङ्गयष्टेर्  
अनासवाख्यं करणं मदस्य।  
कामस्य पुष्पव्यतिरिक्तमस्त्रं  
बाल्यात्परं साथ **वयः** प्रपेदे॥३१॥
+++(अ५)+++

उन्मीलितं तूलिकयेव **चित्रं**  
सूर्यांशुभिर् भिन्नमिवारविन्दम्।  
बभूव तस्याश् चतुरस्र+++(=चतुष्कोण)+++शोभि  
वपुर् विभक्तं नवयौवनेन॥३२॥

अभ्युन्नताङ्गुष्ठनखप्रभाभिर्  
निक्षेपणाद् रागमिवोद्गिरन्तौ।  
आजह्रतुस् **तच्चरणौ** पृथिव्यां  
स्थलारविन्दश्रियम् अव्यवस्थाम्॥३३॥

**सा राजहंसैरिव** संनताङ्गी  
गतेषु लीलाञ्चितविक्रमेषु।  
**व्यनीयत** प्रत्युपदेशलुब्धैर्  
आदित्सुभिर् नूपुरसिञ्जितानि ॥३४॥  
+++(५)+++

वृत्तानुपूर्वे+++(=वृत्तानुकारिण्य्योः)+++ च न चातिदीर्धे  
जङ्घे शुभे सृष्टवतस् तदीये।  
शेषाङ्गनिर्माणविधौ विधातुर्  
लावण्य उत्पाद्य इवास यत्नः ॥३५॥  
+++(उत्प्रेक्षा ४)+++

नाग्रेन्द्रहस्तास्त्वचि कर्कशत्वाद्  
एकान्तशैत्यात् कदलीविशेषाः।  
लब्ध्वापि लोके परिणाहि+++(=वैपुल्यवद्)+++ रुपं  
जातास् तदूर्वोर् उपमानबाह्याः ॥३६॥  
+++(४)+++

एतावता नन्वनुमेयशोभि काञ्चीगुणस्थानमनिन्दितायाः।  
आरोपितं यद् गिरिशेन पश्चादनन्यनारीकमनीयमङ्कम्॥३७॥

तस्याः प्रविष्टा नतनाभिरन्ध्रं रराज तन्वी नवलोमराजिः।  
नीवीमतिक्रम्य सितेतरस्य तन्मेखलामध्यमणेरिवार्चिः॥३८॥

मध्येन सा वेदिविलग्नमध्या वलित्रयं चारु बभार बाला।  
आरोहणार्थं नवयौवनेन कामस्य सोपानमिव प्रयुक्तम्॥३९॥

अन्योन्यमुत्पीडयदुत्पलाक्ष्याः स्तनव्दयं पाण्डु तथा प्रवृद्धम्।  
मध्यं यथा श्याममुखस्य तस्य मृणालसूत्रान्तरमप्यलभ्यम्॥ १.४०॥

शिरीषपुष्पाधिकसौकुमार्यौ बाहू तदीयाविति मे वितर्कः।  
पराजितेनापि कृतौ हरस्य यौ कण्ठपाशौ मकरध्वजेन॥४१॥

कण्ठस्य तस्याः स्तनबन्धुरस्य मुक्ताकलापस्य च निस्तलस्य।  
अन्योन्यशोभाजननाद्बभूव साधारणो भूषणभूष्यभावः॥४२॥

चन्द्रं गता पद्मगुणान्न भुङ्क्ते पद्माश्रिता चान्द्रमसीमभिख्याम्।  
उमामुखं तु प्रतिपद्य लोला द्विसंश्रयां प्रीतिमवाप लक्ष्मीः॥४३॥

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-44-53.mp3"></div>

पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम्।  
ततोऽनुकुर्याद्विशदस्य तस्यास्ताम्रौष्ठपर्यस्तरुचः स्मितस्य॥४४॥

स्वरेण तस्याममृतस्त्रुतेव प्रजल्पितायामभिजातवाचि।  
अप्यन्यपुष्टा प्रतिकूलशब्दा श्रोतुर्वितन्त्रीरिव ताड्यमाना॥४५॥

प्रवातनीलोत्पलनिर्विशेषमधीरविप्रेक्षितमायताक्ष्या।  
तया गृहितं नु मृगाङ्गनाभ्यस्ततो गृहीतं नु मृगाङ्गनाभिः॥४६॥

तस्याः शलाकाञ्जननिर्मितेव कान्तिर्भ्रुवोरायतलेखयोर्या।  
तां वीक्ष्य लीलाचतुरामनङ्गः स्वचापसौन्दर्यमदं मुमोच॥४७॥

लज्जा तिरश्चां यदि चेतसि स्यादसंशयं पर्वतराजपुत्र्याः।  
तं केशपाशं प्रसमीक्ष्य कुर्युर्बालप्रियत्वं शिथिलं चमर्यः॥४८॥

सर्वोपमाद्रव्यसमुच्चयेन यथाप्रदेशं विनिवेशितेन।  
सा निर्मिता विश्वसृजा प्रयत्नादेकस्थसौन्दर्यदिदृक्षयेव॥४९॥

तां नारदः कामचरः कदाचित्कन्यां किल प्रेक्ष्य पितुः समीपे।  
समादिदेशैक वधूं भवित्रीं प्रेम्णा शरीरार्धहरां हरस्य॥५०॥

गुरुः प्रगल्भेऽपि वयस्यतोऽस्यास्तस्थौ निवृत्तान्यवराभिलाषः।  
ऋते कृशानोनं हि मन्त्रपूतमर्हन्ति तेजांस्यपराणि हव्यम्॥५१॥

अयाचितारं न हि देवदेवमद्रिः सुतां ग्राहयितुं शशाक।  
अभ्यर्थनाभङ्गभयेन साधुर्माध्यस्थ्यमिष्टेऽप्यवलम्बतेऽर्थे॥५२॥

यदैव पूर्वे जनने शरीरं सा दक्षरोषात् सुदती ससर्ज।  
तदाप्रभृत्येव विमुक्तसङ्गः पतिः पशूनामपरिग्रहोऽभूत्॥५३॥

<div class="audioEmbed" caption="वेदभूमिपाठः" src="https://archive.org/download/kuMArasambhava-mUlam-vedabhoomi.org/KumaraSambhava-Sarga01-54-60.mp3"></div>

स कृत्तिवासास्तपसे यतात्मा गङ्गाप्रवाहोक्षितदेवदारु।  
प्रस्थं हिमाद्रेर्मृगनाभिगन्धि किंचित्क्वणर्त्किन्नरमध्युवास॥५४॥

गणा नमेरुप्रसवावतंसा भूर्जत्वचः स्पर्शवतीर्दधानाः।  
मनःशिलाविच्छुरिता निषेदुः शैलेयनद्धेषु शिलातलेषु॥५५॥

तुषारसंघातशिलाः खुराग्रैः समुल्लिखन्दर्पकलः ककुद्मान्।  
दृष्टः कथंचिद्गवयैर्विविग्नैरसोढसिंहध्वनिरुन्ननाद॥५६॥

तत्राग्निमाधाय समित्समिद्धं स्वमेव मर्त्यन्तरमष्टमूर्तिः।  
स्वयं विधाता तपसः फलानां केनापि कामेन तपश्चचार॥५७॥

अनर्घ्यमर्घ्येण तमद्रिनाथः स्वर्गौकसामार्चितमर्चयित्वा।  
आराधनायास्य सखीसमेतां समादिदेश प्रयतां तनूजाम्॥५८॥

प्रत्यर्थिभूतामपि तां समाधेः शुश्रूषमाणां गिरिशोऽनुमेने।  
विकारहेतौ सति विक्रियन्ते येषां न चेतांसि त एव धीराः॥५९॥

अवचितबलिपुष्पा वेदिसंमार्गदक्षा  
नियमविधिजलानां बर्हिषां चोपनेत्री।  
गिरिशमुपचचार प्रत्यहं सा सुकेशी  
नियमितपरिखेदा तच्छिरश्चन्द्रपादैः॥६०॥

उमोत्पत्तिर्नाम प्रथमः सर्गः॥१॥.
