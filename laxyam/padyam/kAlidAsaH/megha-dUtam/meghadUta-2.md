---
title: २ उत्तरमेघः 
unicode_script: devanagari  

---

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Um1-10.mp3"></div>

 विद्युत्वन्तं ललितवनिताः सेन्द्रचापं सचित्राः
 सङ्गीताय प्रहतमुरजाः स्निग्धगम्भीरघोषम् ।  
 अन्तस्तोयं मणिमयभुवस्तुङ्गमभ्रंलिहाग्राः
 प्रासादास्त्वां तुलयितुमलं यत्र तैस्तैर्विशेषैः ॥ ६४॥

 हस्ते लीलाकमलमलके बालकुन्दानुविद्धं
 नीता लोध्रप्रसवरजसा पाण्डुतामानने श्रीः ।  
 चूडापाशे नवकुरबकं चारु कर्णे शिरीषं
 सीमन्ते च त्वदुपगमजं यत्र नीपं वधूनाम् ॥ ६५॥

 यत्रोन्मत्तभ्रमरमुखराः पादपा नित्यपुष्पा
 हंसश्रेणीरचितरशना नित्यपद्मा नलिन्यः |
 केकोत्कण्ठा भवनशिखिनो नित्यभस्वत्कलापा
 नित्यज्योत्स्नाः प्रतिहततमोवृत्तिरम्याः प्रदोषाः ||

 आनन्दोत्थं नयनसलिलं यत्र नान्यैर्निमित्तैः
 नान्यस्तापः कुसुमशरजादिष्टसंयोगसाध्यात् ।  
 नाप्यन्यस्मात्प्रणयकलहाद्विप्रयोगोपपत्तिः
 वित्तेशानां न च खलु वयो यौवनादन्यदस्ति ॥ ६६॥

 यस्यां यक्षाः सितमणिमयान्येत्य हर्म्यस्थलानि
 ज्योतिश्छायाकुसुमरचितान्युत्तमस्त्रीसहायाः ।  
 आसेवन्ते मधु रतिफलं कल्पवृक्षप्रसूतं
 त्वद्गम्भीरध्वनिषु शनकैः पुष्करेष्वाहतेषु ॥ ६७॥

 मन्दाकिन्याः सलिलशिशिरैः सेव्यमाना मरुद्भिः
 मन्दाराणामनुतटरुहां छायया वारितोष्णाः ।  
 अन्वेष्टव्यैः कनकसिकतामुष्टिनिक्षेपगूढैः
 संक्रीडन्ते मणिभिरमरप्रार्थिता यत्र कन्याः ॥ ६८॥

 नीवीबन्धोच्छ्वसितशिथिलं यत्र बिम्बाधराणां
 क्षौमं रागादनिभृतकरेष्वाक्षिपत्सु प्रियेषु ।  
 अर्चिस्तुङ्गानभिमुखमपि प्राप्य रत्नप्रदीपान्
 ह्रीमूढानां भवति विफलप्रेरणा चूर्णमुष्टिः ॥ ६९॥

 नेत्रा नीताः सततगतिना यद्विमानाग्रभूमीः
 आलेख्यानां स्वजलकणिका दोषमुत्पाद्य सद्यः ।  
 शङ्कास्पृष्टा इव जलमुचस्त्वादृशा जालमार्गैः
 धूमोद्गारानुकृतिनिपुणा जर्जरा निष्पतन्ति ॥ ७०॥

 यत्र स्त्रीणां प्रियतमभुजालिङ्गनोच्छ्वासितानां
 अङ्गग्लानिं सुरतजनितां तन्तुजालावलम्बाः ।  
 त्वत्संरोधापगमविशदैश्चन्द्रपादैर्निशीथे
 व्यालुम्पन्ति स्फुटजललवस्यन्दिनश्चन्द्रकान्ताः ॥ ७१॥

 अक्षय्यान्तर्भवननिधयः प्रत्यहं रक्तकण्ठैः
 उद्गायद्भिर्धनपतियशः किंनरैर्यत्र सार्धम् ।  
 वैभ्राजाख्यं विबुधवनितावारमुख्यासहाया
 बद्धालापा बहिरुपवनं कामिनो निर्विशन्ति ॥ ७२॥

 गत्युत्कम्पादलकपतितैर्यत्र मन्दारपुष्पैः
 पत्रच्छेदैः कनककमलैः कर्णविभ्रंशिभिश्च ।  
 मुक्ताजालैः स्तनपरिसरश्छिन्नसूत्रैश्च हारैः
 नैशो मार्गः सवितुरुदये सूच्यते कामिनीनाम् ॥ ७३॥

 मत्वा देवं धनपतिसखं यत्र साक्षाद् वसन्तं
 प्रायश्चापं न वहति भयान् मन्मथः षट्पदज्यम् ।  
 सभ्रूभङ्गप्रहितनयनैः कामिलक्ष्येष्वमोघैः
 तस्यारम्भश्चतुरवनिताविभ्रमैरेव सिद्धः ॥ ७४॥

 <div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Um11-20.mp3"></div>

 वासश्चित्रं मधु नयनयोर्विभ्रमादेशदक्षं
 पुष्पोभ्देदं सह किसलयैर्भूषणानां विकल्पान् ।  
 लाक्षारागं चरणकमलन्यासयोग्यं च यस्याम्
 एकः सूते सकलमबलामण्डनं कल्पवृक्षः ॥ ७५॥

 तत्रागारं धनपतिगृहानुत्तरेणास्मदीयं
 दूराल्लक्ष्यं सुरपतिधनुश्चारुणा तोरणेन ।  
 यस्योपान्ते कृतकतनयः कान्तया वर्धितो मे
 हस्तप्राप्यस्तबकनमितो बालमन्दारवृक्षः ॥ ७६॥

 वापी चास्मिन् मरकतशिलाबद्धसोपानमार्गा
 हैमैश्छन्ना विकचकमलैः स्निग्धवैदूर्यनालैः ।  
 यस्यास्तोये कृतवसतयो मानसं संनिकृष्टं
 न ध्यास्यन्ति व्यपगतशुचस्त्वामपि प्रेक्ष्य हंसाः ॥ ७७॥

 तस्यास्तीरे रचितशिखरः पेशलैरिन्द्रनीलैः
 क्रीडाशैलः कनककदलीवेष्टनप्रेक्षणीयः ।  
 मद्गेहिन्याः प्रिय इति सखे चेतसा कातरेण
 प्रेक्ष्योपान्तस्फुरिततडितं त्वां तमेव स्मरामि ॥ ७८॥

 रक्ताशोकश्चलकिसलयः केसरश्चात्र कान्तः
 प्रत्यासन्नौ कुरबकवृतेर्माधवीमण्डपस्य ।  
 एकः सख्यास्तव सह मया वामपादाभिलाषी
 काङ्क्षत्यन्यो वदनमदिरां दोहदच्छद्मनास्याः ॥ ७९॥

 तन्मध्ये च स्फटिकफलका काञ्चनी वासयष्टिः
 मूले बद्धा मणिभिरनतिप्रौढवंशप्रकाशैः ।  
 तालैः शिञ्जावलयसुभगैर्नर्तितः कान्तया मे
 यामध्यास्ते दिवसविगमे नीलकण्ठः सुहृद् वः ॥ ८०॥

 एभिः साधो हृदयनिहितैर्लक्षणैर्लक्षयेथा
 द्वारोपान्ते लिखितवपुषौ शङ्खपद्मौ च दृष्ट्वा ।  
 क्षामच्छायं भवनमधुना मद्वियोगेन नूनं
 सूर्यापाये न खलु कमलं पुष्यति स्वामभिख्याम् ॥ ८१॥

 गत्वा सद्यः कलभतनुतां शीघ्रसम्पातहेतोः
 क्रीडाशैले प्रथमकथिते रम्यसाणौ निषण्णः ।  
 अर्हस्यन्तर्भवनपतितां कर्तुमल्पाल्पभासं
 खद्योतालीविलसितनिभां विद्युदुन्मेषदृष्टिम् ॥ ८२॥

 तन्वी श्यामा शिख दशना पक्वबिम्बाधरोष्ठी
 मध्ये क्षामा चकितहरिणीप्रेक्षणा निम्ननाभिः ।  
 श्रोणीभारादलसगमना स्तोकनम्रा स्तनाभ्यां
 या तत्र स्याद् युवतिविषये सृष्टिराद्येव धातुः ॥ ८३॥

 तां जानीथाः परिमितकथां जीवितं मे द्वितीयं
 दूरीभूते मयि सहचरे चक्रवाकीमिवैकाम् ।  
 गाढोत्कण्ठा गुरुषु दिवसेष्वेषु गच्छत्सु बालां
 जातां मन्ये शिशिरमथितां पद्मिनीं वान्यरूपाम् ॥ ८४॥

<div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Um21-30.mp3"></div>

 नूनं तस्याः प्रबलरुदितोच्छूननेत्रं प्रियाया
 निःष्वासानामशिशिरतया भिन्नवर्णाधरोष्ठम् ।  
 हस्तन्यस्तं मुखमसकलव्यक्ति लम्बालकत्वाद्
 इन्दोर्दैन्यं त्वदनुसरणक्लिष्टकान्तेर्बिभर्ति ॥ ८५॥

 आलोके ते निपतति पुरा सा बलिव्याकुला वा
 मत्सादृश्यं विरहतनु वा भावगम्यं लिखन्ती ।  
 पृच्छन्ती वा मधुरवचनां शारिकां (सारिकां) पञ्जरस्थां
 कच्चित् भर्तुः स्मरसि रसिके त्वं हि तस्य प्रियेति ॥ ८६॥

 उत्सङ्गे वा मलिनवसने सोम्य निक्षिप्य वीणां
 मद्गोत्राङ्कं विरचितपदं गेयमुद्गातुकामा ।  
 तन्त्रीमार्द्रां नयनसलिलैः सारयित्वा कथं चिद्
 भूयो भूयः स्वयमपि कृतां मूर्छनां विस्मरन्ती ॥ ८७॥

 शेषान् मासान् विरहदिवसस्थापितस्यावधेर्वा
 विन्यस्यन्ती भुवि गणनया देहलीदत्तपुष्पैः ।  
 सम्भोगंं वा हृदयनिहितारम्भमास्वादयन्ती
 प्रायेणैते रमणविरहेष्वङ्गनानां विनोदाः ॥ ८८॥

 सव्यापारामहनि न तथा पीडयेन्मद्वियोगः
 शङ्के रात्रौ गुरुतरशुचं निर्विनोदां सखीं ते ।  
 मत्संदेशैः सुखयितुमलं पश्य साध्वीं निशीथे
 तामुन्निद्रामवनिशयनां सद्मवातायनस्थः ॥ ८९॥

 आधिक्षामां विरहशयने संनिषण्णैकपार्श्वां
 प्राचीमूले तनुमिव कलामात्रशेषां हिमांशोः ।  
 नीता रात्रिः क्षण इव मया सार्धमिच्छारतैर्या
 तामेवोष्णैर्विरहमहतीमश्रुभिर्यापयन्तीम् ॥ ९०॥

 पादानिन्दोरमृतशिशिरान् जालमार्गप्रविष्टान्
 पूर्वप्रीत्या गतमभिमुखं संनिवृत्तं तथैव ।  
 चक्षुः खेदात् सलिलगुरुभिः पक्ष्मभिश्छादयन्तीं
 साभ्रेऽह्नीव स्थलकमलिनीं न प्रबुद्धां न सुप्ताम् ॥ ९१॥

 निःश्वासेनाधरकिसलयक्लेशिना विक्षिपन्तीं
 शुद्धस्नानात् परुषमलकं नूनमागण्डलम्बम् ।  
 मत्संभोगः कथमुपनमेत् स्वप्नजोऽपीति निद्राम्
 आकाङ्क्षन्तीं नयनसलिलोत्पीडरुद्धावकाशाम् ॥ ९२॥

 आद्ये बद्धा विरहदिवसे या शिखा दाम हित्वा
 शापस्यान्ते विगलितशुचा तां मयोद्वेष्टनीयाम् ।  
 स्पर्शद्विष्टामयमितनखेनासकृत् सारयन्तीं
 गण्डाभोगात् कठिनविषमामेकवेणीं करेण ॥ ९३॥

 सा संन्यस्ताभरणमबला पेशलं धारयन्ती
 शय्योत्सङ्गे निहितमसकृद् दुःखदुःखेन गात्रम् ।  
 त्वामप्यस्रं नवजलमयं मोचयिष्यत्यवश्यं
 प्रायः सर्वो भवति करुणावृत्तिरार्द्रान्तरात्मा ॥ ९४॥

 <div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Um31-40.mp3"></div>

 जाने सख्यास्तव मयि मनः संभ्र्तस्नेहमस्माद्
 इत्थंभूतां प्रथमविरहे तामहं तर्कयामि ।  
 वाचालं मां न खलु सुभगंमन्यभावः करोति
 प्रत्यक्षं ते निखिलमचिराद् भ्रातरुक्तं मया यत् ॥ ९५॥

 रुद्धापाङ्गप्रसरमलकैरञ्जनस्नेहशून्यं
 प्रत्यादेशादपि च मधुनो विष्मृतभ्रूविलासम् ।  
 त्वय्यासन्ने नयनमुपरिस्पन्दि शङ्के मृगाक्ष्या
 मीनक्षोभाच्चलकुवलयश्रीतुलामेष्यतीति ॥ ९६॥

 वामश्चास्याः कररुहपदैर्मुच्यमानो मदीयैः
 मुक्ताजालं चिरपरिचितं त्याजितो दैवगत्या ।  
 संभोगान्ते मम समुचितो हस्तसंवाहनानां
 यास्यत्यूरुः सरसकदलीस्तम्भगौरश्चलत्वम् ॥ ९७॥

 तस्मिन् काले जलद यदि सा लब्धनिद्रासुखा स्याद्
 अन्वास्यैनां स्तनितविमुखो याममात्रं सहस्व ।  
 मा भूदस्याः प्रणयिनि मयि स्वप्नलब्धे कथं चित्
 सद्यः कण्ठच्युतभुजलताग्रन्थि गाढोपगूढम् ॥ ९८॥

 तामुत्थाप्य स्वजलकणिकाशीतलेनानिलेन
 प्रत्याश्वस्तां सममभिनवैर्जालकैर्मालतीनाम् ।  
 विद्युद्गर्भः स्तिमितनयनां त्वत्सनाथे गवाक्षे
 वक्तुं धीरस्तनितवचनैर्मानिनीं प्रक्रमेथाः ॥ ९९॥

 भर्तुर्मित्रं प्रियमविधवे विद्धि मामम्बुवाहं
 तत्संदेशैहृदयनिहितैरागतं त्वत्समीपम् ।  
 यो वृन्दानि त्वरयति पथि श्राम्यतां प्रोषितानां
 मन्द्रस्निग्धैर्ध्वनिभिरबलावेणिमोक्षोत्सुकानि ॥ १००॥

 इत्याख्याते पवनतनयं मैथिलीवोन्मुखी सा
 त्वामुत्कण्ठोच्छ्वसितहृदया वीक्ष्य संभव्य चैव ।  
 श्रोष्यत्यस्मात् परमवहिता सौम्य सीमन्तिनीनां
 कान्तोदन्तः सुहृदुपनतः सङ्गमात्किंचिदूनः ॥ १०१॥

 तामायुष्मन् मम च वचनादात्मनः चोपकर्तुं
 ब्रूयादेवं तव सहचरो रामगिर्याश्रमस्थः ।  
 अव्यापन्नः कुशलमबले पृच्छति त्वां वियुक्तः
 पूर्वाभाष्यं सुलभविपदां प्राणिनामेतदेव ॥ १०२॥

 अङ्गेनाङ्गं प्रतनु तनुना गाढतप्तेन तप्तं
 सास्रेणाश्रुद्रुतमविरतोत्कण्ठमुत्कण्ठितेन ।  
 उष्णोच्छ्वासं समधिकतरोच्छ्वासिना दूरवर्ती
 सङ्कल्पैस्तैर्विशति विधिना वैरिणा रुद्धमार्गः ॥ १०३॥

 शब्दाख्येयं यदपि किल ते यः सखीनां पुरस्तात्
 कर्णे लोलः कथयितुमभूदाननस्पर्शलोभात् ।  
 सोऽतिक्रान्तः श्रवणविषयं लोचनाभ्यामदृश्यः
 त्वामुत्कण्ठाविरचितपदं मन्मुखेनेदमाह ॥ १०४॥

 <div class="audioEmbed" caption="वेदभूमिपाठः" src="https://archive.org/download/meghadUta-mUlam-vedabhoomi.org/Um41-52.mp3"></div>

 श्यामास्वङ्गं चकितहरिणीप्रेक्षणे दृष्टिपातं
 वक्त्रच्छायां शशिनि शिखिनां बर्हभारेषु केशान् ।  
 उत्पश्यामि प्रतनुषु नदीवीचिषु भ्रूविलासान्
 हन्तैकस्मिन्क्वचिदपि न ते चण्  साद्र्श्यमस्ति ॥ १०५॥

 त्वामालिख्य प्रणयकुपिता धातुरागैः शिलायां
 आत्मानं ते चरणपतितं यावदिच्छामि कर्तुम् ।  
 अस्रैस्तावन् मुहुरुपचितैर्दृष्टिरालुप्यते मे
 क्रूरस्तस्मिन्नपि न सहते सङ्गमं नौ कृतान्तः ॥ १०६॥

 मामाकाशप्रणिहितभुजं निर्दयाश्लेषहेतोः
 लब्धायास्ते कथमपि मया स्वप्नसंदर्शनेषु ।  
 पश्यन्तीनां न खलु बहुशो न स्थलीदेवतानां
 मुक्तास्थूलास्तरुकिसलयेष्वश्रुलेशाः पतन्ति ॥ १०७॥

 भित्त्वा सद्यः किसलयपुटान् देवदारुद्रुमाणां
 ये तत्क्षीरस्रुतिसुरभयो दक्षिणेन प्रवृत्ताः ।  
 आलिङ्ग्यन्ते गुणवति मया ते तुषाराद्रिवाताः
 पूर्वं स्पृष्टं यदि किल भवेदङ्गमेभिस्तवेति ॥ १०९॥

 संक्षिप्येत क्षण इव कथं दीर्घयामा त्रियामा
 सर्वावस्थास्वहरपि कथं मन्दमन्दातपं स्यात् ।  
 इत्थं चेतश्चटुलनयने दुर्लभप्रार्थनं मे
 गाढोष्माभिः कृतमशरणं त्वद्वियोगव्यथाभिः ॥ ११०॥

 नन्वात्मानं बहु विगणयन्नात्मनैवावलम्बे
 तत् कल्याणि त्वमपि नितरां मा गमः कातरत्वम् ।  
 कस्यात्यन्तं सुखमुपनतं दुःखमेकान्ततो वा
 नीचैर्गच्छत्युपरि च दशा चक्रनेमिक्रमेण ॥ १११॥

 शापान्तो मे भुजगशयनादुत्थिते शार्ङ्गपाणौ
 शेषान्मासान् गमय चतुरो लोचने मीलयित्वा ।  
 पश्चादावां विरहगुणितं तं तमात्माभिलाषं
 निर्वेक्ष्यावः परिणतशरच्चन्द्रिकासु क्षपासु ॥ ११२॥

 भूयश्चाह त्वमपि शयने कण्ठलग्ना पुरा मे
 निद्रां गत्वा किमपि रुदती सस्वनं विप्रबुद्धा ।  
 सान्तर्हासं कथितमसकृत् पृच्छतश्च त्वया मे
 द्र्ष्टः स्वप्ने कितव रमयन् कामपि त्वं मयेति ॥ ११३॥

 एतस्मान् मां कुशलिनमभिज्ञानदानाद् विदित्वा
 मा कौलीनाच्चकितनयने मय्यविश्वासिनी भूः ।  
 स्नेहानाहुः किमपि विरहे ध्वंसिनस्ते त्वभोगाद्
 इष्टे वस्तुन्युपचितरसाः प्रेमराशीभवन्ति ॥ ११४॥

 आश्वास्यैवं प्रथमविरहोदग्रशोकां सखीं ते
 शैलादाशु त्रिनयन्वृषोत्खातकूटान्निवृत्तः ।  
 साभिज्ञानप्रहितकुशलैस्तद्वचोभिर्ममापि
 प्रातः कुन्दप्रसवशिथिलं जीवितं धारयेथाः ॥ ११५॥

 कच्चित् सोम्य व्यवसितमिदं बन्धुकृत्यं त्वया मे
 प्रत्यादेशान्न  खलु भवतो धीरतां कल्पयामि ।  
 निःशब्दोऽपि प्रदिशसि जलं याचितश्चातकेभ्यः
 प्रत्युक्तं हि प्रणयिषु सतामीप्सितार्थक्रियैव ॥ ११६॥

 एतत् कृत्वा प्रियमनुचितप्रार्थनावर्त्मनो मे
 सौहर्दाद् वा विधुर इति वा मय्यनुक्रोशबुद्ध्या ।  
 इष्टान् देशान् विचर प्रावृषा संभृतश्रीः
 मा भूदेवं क्षणमपि च ते विद्युता विप्रयोगः ॥ ११७॥
