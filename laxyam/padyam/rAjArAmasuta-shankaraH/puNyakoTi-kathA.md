+++
title = "पुण्यकोटिकथा"
unicode_script = "devanagari"
+++

<details><summary>विस्तारः (द्रष्टुं नोद्यम्)</summary>

My translation of a few stanzas from the Kannada song ಗೋವಿನ ಹಾಡು (Song of the cow). The Kannada song is based on a story narrated in the PadmapurANa about how a cow risked her life to follow the principles of truth and honesty. I have tried to incorporate द्वितीयाक्षरप्रास in most stanzas as this is in keeping with the original. I have also followed the metrical structure of the kannada song.
</details>


धरणि-मण्डल-मध्य-वर्तिनि  
सरस-तर-कर्णाट-विषये  
स्फुरति कालिङ्गाख्य+++(~~कालिङ्ग इति~~)+++ गोपो  
हरति यस्य कथा जनम् ॥१॥  

तरुण-तर-माकन्द+++(=आम्र)+++-चरणे  
मुरलिकां वादयति गोपः  
सुरभि-कुलम् आह्वयति मुदितो  
विरचितोज्ज्वल-वलयकम् ॥२॥  

एहि गङ्गे गौरि तुङ्गे  
एहि जननि शुभान्तरङ्गे  
एहि भद्रे पुण्यकोटि  
त्वम् इति गायति गोपतिः ॥३॥  

गोपतेर् आकर्ण्य शब्दं  
प्राप धेनुकुलञ् च सकलं  
सा पयोभिर् अपूरि दोह-  
स्थापिता च नवा घटी ॥४॥  

पुण्यकोटि-कथेयम्, अत्र तु,,, सत्यम् एकं दैवतम् ॥  

विकट-गिरि-मध्ये बुभुक्षा-  
विकल-मतिर् अद्भुत-सुनामा  
निकटभुवि कटकस्य वसति  
प्रकट-कोपो व्याघ्र-राट् ॥५॥  

अटति रोष-वशेन गर्जति  
झट् इति निपतति चटुल+++(=चञ्चल)+++-शीले  
पटु-रभसि शार्दूल-राजे  
रटति चकितो गो-गणः ॥६॥  

वत्सक-स्मरणेन सोत्सव-  
हृत्-सुरभिर् अथ पुण्य-कोटी  
मत्-सुताय पयो ददामीत्य्  
उत्सुका पुरतो ययौ ॥७॥  

फलितम् इह भोजनम् इति च्छल-  
मलिन-हृदयो व्याघ्र-पतिर् अपि ।  
अलम् अकृत पथि विघ्नम् अ-विरल-  
कलित-स-त्वर-पद-गतिः ॥८॥  

पुण्यकोटि-कथेयम्, अत्र तु,,, सत्यम् एकं दैवतम् ॥  

व्याघ्र उवाच  

उपरि तव निपतामि धेनो  
सपदि जठर-विदारणे पटुर्  
अपरिमित-परिकुपित-मतिर् इति  
लपति नखरायुध-पतिः ॥९॥  

धेनुरुवाच -  

व्याल विज्ञापनम् इदं शृणु  
बाल-वत्सो वसति गोष्ठे  
कालम् अल्पं स्थातुम् अर्हसि  
लालये स्तन्येन तम् ॥१०॥  

व्याघ्र उवाच -  

यदि बुभुक्षावसर-लब्धां  
सदय इह मुञ्चामि भिक्षां  
वद पलायन-पण्डिता किमु  
पदम् उपैष्यसि पुनर् इदम् ॥११॥  

धेनुरुवाच -  

सत्यम् एव मदीय-पितरौ  
सत्यम् एव मदीय-बन्धुः  
सत्य-वाग्-गलिता न यामि  
स्तुत्यतां परमात्मनः ॥१२॥  

धेनुर् वत्सं प्रत्युवाच -  

"त्वाम् अरे खादामि निहतां"  
माम् इति व्याघ्रे भणति सति  
एमि पुनर् इति भाषया त्वत्-  
प्रेमतोऽस्मि सुतागता ॥१३॥  

वत्सो धेनुं प्रत्याह -  

स्तनम् अहह पास्यामि कस्या  
जननि काम् अवलम्ब्य वर्ते  
अनुदिनं शाययतु का तव  
तनयम् अयि के मम हिताः ॥१४॥  

धेनुर्धेनूः प्रत्युवाच -  

मातरो महिता भगिन्यः  
कातरो मम हन्त वत्सः  
नेतरो ऽयम् अनाथ-शिशुर् इति  
जात-करुणं पश्यत ॥१५॥  

धेनुर्वत्सं प्रत्युवाच -  

जीवसि त्वम् अनाथ-जीवितम्  
आविशामि व्याघ्र-मुखम् अयि  
नावयो ऋण-शेष इति सा  
तावद् अस्वजत स्वजम् ॥१६॥  

धेनुर् अपि सुत-विप्रयुक्ता  
सा निरस्त-विलम्बना गिरि-  
सानु-कन्दरम् एत्य सरभसम्  
एनमाह नखायुधम् ॥१७॥  

धेनुर्व्याघ्रं प्रत्युवाच -  

खण्डम् इदम् इह मांसम् इदम् इह  
पिण्डम् अपि हृदयस्य रुधिरोद्-  
दण्डम् इह शार्दूल चण्ड-पि-  
चण्ड भक्षय तृप्तये ॥१८॥  

व्याघ्रो धेनुमुवाच -  

त्वम् अयि मम सहजासि भद्रे  
किम् इह मे तव मारणाद् इति  
स महितार्थम् उदीर्य निपतन्  
निमिषति स्म नखायुधः ॥१९॥  

पुण्यकोटि-कथेयम्, अत्र तु,,, सत्यम् एकं दैवतम् ॥  

