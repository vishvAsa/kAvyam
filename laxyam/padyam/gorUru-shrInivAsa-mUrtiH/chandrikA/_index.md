+++
title = "+चन्द्रिका"
unicode_script = "devanagari"

+++

## ३८. वृत्तकुसुमार्पणम्

<details><summary>विस्तारः (द्रष्टुं नोद्यम्)</summary>

श्रीमती डा। मृदुला अश्विन् महोदयया संगीतं पद्यमिदम् [१](https://www.youtube.com/watch?v=BKzrC4a5BEo) [२](https://www.youtube.com/watch?v=BKzrC4a5BEo) इत्यत्र जालस्थले वर्तते ।
</details>


पूर्वार्धम्	_	_

योगमुद्रामुपारूढं नरसिंहं हृदि स्मरन् ।	

वृत्तलक्षणजिज्ञासुः नामसंकीर्तनं हरेः ॥१॥

कुर्वन्नाप्नोत्ववगमं वृत्तानां लक्षणे जवात् । 	

इति सञ्चिन्त्य यतते कर्तुमेषां कृतिं ह्रिया ॥२॥

गोरूरुग्रामसञ्जातः शेल्वपिल्लैसुतोऽल्पधीः ।	

मूर्त्युपाह्वः श्रीनिवासः सावधानं निबोधत ॥३॥

प्रारम्भकांशाः शास्त्रस्य पूर्वार्धेऽत्र दर्शिताः ।	

ह्रस्वाक्षरोच्चारणाय यः कालः समपेक्षितः ॥४॥

स एकमात्रामित इत्युच्यते पूर्वसूरिभिः।	

दीर्घाक्षरमनुस्वारविसर्गान्ताक्षराणि च ॥५॥  

मात्राद्वयमितानीति च्छन्दःशास्त्रे निगद्यते।	

संयुक्ताक्षरपृष्ठस्थं द्विमात्रमिति गण्यते ॥६॥

ह्रस्वाक्षरं चेत्त्पादान्ते द्विमात्रं तदपि स्मृतम् ।

एकमात्रामितः कालः लघुरित्यादृतैर्बुधैः ॥७॥

द्विमात्राप्रमितस्तावद्गुरुरित्यभिधीयते ।	

छन्दसां लक्षणं वक्तुं सुकरं भवतादिति ॥८॥

अक्षराणि त्रिशः पद्ये गुम्फितान्यादितः क्रमात् ।

तमक्षरगणं प्राहुः वृन्दं त्र्यक्षरसम्मितम् ॥९॥

लघ्वादिर्यगणः प्रोक्तः रगणः लघुमध्यमः ।	

लघ्वन्तस्तगणश्चाथ गुर्वादिर्भगणः स्मृतः ॥१०॥

गुरुमध्यस्तु जगणः गुर्वन्तः सगणो भवेत् ।	

नगणः स्यात्सर्वलघुर्मगणो लघुवर्जितः ॥११॥ 	

यत्रावश्यो विरामः स्यात् पद्यवाचनकर्मणि ।	

तत्स्थानं यतिमाहुः सा पादान्ते नियता भवेत् ॥१२॥

यतिस्थाने पदान्तस्स्यादितिच्छन्दोविदां मतम् ।

प्रदर्श्यन्तेऽत्रोत्तरार्धे हृद्यवृत्तानि कानिचित् ॥१३॥

समवृत्तस्याद्यपादे दृश्यते वृत्तलक्षणम् ।	

यत्राक्षरगणस्याद्यमक्षरं गणसूचकम् ॥१४॥	

"यशस्विन्" यगणं ब्रूते "रक्ष मां" रगणं तथा । 

"तृप्तोऽस्मि" तगणं वक्ति "सततं" सगणं तथा ॥१५॥

भगणं "भार्गव"पदं सूचयत्यत्र पश्यत।  	

"जयन्त"पदमेवं हि जगणं सूचयेदिह ॥१६॥	

तथा "निमिष"शब्दस्तु निर्दिशेन्नगणं स्तुतौ । 

"माजाने" मगणं ब्रूते "हरे" लघुगुरू तथा ॥१७॥

स्तोत्रे "विष्णो"ऽथवा "शौरे" गुरुद्वन्द्वे प्रयुज्यते ।

पुनरुक्तिनिरोधार्थं युज्यन्तेऽन्यपदानि च ॥१८॥

क्वचिल्लघुगुरुद्वन्द्वं गुरुद्वन्द्वं गुरु क्वचित् । 

पृथङ्निर्दिश्यते तत्र हेतुर्यतिनिबन्धनम् ॥१९॥

पद्योत्तरार्धे दत्तौ स्तः यतिर्वृत्तस्य नाम च ।	

गुणाश्च वसवश्चैव मुनयोऽन्यपदानि च ।२०॥

संख्यावाचीनि युज्यन्ते यतिनिर्देशने क्वचित् |

न सर्वेषां तु वृत्तानां लक्षणं दिश्यतेऽधुना ॥२१॥

निर्दिशेदन्यवृत्तानि यथानिर्दिष्टमञ्जसा ।	

बाल एव यथाशक्ति च्छन्दोव्युत्पत्तिहेतुना ॥२२॥

उत्तरार्धम्_				_

तृप्तोऽस्मि तुष्टोऽस्मि जयन्त शौरे	

गोविन्द नारायण कृष्ण विष्णो ।	

<span style="text-decoration:underline;">नाम्नेन्द्रवज्रे**ति**</span> वदन्ति लोके		

छन्दोविदो वृत्तमिदं प्रतीच्छ ॥ २३  ॥

	

जयन्त तुष्टोऽस्मि जयेश शौरे		

रमेश लक्ष्मीश मुकुन्द विष्णो ।		

**<span style="text-decoration:underline;">उपेन्द्रवज्रे</span>ति** बुधैः प्रतीतं 		

समर्प्यते पादयुगे तवात्र ॥ २४ ॥ 

_				_

शौरे विष्णो राम हे रक्ष शार्ङ्गिन् 	

त्रातासि त्वं मत्प्रमादान् क्षमस्व ।	

भिद्येतादौ देव वर्णैश्चतुर्भिः		

<span style="text-decoration:underline;">शालिन्या</span>ख्यं वृत्तमेतत्प्रतीच्छ ॥  २५ ॥	

रक्ष मां निमिष राम हे हरे		

कृष्ण शार्ङ्गधर राघव प्रभो ।		

आमनन्ति कवयो **<span style="text-decoration:underline;">रथोद्धतां</span>**-		

वृत्तमेतदधुना समर्प्यते ॥  २६  ॥

_				_

रक्ष मां निमिष भार्गव शौरे		

राम हे वरद केशव कृष्ण ।		

<span style="text-decoration:underline;">स्वागते</span>ति विदितं कविवृन्दे		

सन्निधौ तव समर्पितमद्य ॥  २७  ॥

	

भार्गव भावन भूषण शौरे		

श्रीधर केशव मोहनमूर्ते ।		

**<span style="text-decoration:underline;">दोधक</span>**मेतदितिप्रथितं भोः 		

स्वीकुरु मामव राघव विष्णो ॥ २८  ॥

_				_

तृप्तोऽस्मि तुष्टोऽस्मि जयन्त शौरे	

जनेश तोत्रास्त्र जयेश विष्णो ।		

उपेन्द्रवज्रा क्वचिदिन्द्रवज्रा		

**नाम्नोपजातिः** कृपया प्रतीच्छ ॥  २९  ॥

	

भार्गव विष्णो निमिष यशस्विन्		

भूषण शौरे दमय ममत्वम् ।		

भूतयतिस्स्यादिह नरकारे		

<span style="text-decoration:underline;">मौक्तिकमालां</span> वरद गृहाण ॥  ३०  ॥

			

रक्ष मां निमिष जयन्त विष्णो		

प्रत्यहं वितर मनः प्रशान्तिम् ।		

अक्षरैर्भवति यतिस्तु षड्भिः		

**<span style="text-decoration:underline;">चन्द्रिका</span>**ख्यनववृत्तमवेहि ॥  ३१  ॥

		

रक्ष मां निमिष भार्गव शौरे		

पुष्कराक्ष मधुसूदन कृष्ण ।		

नूत्नवृत्तमिह <span style="text-decoration:underline;">नन्दन</span>नाम		

प्रार्थये भवतु तेऽमितभोग्यम् ॥  ३२  ॥

_				_

जयन्त तृप्तोऽस्मि जयेश राम हे		

मुकुन्द गोविन्द रमेश मध्वरे ।		

वदन्ति **<span style="text-decoration:underline;">वंशस्थ</span>**मिदं पुरातनाः		

समर्पयाम्यत्र तवांघ्रिपङ्कजे ॥ ३३  ॥

	

सततं सुमते सदयं सहसे		

मम मन्दमतिं मम धार्ष्ट्यमहो । 	

कथयन्ति हि **<span style="text-decoration:underline;">तोटक</span>**मेतदिति 		

प्रथिताः कृपयानुगृहाण हरे ॥  ३४  ॥

_				_

निमिष भार्गव भावन राम हे		

वरद केशव माधव रक्ष माम् ।		

<span style="text-decoration:underline;">द्रुतविलम्बित</span>मद्य मयार्पितं		

सदयमद्य गृहाण बलानुज ॥  ३५  ॥

	

तृप्तोऽस्मि तुष्टोऽस्मि जयन्त राम हे	

गोविन्द लक्ष्मीश नमामि मध्वरे ।	

भ<span style="text-decoration:underline;">क्त्येन्द्रवंशा</span>ख्यमिदं कृतं मया		

स्वीकृत्य मां पाहि कृपापयोनिधे ॥  ३६  ॥ 

                                                                    	

यशस्विन् यथेष्टं यदीत्थं यतेऽहं		

कवित्वे क्षमस्व प्रभो वेङ्कटेश ।		

**<span style="text-decoration:underline;">भुजङ्गप्रयाते</span>** मदीयं प्रयासं		

प्रतीच्छात्र दोषानशेषान्क्षमस्व ॥  ३७  ॥	

निमिष यशस्विन् नियम यतेऽहम्	

मम कविताया कुसुममकिञ्चित् ।	

तव पदयुग्मे सपदि निधातुं		

वितरतु तोषं **<span style="text-decoration:underline;">कुसुमविचित्रा</span>**॥  ३८  ॥

	_			_

राम हे रक्ष मां रंहसा राविणम्		

कृच्छ्रगर्ते गतं श्रीनिधे मध्वरे ।		

पण्डिता मण्डिताः **<span style="text-decoration:underline;">स्रग्विणीं</span>** मन्वते	

वृत्तमेतत्प्रभो स्वीकुरु प्रार्थये ॥  ३९ ॥

	

सततं भार्गव रक्ष मां यशस्विन् 		

सदयं सान्त्वय दुःखितं कृपालो ।	

**<span style="text-decoration:underline;">मधुरा</span>**ख्यं नवमर्पयामि वृत्तं		

यदि हृद्यं न भवेत्तदा क्षमस्व ॥  ४०  ॥

_				_

माजाने निमिष जयन्त रक्ष मां भोः	

कंसारे वरद रमेश राम शौरे ।		

प्रोक्तं यद्भुवनयतिः <span style="text-decoration:underline;">प्रहर्षिणी</span>ति		

प्रेम्णा ते पदयुगले समर्पयामि ॥  ४१  ॥

	

निमिष भार्गव जयन्त जनेश भोः	

वरद केशव रमेश हरे प्रभो ।		

अभिनवं तव पदेऽद्य निवेशितं		

**<span style="text-decoration:underline;">मदनिका</span>**ख्यमिह वृत्तमधोक्षज ॥  ४२  ॥_	_

_			_

तृप्तोऽस्मि भार्गव जयन्त जयेश शौरे	

गोविन्द केशव रमेश रथाङ्गपाणे ।	

ख्यातं <span style="text-decoration:underline;">वसन्ततिलके</span>ति कविप्रधानैः	

वृत्तं भवत्पदयुगेऽद्य समर्पयामि ॥  ४३  ॥	

निमिष राम विष्णो रक्ष मां रम्यमूर्ते 	

शमय कामबाधां दुर्भरां सत्वरं मे ।	

<span style="text-decoration:underline;">बदरिका</span>ख्यवृत्ते सप्तवर्णैर्यतिः स्यात्	

इदमपूर्वमीश प्रार्थये स्वीकुरु त्वम् ॥ ४४  ॥

_			_

निमिष नियम विष्णो रक्ष मां राम शौरे	

वरद सुखद भक्तं पश्य मां सत्यवाक्य ।	

यतिरिह वसुसंज्ञा <span style="text-decoration:underline;">मालिनी</span>ति प्रसिद्धं	

तवपदयुगलेऽहं वृत्तमार्तोऽर्पयामि ॥  ४५ ॥

	

यतेऽहं माजाने निमिष सततं भार्गव हरे	

कवित्वे वैदुष्यं न मयि सुतरां यादवपते ।	

यतिः षद्भिर्वर्णैरिह <span style="text-decoration:underline;">शिखरिणी</span>वृत्तमधुना	

प्रतीच्छेदं विष्णो परिहर मदीयानघगणान् ॥४६॥

_			_

जगत्सु सततं हरे नियम राम हे रक्षकाः	

भवन्ति न भवद्विधाः प्रणतपालने जागराः । 

रमेश भुवि कथ्यते बुधजनेषु <span style="text-decoration:underline;">पृथ्वी</span>ति यन्-	

मयात्र हि समर्प्यते यतिरिहाष्टवर्णैः प्रभो ॥४७॥ 

शौरे विष्णो शार्ङ्गिन् निमिश सुमते भूषण हरे

दृप्तं मत्तं दुष्टं शमद सुरुचे मामव विधो । 	

वृत्तं <span style="text-decoration:underline;">संरम्भा</span>ख्यं ऋतुयतियुतं स्वीकुरु नवम्	

प्रीत्यै भूयात्तेऽदो वरद करुणाब्धे नरहरे ॥  ४८  ॥

_				_

विष्णो शौरे निमिष सततं रक्ष मां राम दासं	

प्रह्वं भक्तं रघुवर हरे देव कारुण्यमूर्ते ।	

<span style="text-decoration:underline;">मन्दाक्रान्ते</span>त्यभिहितमिदं वृत्तमास्वाद्यलास्यं	

त्वत्पादाब्जे मुनियतियुतं न्यस्य शान्तिं व्रजामि॥ ४९॥

 	

शौरे विष्णो यशस्विन् निमिष सुमते भार्गव हरे 

पश्चात्तापात्प्रदग्धं वरद कृपया पारय भवात् ।

प्रोक्तं <span style="text-decoration:underline;">मन्दार</span>नाम्ना मुनियतियुतं स्वीकुरु नवं   

भूयात्तुभ्यं मुदार्थं सहृदयहितं माधव विभो ॥५०॥

 _			_

माजाने सततं जडोऽस्मि सुमतेऽतृप्तोऽस्मि तप्तोऽस्मिभोः 

शान्तिं देहि भवत्कटाक्षसलिलैर्मद्विग्रहं स्नापयन्। 

वर्णैर्द्वादशभिर्यतिर्नियमिता <span style="text-decoration:underline;">शार्दूलविक्रीडिते** **</span>	

वृत्तेऽस्मिन् भवते समर्पितमिदं लक्ष्मीप्रिय स्वीकुरु॥  ५१  ॥

विष्णो शौरे यशस्विन् नियत नियम ते देव तृप्तोऽस्मि दासः

कंसाराते विधातः मधुमथन हरे चक्रपाणे दयालो।

यस्मिन् द्विः स्यान्मुनियतिनियमः <span style="text-decoration:underline;">स्रग्धरे</span>तीरिते भोः 

तत्त्वत्प्रीत्यै कृपालो तवपदयुगले सादरं निक्षिपामि॥  ५२  ॥

_				_

सुमते सततं जयन्त भोः सदयं भावन रक्ष मां हरे ।

**ललिते**ति बुधैरुदाहृते तव नेत्रद्युतिपातमादिशेः ॥  ५३  ॥

वरद निमिष रक्ष मां यशस्विन्  

नियम जयन्त जनेश रामभद्र ।		

तव पदयुगले निवेश्य भक्त्या                                     	

दृढचरणां प्रणमामि <span style="text-decoration:underline;">पुष्पिताग्रा**म्**</span> ॥  ५४  ॥

	

वृत्तकुसुमानि तवपदयुगले भक्त्या समर्पितानि हरे ।

स्वीकुर्वकिञ्चननृणा सुरभिःप्रसरतु तव करुणया ॥  ५५  ॥ 

-------------- [पद्यसूची](#2)




## ३९. ते हि मे दिवसा गताः

मम कोशे कञ्चुकस्य मध्वाशैः पृथुलीकृते ।   

मित्रैस्संपीड्यमानस्य तानदत्वा प्रधावतः॥   

जनन्यामाह्वयन्त्यां मां दुग्धपानाय नैकशः।

गोलीक्रीडानिमग्नस्य रुष्टां तां कुर्वतो तदा ॥

ममानुकुर्वतस्तातं वदनक्षौरकर्मणि ।

फेनदिग्धमुखस्यापहसितस्याम्बया भृशम् ॥

भ्रात्रा जितस्य क्रीडायां रुदतोऽश्रूणि मुञ्चतः। 

मात्रा समाश्वासितस्य ते हि मे दिवसा गताः ॥ १ ॥

ईर्ष्यया गणिते दक्षमुद्दिश्य सहपाठिनम् ।    

मिथ्यारोपं कृतवतो गुरुणा दण्डितस्य च॥  

फलचौर्यकृतौ सायमुद्यतस्याम्रनिष्कुटे ।

मम पित्रैव दृष्टस्य ताडितस्य च निर्दयम् ॥

पश्यन्तीनां बालिकानां कर्तुम् धृत्या प्रलोभनम् ।

वेगदीर्घीकृताङ्गस्य नद्यां प्लवनकर्मणि ॥

ग्रीष्मावकाशे संप्राप्ते निरतस्य दिवा सदा ।

तरुवानरखेलायां ते हि मे दिवसा गताः ॥ २ ॥




## ४०. क्रिकेटोपाख्यानम्

सूतं  पुराणिकं  विज्ञं    पप्रच्छुस्तापसा  वने  ।

अस्माभिर्भारते  देशे   कथाश्रवणवञ्चिताः । 

क्रिकेट खेलां रुचिरां  खेलिष्यन्तीति वै  श्रुतम्  । 

केयं  खेला  कथं  मर्त्याः  खेलिष्यन्ति  युगे  कलौ ॥ १-२ ॥

कृपयाऽचक्ष्व  सर्वज्ञ  परं  कौतूहलं  हि  नः  । 

उवाच  सूतः  प्रहसन्  मुनयः  शृणुतोत्सुकाः ॥ ३ ॥

संग्रहेणैव  वक्ष्यामि  न  शक्यं  विस्तृतेरितम्  । 

गणौ खेलत अन्योन्यं जिगीषू सौहृदान्वितौ ॥ ४ ॥

गणे तत्रान्यतरस्मिन्सन्त्यैकादशखेलकाः । 

खेलनोपस्करा दण्डो विकेटः  कन्दुकस्त्रयः॥ ५ ॥

लम्बदण्डत्रयं  स्निग्धं  स्टम्प नाम्नेरितं  बुधैः । 

बेलौ   सूक्ष्मौ दारुकृतौ  स्टम्पस्योपरि  तिष्ठतः ।  

बेलस्टम्पसमाहारो  विकेट इति  कीर्तितः ॥ ६ ॥

गणे केचित् ताडकाश्च क्षेपकाश्चापरे सदा । 

विकेटरक्षकश्चैव सर्वे दक्षाश्च धावने ॥ ७ ॥

गणस्यान्यतरस्यैकः खेलको गणनायकः । 

काप्टनाह्वो  वर्तते यो दक्षः क्रीडाविचक्षणः ॥ ८ ॥

क्रिकेटक्षेत्रविस्तारः  यार्डानां   पञ्चषष्ठितः ।  

भवेन्नवतिपर्यन्तं  मध्ये रोपितशाद्वलः ।

चतुरस्रो खेलनार्थं स्थितः पिच  इतीरितः ॥ ९-१० ॥ 

पिचे विकेटौ हरिते स्थाप्येतेऽन्योन्यसंमुखौ ।

यार्डानां द्वाविंशतिः स्यादनयोरन्तरं सदा ॥ ११ ॥ 

यदा प्रारभते क्रीडा गणस्यैकस्य ताडकौ ।

विकेटौ समया स्यातां खेलका अपरस्य तु । 

तिष्ठन्ति खेलनक्षेत्रे एकैकं नियतस्थले ॥ १२ ॥

विकेटरक्षकस्तिष्ठेत् ताडकस्यैव पृष्ठतः । 

पश्चाद्विकेटस्य यथा गृह्यते चलकन्दुकः ॥ १३ ॥

विकेटं  पालयन्  दण्डधरे  तिष्ठति  ताडके  ।  

क्षेपकोऽन्यगणस्यान्यविकेटात्  कन्दुकं  क्षिपन्  ।

उत्पतत्कन्दुकाघातात् विकेटं  पातयेत्  द्रुतम् । 

पतेद्यदि  विकेटस्तु    निष्क्रमेत स  ताडकः  ॥ १४-१५ ॥

ताडकस्तु  स्वदण्डेन  ताडयत्यञ्जसा  तथा  । 

कन्दुकं  स  यथा  दूरं  प्लवन्  भूमौ  चलन्  व्रजेत्  ॥ १६ ॥

विकेटं  च  सुसंरक्ष्य   कन्दुकं ताडयेद्यदि  । 

खेलकोऽरिगणात्कश्चित्  धावन् गृह्णाति  कन्दुकम् । 

विकेटलक्ष्यमुद्दिश्य  द्राक्  तं  क्षिपति धावकः  ॥ १७॥   

अत्रान्तरे  ताडकौ  तौ   विकेटमपरं  प्रति  ।

गतागतं धावतो द्राक् यावन्नायाति कन्दुकः । 

गतागतानां गणनाद्धावनाङ्को विगण्यते॥ १८ ॥    

डयमानः  कन्दुकश्चेत्    धावकेन  विगृह्यते ।  

धरण्यां  पतनात्पूर्वं  निष्क्रमेत स  ताडकः  ॥ १९ ॥

धावत्यतीत्य  सीमानं  तरसा  यदि  कन्दुकः  । 

चत्वारो  धावनाङ्कास्तु  गण्यन्ते  ताडकार्जिताः ॥ २० ॥  

प्लवेदतीत्य  सीमानं  कन्दुको  यदि  ताडितः  । 

षडङ्कानर्जयत्याशु  ताडकः  संस्तुतो  जनैः  ॥ २१ ॥  

भवेन्निष्क्रमणं साध्यं दशधा ताडकस्य हि । 

तेषां  विवरणं  नात्र  क्रियते  कार्यगौरवात् ॥ २२ ॥

षड्कृत्व एवं क्षिपति क्षेपकः कन्दुकं दृढम् । 

षट्कृत्वः क्षेपणं ह्येवं निर्वर्तनमितीरितम् । 

पर्यायेण विकेटाभ्यां भवेन्निर्वर्तनं सदा ॥ २३ ॥

गणस्य  प्रविशत्यन्यः निष्क्राम्येद्यदि ताडकः  । 

एवमेकैकशः  स्वाङकान्लभन्ते  गणखेलकाः । 

आहत्याङ्कान् खेलकानां  गणाङ्क उपलभ्यते ॥ २४ ॥ 

योऽद्यावधि गणो क्षेत्रपालने क्षेपणे रतः । 

स  इदानीं  ताडनेऽथ धावने    सक्रियो  भवेत् ॥ २५ ॥

लभन्त उक्तरीत्यैव स्वाङ्कान्श्च गणखेलकाः । 

गणौ खेलत अन्योऽन्यं विपरीतक्रियारतौ ॥ २६ ॥

क्रीडायां खेलनावर्तः इनिङ्ग इति कथ्यते ।

यद्गणस्य  भवत्यङ्कः  ज्यायान्  जयति  तद्गणः ॥ २७ ॥  

प्रायेण त्रिविधा प्रोक्ताः क्रिकेटक्रीडने बुधैः । 

यदा द्वयमिनिङ्गाणां गणाभ्यां खेल्यते तदा ॥  

क्रीडानिकष इत्युक्तां टेस्ट-माचि त्युदाहृताम् । 

चतुर्वा पञ्चदिवसान् खेलन्ति युवखेलकाः ॥ २८-२९॥

इनिङ्गे निर्वर्तनानामस्ति पञ्चाशदेव चेत् । 

एकस्मिन्नेव दिवसे पूर्णतां याति खेलनम् ॥ ३० ॥

निर्वर्तनानां संख्या चेदिनिङ्गे विंशतिस्तदा ।

त्रिष्वेव घटिकानां हि क्रीडा याति समापनम् ॥ ३१ ॥

क्रीडाप्रयोगो निर्दिष्टः स्थूलरूपेण साम्प्रतम् ।

भवतां लघुबोधार्थमौत्सुक्यशमनाय च ॥ ३२ ॥

कन्दुकक्षेपणं कर्मासरलं चातिसङ्कुलम् ।

तत्र प्रवीणतां प्राप्तुं दुश्शक्यं चतुरैरपि ॥ ३३ ॥

शीघ्रप्रतिक्रियाशीला दृढकाया मनोजवाः ।

एकाग्रमनसो लक्ष्ये स्निग्धा खेलकसंश्रये । 

धनं यशश्च विपुलं लभन्ते खेलका: कलौ ॥ ३४ ॥

जनिष्यन्ति भवन्तो चेत् भारतेऽस्मिन् कलौ युगे ।

दिष्ट्या क्रिकेटं शृण्वन्तः पश्यन्तः दूरदर्शके ।

कदाचित् क्रीडयन्तश्च चिरं सुखमवाप्स्यथ ॥ ३५ ॥  

घूर्णत्कन्दुकमत्र पश्यत करात्क्षिप्तं बिषेन्बेडिनः ।

अत्राहो गगने प्लवन्तमपरं टेण्डुल्करेणोच्छ्रितम् । 

गृह्णात्यत्र कृताञ्जलिर्वरकपिल्देवो भ्रमत्कन्दुकम् ।

राहुल्-द्राविडमत्र पश्यत जनैः संस्तूयमानं मुदा ॥ ३६ ॥

निमीलिताक्षं गायन्तमसम्बद्धं पुराणिकम् ।

पश्यन्तः प्राहसन् सर्वे मुनिवर्या मुहुर्मुहुः ॥ ३७ ॥

नेत्रे निमील्य सहसा क्रोधपर्याकुलेक्षणः ।

शशाप सूतः शृण्वत्सु मुनिष्वेवं तपोवने ॥ ३८ ॥

क्रीडां कथयतो चित्तं तस्यां मग्नमभून्मम ।

अद्राक्षं तानि दृश्यानि भविष्यन्ति सकौतुकम् ॥ ३९ ॥  

प्रत्याख्यातोऽस्मि मुनयो भवद्भिर्मुनिपुङ्गवैः ।

इदं क्रिकेटोपाख्यानं कलौ नष्टं भविष्यति ।

न स्मरन्ति जना हन्त मयैतत् समुदीरितम् ॥ ४० ॥

तत्र कश्चिन्मुनिश्रेष्ठः पश्चात्तापेन यन्त्रितः ।

सूतं पुराणिकं नम्र उवाच वदतां वरम् ॥ ४१ ॥

क्षमस्वास्मान् मुनिश्रेष्ठ न कश्चिन्नापहास्यते ।

इदं श्रेष्ठमुपाख्यानं यदि नष्टं भवेदहो ॥

न शृण्वन्त इदं मर्त्या भविष्यन्ति निरुत्सुकाः ।  

अतोऽहं प्रार्थये प्राज्ञं भवेत् शापविमोचनम् ॥ ४२-४३ ॥

 तथास्त्विदमुपाख्यानं द्वितीयजनिमेष्यति ।

यः कश्चित्पण्डितंमन्यः कलौ हैमवती तटे ।

जनिं प्राप्य क्रिकेटस्य न स्पृशन् दण्डकन्दुकौ ।

अप्यैकवारं रचयेदुपाख्यानमतन्द्रितः ॥ ४४-४५ ॥ 

यद्वर्तमानमधुना शापं चास्य विमोचनम् ।

लेखिष्यति यथावत्सः मदाशीर्भिःप्रचोदितः ॥ ४६ ॥

क्रिकेटोपाख्यानमिदं व्याहृतं प्रथमं मया ।  

ये शृण्वन्ति पठन्त्यन्यैः पाठयन्ति लिखन्ति च ।

तेषां  निःसंशयं वासः स्यात्क्रिकेटत्रिविष्टपे ॥ ४७ ॥

एवं पुराणिको सूतो व्याहृत्य मुनिमण्डले ।

आपृच्छ्य तापसान् सर्वान् जगाम स्वाश्रमं वशी ॥ ४८ ॥

इति क्रिकेटोपाख्यानं समाप्तम् 

________________



 

 


## ४१. आर्योपवनम्

 

आयान्त्वार्याःस्वागतमुपवनमारादुदारमृदुहृदयाः ।

पश्यन्त्वस्मिन् तरवो भवन्ति गुल्मा श्चवल्लर्यः ॥ १ ॥

 

 वनपालरोपितलताः कतिपय तरवो निसर्गसंवृद्धाः ।

सुरभीनि सुमान्यत्र  प्रकृष्टवर्णानिचान्यत्र ॥ २ ॥

 

गन्धरहितानि पेशलवर्णयुतानि कुसुमानि सन्त्यस्मिन् ।

तान्यपि कदाचिदुचितागदेषु बहुशःप्रयुक्तानि ॥ ३ ॥

 

स्तम्बादिपादपा अपि दृश्यन्तेऽत्र बहुशो निरुद्देशाः।

जीवानामुद्देशो जीवनमेवेतिकथयन्तः ॥ ४ ॥

 

आरामा नैके कुत अधुनायमपर इहेति मा पृच्छेः ।

वनपस्तुष्टिं विन्दति रोपणकर्मणि न संशीतिः ॥ ५ ॥

 

शाद्वल न त्वं भविता गुरुर्न कुसुमं फलं न ददासि भोः ।

कथमपि कुत्रापि त्वं जीवन् चिरं क्षपयसि कालम् ॥ ६ ॥

  

रुग्ण कुतस्त्वं धावसि वैद्यस्यगृहं गृहोपवनमेहि ।

गुल्मा लताश्च तरवो ददते भेषजममोघं ते ॥ ॥ ७ ॥  

 

यानस्थाने कृषकः प्रतीक्षते खलु समाप्य कार्याणि ।

यानेन स्वग्रामं गन्तुं सायं परिश्रान्तः ॥ ८ ॥

 

नाविक तारयसि त्वं पथिकं सरितं यमद्य करुणालुः ।

विद्याः स एव तीर्त्वा भवितोपपतिस्तव गृहिण्याः ॥ ९ ॥

 

पिबसि क्षीरं क्षुधितो निमीलिताक्षो बिडाल निश्चिन्तः ।

सर्वे पश्यति दृष्टो नाहमिति दृढं मनुषे कथम्? ॥ १० ॥

 

पथिके वदति तपति ममभालं किमुपशमनं वदेत्यार्ते ।

कृपणस्तैली तैलं न ददानो भणति कष्टं भोः ॥ ११ ॥

 

नम्रो लतादशायां नाभूद्भवति कथमद्य यो वृक्षः ।

गच्छान्यत्र स्यात्स्निग्धोमसृणःश्रमेणालम् ॥ १२ ॥

 

मुसलः पेषणकर्मणि जरितः स भवति कदापि न हि भोक्ता ।

सन्त्यन्ये भोक्तारो पिष्टस्य तदेवविधिलिखितम् ॥ १३॥

 

पश्य धनिकोऽभवमहो इति दृप्तो धरति कालयामिन्याम् ।

श्वेतातपत्रमूर्ध्वमुपहसितं न गणयन्मूर्खः ॥ १४ ॥

 

नालर्को भषति दशति न श्वा यो भषणशील इत्युक्तिः ।

ज्ञाता वानेन शुना धावनमेव वरमिति मन्वे ॥ १५ ॥

 

पुरजनभरिते याने पुरुषो तिष्ठन् प्रयातिबहुदूरम् ।

गम्यस्थानाभ्याशे लभते  पीठं स किमुपविशेत्? ॥ १६ ॥

 

भवति हि मयैव सर्वं निर्मलमिति मा कदापि दृप्तो भूः ।

फेनक भवितासि त्वं मलिनो नरस्तदा निर्मलं कर्ता ॥ १७ ॥

 

विप्रः स्वीकृतवस्त्रं दाने माति हि रहः सुनिर्लज्जः।

किञ्चिल्लब्धं भूयान्मम भाग्यमिति भवति न तुष्टः ॥ १८ ॥

 

आस्तां मैत्री शृणु मां सदा करीषवणिजा सह स्नेहात् ।

गन्धोपजीविना सह नियत द्वन्द्वकलहो हि वरम् ॥ १९ ॥

 

सम्स्पृश्योष्णं नीरं तप्ताङ्गुलिरर्भकोपि दधि शीतम् ।

स्पृशति हि विना प्रमादं फूत्कृत्यान्यत्रभयभीतः ॥ २० ॥

 

गलितरदस्य प्राप्ती राशिःभृष्टचणकस्य किं कार्यम् ।

वज्ररदः क्षुधित अहो लभते न हि चणकमप्येकम् ॥ २१ ॥

 

सूदस्य सुतः पृष्टो वर्णय चन्द्रस्य वृद्धिमसिते पक्षे ।

पाककलायां सिक्तो भक्ष्यासक्तो वदति मन्दम् ॥ २२ ॥

तेङ्कोलुशकलतुल्यो फुल्लति वै मधुरकोलकट्टैवत् ।

वासितदोसाकान्तिं मुष्णात्यन्ते विधुरिड्लीवत् ॥ २३ ॥

 

रजकस्य रासभमसौ ददाति खलु नर्तकाय दानार्थम् ।

अपि गच्छति नाकं वा  कारागारं न जानीमः ॥ २४ ॥

 

पुष्प! कदापि त्वं मा दर्शय दुर्मदमनित्यमस्ति यशः ।

त्वत्परिमलवर्णौ श्वो सायं यास्यत अवकराब्धिम् ॥ २५ ॥

 

साक्षात्कर! नवरसद!त्वममितहर्षं ददासि सर्वेषाम् ।

तन्व्या कयापि यन्त्रितचर्यः सा तवकलत्रं किम् ॥ २६ ॥

 

दीर्घवपुस्त्वं विद्युद्दीप ज्वलितो प्रकाशमानोऽसि ।

ज्वलने कुतो विलम्बस्त्वय्यादिष्टे प्रकाशार्थम् ॥ २७ ॥

 

बधिरः पचति हि पक्वं मूको भुङ्क्ते दिने दिने तूष्णीम् ।

अन्नं सुसाधितं वा न वा भगवतापि न ज्ञातम् ॥ २८ ॥  	

 

प्रमदाभिसरणशीला जारगृहं गन्तुमादृता रात्रौ ।

पत्ये दधि कर्तुम् सातञ्चनकर्म प्रयतते किम् ॥ २९ ॥

 

घटकारः कष्टेन हि कुरुते घटमेकमुत्सुकः प्रीत्या ।

दण्डेन कोऽपि बालः शकलीकुरुते सलीलं तम् ॥ ३० ॥

 

देवो प्रणताय यथावरं सलीलं ददीत करुणालुः ।

ममताजुष्टो पूजकवर्यो न तथार्थिने दद्यात् ॥ ३१ ॥

 

आम्रस्यान्तः कठिनं न स्वाद्यं बहिरसाम्यमाधुर्यम् ।

कण्टकितं खलु पनसं बहिरन्तस्तु मधुजुष्टं स्यात् ॥ ३२ ॥

द्राक्षाफले च सेबे सर्वं स्वाद्यंतदेववैविध्यम् ।

प्रकृतौ रसिकः स्वाद्यं यत्तदनुभवेत्त्यजेदन्यम् ॥ ३३ ॥

 

मा पिबयात्रिकतालद्रुमतलमाश्रित्य गोरसमदुष्टम् ।

मन्वत इतरे मद्यं पिबत्ययं मत्त इति पान्थाः ॥ ३४ ॥

 

धेनुरियं साधुवराकमपि न बाधतइति स्तुवन्त्यन्ये ।

गोपालमेव दोहनसमयेऽसौ बाधते बहुधा ॥ ३५ ॥

 

अधिपोपि सहस्राणां तुरगानां भवति हि गृहिणीदासः । 

धावत्याहूतोऽयं पत्न्या वद किमुत सामान्याः ॥ ३६ ॥

 

 वीजन! दृष्ट्वा शिखिनं नृत्यन्तमिमं वृथानुकुरुषे त्वम् ।

 क्व मयूरनृत्यलीला क्व ते स्खलितपदकुसञ्चारः ॥ ३७ ॥

 

काञ्चनसूच्या विध्यसि निपुणं यद्यात्मनः शरीरं त्वम्

बाधां नानुभवसि किं सूच्याः शितता हि निजधर्मः ॥ ३८ ॥

 

वप पूगद्रुमबीजं रोहेद्यदि ते भविष्यति समृद्धिः ।

नो चेच्चिन्तां मा कुरु बीजं मात्रं त्वया नष्टम् ॥ ३९ ॥

 

यदि भक्षयेद्धनाढ्योऽखाद्यं मनुते जनो भिषग्दत्तम् ।

यद्यत्ति निर्धनो तत्तदा वदति हन्त दारिद्र्यम् ॥ ४० ॥

 

बोधयितुं शक्यं किल सुप्तं तारस्वरेण सर्वेषाम् ।

सुप्तमिव निश्चलं त्वं जागरयसि केनमार्गेण ॥ ४१  ॥

 

जलमपि सिन्धौ मुञ्चतियदि मित्वा किल विमुञ्चति प्राज्ञः । 

मानं विना न कुर्याद्दानं किञ्चन तथादानम् ॥ ४२ ॥

 

भर्तुरतृप्तस्य भवति दध्यपि शुद्धं शिलाशकलजुष्टम् ।	

प्रायेणातृप्तिः खलु पश्यति दोषं विना हेतुम् ॥ ४३ ॥

 

त्वमुलूखलेवुपविशसि यदि मुसलाघातरोधनं स्यात्किम्?

अन्यत्र गच्छ मूढ प्राणान्संरक्ष शरणार्थिन् ॥ ४४ ॥

 

प्रतिवेशिनः सुतं यो प्रणुदति वाप्यां गभीरतां मातुम् ।

तस्य प्रतिवेशी कोऽपि न भविता खलु विना मूढम् ॥ ४५ ॥

 

मृत्कुम्भं श्वश्रूर्यदि खण्डयति तदा न किञ्चिदपि नष्टम् ।

गलितो भग्नःकुम्भः करात्स्नुषायास्तुबहुमूल्यः ॥ ४६ ॥ 

 

कण्डूयसि क्षतं यदि वारं वारं पुरातनं मूढे ।

भविता नवं नवं त न्नकदापि विरोपितं शमितम् ॥ ४७ ॥

 

कतमेन वर्त्मना त्वं गच्छसि बहुधाऽत्र भिद्यते मार्गः ।

कतमोऽपि वृतो शक्यं भविता न निवर्तनं विद्धि ॥ ४८ ॥

 

पक्वा दोसा रन्ध्रैः पूर्णा भवति हि   गृहेषु  सर्वेषाम् ।

अस्मद्गृहे तु भर्जनमेव सरन्ध्रं भवति हन्त ॥ ४९ ॥

 

श्रुत्वा सूते वृष इति भृत्यस्योक्तिं जगाद गोपस्त्री।  

सेवक शीघ्रं  बन्धय गामित एवागमिष्यामः ॥ ५० ॥

 

पादपशाखाजनितः सरुः कुठारस्य हन्त बहुशीघ्रम् ।

स्वकुलस्यैव भविष्यति कठोरमृत्युर्वद किमित्थम् ॥ ५१ ॥

 

पुच्छं शुनकस्य यथा सरलीकरोषि तथैव वक्रःसः ।

व्यर्थस्तवप्रयत्नः जहाति स कदापिन स्वगुणम् ॥ ५२ ॥

 

काचगृहो वसतिस्तव तथापि हिंससि शिलाभिरन्यान्स्त्वम् ।

वेत्सि न कथं तव गृहो नष्टःस्यादश्मनैकेन ॥ ५३ ॥

 

वृक्षोऽयं तु पिपतिषति कस्मात्पातयितुमिच्छसि परशुना ।

भवति हि वृथा श्रमस्ते सद्यः श्वो वापतत्येव॥ ५४ ॥

 

परशुर्भनक्ति काष्ठं खनति खनित्रं गभीरविवरं द्राक् ।

शत्रुं हन्ति शितासिः करणंत्ववलम्बते कार्यम् ॥ ५५ ॥

 

मलदूषितान्तरीयान् कथमित्थं परिहसत्स्वन्येषु त्वम् ।

मार्जयसि बहिरनुचितं शीघ्रंत्वं गच्छ निलयान्तः ॥ ५६ ॥

 

 बालः कश्चन चषकेऽन्या कापि नयति बृहत्कलशयुगले ।

 गङ्गाया जलममलं पिपीलिकापि स्ववदनान्तः ॥ ५७ ॥

 

नद्याः पूरे वहति प्रसभं क्रोष्ट्रीं विनष्टं भुवनमहो |

इति सा क्रन्दति गतवति जीवे सर्वं खलु गतं भोः || ५८ ||

 

चिररुग्णो नववैद्यादधिकतरं रोगलक्षणमवैति ।

बहुशो ऽवैत्यगदगुणानपि भिषजोऽप्यधिकतरमेव ॥ ५९ ॥ 	

 

मेषे गर्ते निपतत्येकैकस्तं प्रताडयति मर्त्यः |

निष्कारणमश्मभिः पतितस्य जगति गतिश्चिन्त्या || ६० ||

 

पीत्वा भेषजमधुना सपदीच्छसि किं निरामयत्वं रुग्ण? |

कालेनैवह्यगदः परिणमति सहस्व  शान्तमनाः || ६१ ||

 

कुल्यालङ्घनकर्मणि साधितमूनं मनागपि भवेच्चेत् ।

लङ्घनकर्तुः पतनं कुल्यायां साधितं विद्धि ॥ ६२ ॥

 

गृहदीप इति ज्वालां स्पृशसि यदि न दहति किं तव करं सा ।

निलये विपिने वा सा मुञ्चति न कदापि निजधर्मम् ॥ ६३ || 

गम्यस्थाने दृष्टिं दूरान्न्यस्य निकटे पदे पान्थ ।

स्खलसि यदि पतेः गर्तेऽगाधे  चर सावधानं भोः ॥ ६४ ॥

यावद्दूरं काम्ये गृध्नुरवतरस्युपत्यकां मूर्ख ।

तावद्दुस्साध्यस्ते भविष्यति खलु पुनरारोहः ॥ ६५ ॥

शैलारोहणनिरतस्तुङ्गस्थाने चरेदवहितो वै।

नो चेत् स्खलनाच्छीघ्रं व्रणितो भग्नो भजति नैच्यम् ॥ ६६ ॥

तिन्तिड जरठः कृशितः श्वो वान्येद्युः पतिष्यसि गतायुः ।

कृशितं तथापि न कुतो ऽम्लत्वं दृष्टं तव फलानाम् ॥ ६७ ॥

क्षुधितेन शुना पूतिकमन्नं लब्धं समुचितसंव्यूहः ।

अन्यल्लभेत किं श्वा खादेत्कोऽन्यो वद कदन्नम् ॥ ६८ ॥

नृत्ये विफला काचित् पश्यति दोषं नटी नटनरङ्गे ।

को विश्वसिति हि तस्यां विहाय तस्याः प्रियाभिजनान् ॥ ६९ ॥

पदकम्दुकखेलायां बहुशो पटुनापि लक्ष्यपालेन ।

लक्ष्यं न रक्ष्यते खलु तथापि स भवति न निरवश्यः ॥ ७० ॥

लक्ष्यस्य भेदकोऽयं तस्य सहाया भवन्ति खेलायाम् ।

अस्यैव यशो वित्तं लोको जानाति न तदितरान् ॥७१ ॥

“गुरुवपुषस्तव भारं वहसि त्वं गज कथं विनायासम्?” ।

इति पृष्टोऽवददाखुं वहसि यथा त्वं तथैवाहम् ।। ७२ ॥

परिणय ललनां कामपि विनाविलंबमिति विप्रमवदत्स्त्री ।

प्रत्यवदत्तां विप्रः सिद्धोऽहं मां वृणीष्व त्वम् ॥ ७३॥

वसतिर्धनिकस्य गृहे मांससमृद्धमशनं त्रिवारं ते ।

वीथीसरमां समलामनुधावसि शुनक निर्लज्जः ॥  ७४ ॥

ब्रह्मास्त्रेण दशमुखं युद्धे रामो  जघान तेजस्वी ।

तस्याप्यभवदवश्यं सारथिना स्मारणममोघम् ॥ ७५ ॥

तरुमूले दृष्टोऽयं सर्पो व्रणितो जहाति न प्राणान् ।

तस्य लगुडेन ताडनमारान्न जहाति पोगण्डः ॥ ७६ ॥ 	

जङ्घां दीर्घीकुरुषे शय्याविस्तृतिमतीत्य यदि पान्थ ।

निद्राभंगः शीतौ पादौ भीतिर्भुजङ्गेभ्यः ॥ ७७ ॥

वीणावादनचतुरो जनयति मधुरध्वनिं स्ववीणायाः ।

अनभिज्ञैरितरैः किं बालैः शक्यं तथाकर्तुम् ॥ ७८ ॥

यदि वादयसि मनोज्ञं वेणुं पुरतस्तवादृतमहिष्याः ।

सा शृणुयात् किं लभते गानश्रवणजरसास्वादम् ॥ ७९ ॥ 	

निम्नं गच्छति सलिलं ससुखं तुङ्गस्थलादनिर्बद्धम् ।

शक्तिरवश्या भूरि प्रवणविरुद्धं जलं नेतुम् ॥ ८० ॥

शुनको भषतु प्रोच्चैरुन्नमितमुखो यथेच्छममितगर्वः ।

नष्टा किमिन्द्रनगरी निपतति गगनं किमुद्वेगात् ॥ ८१ ॥

यात्रिक कुशलं प्रीत्या पृच्छस्यन्यान्सखेव याने त्वम्।

कस्त्वं के ते गम्यस्थाने प्राप्तेऽवतरसि द्राक् ॥ ८२ ॥

लब्धा लभ्या सागरमथने लब्धं च नेप्सितं गरलम् ।

नापास्यद्यदि रुद्रस्तद्वद वृत्तं किमभविष्यत् ॥ ८३ ॥ 	

 पूर्विकरोपितवृक्षच्छाया वसतिः फलान्यशनमस्य ।

नवतरुरोपणमस्य न कार्यं कत्थति तरुरयं मे ॥ ८४ ॥

दीपं झञ्झावातेऽपि नय रजन्यां भवेत्स पथदर्शी ।

वाते निर्वाप्यत इति कदापि जह्यान्न करदीपम् ॥ ८५ ॥

सस्यात् गुणवन्मरिचं दूषितमप्येवमस्ति लोकोक्तिः ।

दूषितसस्यमपि भवेन्न यदा मरिचस्य का वार्ता ॥ ८६ ॥

प्लवनं शिक्षितुमिच्छसि किं त्वं ग्रन्थपठनेन विद्यार्थिन् ।

प्लवनाभ्यासं कुर्यादुदके नान्यो विकल्पस्स्यात् ॥ ८७ ॥

सायं प्रातः सलिलस्रोतः प्रवहति निरन्तरं नद्याम् ।

गाधजले जलजानां वृद्धिः ह्रासो मृतिश्चान्ते ॥ ८८ ॥

भार्ये वर्षारम्भो गुरोरुपस्थितिरिहागतो बन्धुः ।

एकत्राद्य सुसमयोऽयमाचर महः पच सुभक्ष्यम् ॥ ८९ ॥

ज्वलनकणस्य क्षमताऽपारा स दहति वनानि च पुराणि ।

दीपयति तैलदीपानेकैकं च प्रकाशार्थम् ॥ ९० ॥

मृत्कलशे रन्ध्रयुते जलमानेतुं यदि प्रयतसे भोः ।

भवति श्रमस्तव वृथा मित्रैश्चोपहसितो भवसि ॥ ९१ ॥

क्षोभयसि जलं निश्चलमन्तःकर्दममकारणं यदि चेत् ।

सलिलमपेयं सरसश्चिराय भवति त्यजन्ति जनाः ॥ ९२ ॥

उद्घाटय तव निलये तावद्वातायनानि वात्वनिलः ।

सर्वाशाभिर्यावन्न त्वां स न पातयति चण्डः ॥ ९३ ॥

“किं नष्टमभूत्ते वद” “कुण्डलम्” “इह किं” “न, तत्र तरुमूले” ।  

“मृगयसि कुत इह ललने” “तत्र तमो भवति दीपोऽत्र“॥ ९४ ॥

शकटीयुगबद्धवृषभयुगलस्यैकस्तु जिगमिषति सिन्धुम् ।

अन्यो जिगमिषति गृहं वृषलः क्षेत्रं प्रयाति कथम्? ॥ ९५ ॥

तोलयसि सुवर्णं यदि काष्ठतुलायां प्रशंसति न कोऽपि ।

अवलंबते तुलाया वरणं हि पदार्थसान्द्रत्वम् ॥ ९६ ॥  

घनवस्तु द्रवरूपं तनुते भजति द्रवस्त्वनिलरूपम् ।

तापात् बन्धाः शिथिलीभवन्ति नियमः स अनिवार्यः ॥ ९७ ॥

यावन्न भवति वृत्ताकारस्तावत्पदे पदे बालः ।                         	

वृत्तस्यासमखण्डान् घटयति विघटयति च न खिन्नः ॥ ९८ ॥

आर्येऽचिरपरिचितजनमीदृशममितसुखभाजनं कुरुषे ।

का त्वं कोऽहं कथमयममूल्यरमणीयसंसर्गः ॥ ९९ ॥

निर्गमनिरते मृदुपदशिञ्जितपुलकितरसज्ञजनवन्द्ये ।

आर्ये वर्णालङ्कृतचरणे भवतात्पुनर्मिलनम् ॥ १०० ॥

-------- [पद्यसूची](#2)




## ४२. मां ताडयत्युत्सुका

चायं सुस्मितफेनभासरुचिरं सुप्तप्रबुद्धाय मे

स्वौष्ठस्पर्शमधु प्रपूर्णचषके दत्ते किलामोदवत्।

कच्चित्वत्प्रणयस्य पात्रमभवं ब्रूहीति पृष्टा मया

शस्त्रीकृत्य निजोपधानमबला मां ताडयत्युत्सुका ॥ १ ॥

दूरादागतमाननाङ्कितमुदा द्वार्येव संपृच्छति

क्लान्तः किम् सफलः श्रमः पिबसि किंचात्सीति मन्दस्मिता।

कच्चित्वत्प्रणयस्य पात्रमभवं ब्रूहीति पृष्टा मया

शस्त्रीकृत्य निजोपधानमबला मां ताडयत्युत्सुका ॥ २ ॥

 व्याघातैर्बहुभिर्युते  सफलतां  कार्येऽहमाप्नोमि  चेत्

मुञ्चत्याकुलतां  प्रसह्य विजहत्यानन्दबाष्पं  प्रिया  ।

कच्चित्वत्प्रणयस्य पात्रमभवं ब्रूहीति पृष्टा मया

शस्त्रीकृत्य निजोपधानमबला मां ताडयत्युत्सुका ॥  ३  ॥

मातुर्गेहमहं व्रजामि कतिचिद्रात्रीरिति प्रस्थिता

आगत्यैव परेद्यवि त्वदशने  चिन्तेति  मां  भाषते।

कच्चित्वत्प्रणयस्य पात्रमभवं ब्रूहीति पृष्टा मया

शस्त्रीकृत्य निजोपधानमबला मां ताडयत्युत्सुका  ॥ ४ ॥




## ४३. कोविडष्टकम्

चीनादेशे जनिमभजत क्रूरकर्मा कदाचित्

शीघ्रं तत्र प्रसरणदशामन्वभूत् **कोविडाख्यः** ।

व्याधिः सद्यो निखिलजगति स्थापयन्स्वाम्यभावं

निर्दाक्षिण्यं प्रदिशति जनान्  दुर्बलान् मृत्युलोकं ॥ १ ॥

कोविड्-रोगप्रसरणजवह्रासहेतोः समूहे

बाहुद्वन्द्वात्समधिकदशामाप्नुयात्सन्निकर्षः ।

वक्त्रं नासां नियमितविधौ सम्यगाच्छाद्य गच्छेत्

जेतुं **कोविड्गदम**नुपमं नान्यदस्त्यद्य वर्त्म ॥ २ ॥

रोद्धुं व्याधेः प्रसरणजवं स्तम्भिते कृत्यजाले

भ्रष्टः कार्यात्स्वजननिलयं गन्तुमिच्छुः क्षुधार्तः।

पद्भ्यामेव प्रचलति शनैर्वञ्चितो लोकयानात्

सर्वं व्यस्तं जगति गुरुणा व्याधिना **कोविडेन** ॥ ३ ॥

व्याधिग्रस्ते स्थविरजनके वैद्यशालां प्रविष्टे

पुत्रो व्याधिप्रसरणभियाऽदृश्यतां याति सद्यः ।

मृत्युग्रस्तं स्पृशति न सुतो बन्धुवर्गो न भार्या 

कष्टं हन्त्रे  मम नम इदं व्याधये **कोविडाय** ॥ ४ ॥

आसीत् पन्थाः मनुजनिबिडो वाहनैर्यः प्रपूर्णः

यस्मिन्यानप्रजनितरवैर्भिद्यते स्मान्तरिक्षम् ।

मध्याह्नेऽयं जनविरहितो यानहीनः प्रशान्तः

शेतेऽस्वस्थो रविकरहतः  **कोविडाद**द्य भीतः ॥ ५ ॥

कोरोनाख्यो भवति नितरां सूक्ष्मदेही न जीवः

क्रूरः कार्ये मनुजवपुषां श्वासकोशं भिनत्ति ।

अण्वस्त्रेशः क्षिपणिचतुरो मानवो बुद्धिजीवी

प्रत्याख्यातस्त्वनितरगतिः कर्मणा **कोविडस्य** ॥ ६ ॥

**कोविड्रोगे** प्रसरति भुवि प्रत्यहं कर्मदक्षाः

वैद्या धात्र्यो गतगदभयाः रुग्णसेवासु सक्ताः ।

स्तुत्या तेषामनुपमविधामोघनिःस्वार्थसेवा

शंसामस्तां समुचितमुदा तान् कृतज्ञा नमामः ॥ ७ ॥

**कोविड् व्याधे** शृणु मम वचो दुस्सहा तावकीना

शक्तिर्नित्या न भवति ननु ज्ञानिनो दक्षवैद्याः ।

त्वां संरोद्धुं मृगयितुमहो भेषजं बद्धदीक्षाः

साफल्यं ते हरिकरुणया  प्राप्नुवन्त्यञ्जसैव ॥ ८ ॥






## ४४. विज्ञानसूक्तयः 

 अविरलघनतां ये लोहवत् प्राप्तवन्तो

स्वकृतिजलविमग्नाः कर्मदक्षा भवन्ति।

सुविरलघनतां ये काष्ठवत् प्राप्तवन्तः

स्वकृतिषु न विमग्नास्तेऽपवाह्या भवन्ति॥१॥

अन्योन्यसङ्कर्षणचोदितौ यथा न्यूटन्-विधिं पालयतो धराविधू ।

आचार्यशिष्यौ चरतस्तथादृतौ परस्पराकर्षणबद्धमानसौ ॥ २ ॥

जीवन्मुक्तो बाष्पनिभः सर्वं व्याप्नोति लीलया ।

क्वथ्यमानाम्बुसङ्काशो  मुक्तिमार्गानुगो मुनिः ॥ ३ ॥

मृत्कुम्भे निहितं वारि यथा ग्रीष्मेऽपि शीतलम् ।

भवतापेऽपि शान्तं स्यात् तथैव वशिनो मनः ॥ ४ ॥

अवक्रयष्टिरुदकेऽलम्बं तिष्ठति चेत्तदा

वक्रीभूत इवाभाति पश्यताम् पयसस्तले  ॥

न यष्टिर्वक्रतां याति साधुनी पश्यतोऽक्षिणी

विज्ञानदृष्ट्या पश्येश्चेत् भ्रमाभासो निरस्यते ॥ ५-६ ॥

अल्पेन चन्द्रेण तिरोहितो भवेत्

सूर्यः प्रचण्डः पृथुगात्रवानपि ।

लोके तथा सत्त्ववतां समर्थता 

भृशं  निवार्येत  जनेन  केनचित् ॥ ७ ॥






## ४५. कोविड्-गद-मुक्तकानि

देवालये करोनाया वैद्य एवार्चको भवेत् ।

सेनिटैसर् हि तीर्थः स्यात् क्लोरोक्वीन् हि निवेदनम् ॥ १ ॥ 

सर्वधर्मान् परित्यज्य विज्ञानं शरणं व्रज ।

तदेव कोविदात् कृच्छ्रात् मोक्षयिष्यति मा शुचः ॥ २ ॥

 कोविड्गदनिरोधार्थं विस्मृत्य प्रथितं वचः ।

मुखप्रक्षालनात्पूर्बं हस्तप्रक्षालनं कुरु ॥ ३ ॥ 

काव्याज्जगत्कोविदभूतशस्तं  तप्तं  ज्वरान्निःश्वसनेऽपि रुद्धम् ।

देवी सुवस्त्रावृतवक्त्रनासा बाहुद्वयादेव विलोकयन्ती ॥ ४ ॥ 

तदाभूत् पूर्वाह्ने जननिबिडपार्श्वो नृपपथः

चतुष्चक्रैर्व्याप्तः सततघनघंटारवकरैः ।

इदानीं सुप्तः किं नहि भयजमूर्छाप्रतिहतः

करोनाभीतोऽसौ गतरवनिशीथभ्रमकरः ॥ ५ ॥

यावदेति न भुवोऽयमासुरोऽपूर्वभीकरगदोऽथ कोविदः ।

तावदुल्बणमनोजबाधितां प्रार्थये नतशिराः न मां स्पृश ॥ ६ ॥

इत्थमश्रुपतनैस्तिरोहिते भाषिते मदनपीडिते प्रिये ।

किं किमापतितमित्यथाऽनयोः काव्यकोविदगिरामगोचरम् ॥ ७ ॥






## ४६. download syndrome

<details open><summary>विश्वास-प्रस्तुतिः</summary>

मध्ये बहूनां रोगानाम्  
एष मे बाधतेतराम् ।  
डौन्-लोड् सिन्ड्रोम् इत्यवैमि  
प्रधानं यस्य लक्षणम् ॥  
भवतीत्थं यदा यद् यत्  
"डौन्-लोडबल्" इति श्रुतम् ।  
तत् तत् तदैव तत्रैव  
डौन्-लोड् कर्तुं यते द्रुतम् ॥  
डौन्-लोड् कृतानां ग्रन्थानां  
संख्या ऽगण्येति मे मतिः।  
तेषाम् उद्घाटनायापि  
समयो नास्ति मे यदि ।  
का वार्ताध्ययनस्य स्यात्   
चिन्तयन्त्व् इह पण्डिताः ॥  
यः कालो मुद्रितग्रन्थ-  
पठने यापितो भवेत् ।  
तम् एव भक्षयत्य् एष  
व्याधिः किं करवाण्य् अहम् ॥  
शान्तं पापं भवेद् अन्यः  
कोऽप्य् एतद् व्याधिपीडितः ।  
को भिषक् किं भेषजं च  
कृपया बोधयेद् इमम् ॥
</details>

<details><summary>मूलम्</summary>

मध्ये बहूनां रोगानामेष मे बाधतेतराम् ।  
डौन्-लोड् सिन्ड्रोम् इत्यवैमि प्रधानं यस्य लक्षणम् ॥  
भवतीत्थं यदा यद्यत् डौन्-लोडबलिति श्रुतम् ।  
तत्तत् तदैव तत्रैव डौन्-लोड् कर्तुं यते द्रुतम् ॥  
डौन्-लॊड् कृतानां ग्रन्थानां संख्याऽगण्येति मे मतिः।  
तेषामुद्घाटनायापि समयो नास्ति मे यदि ।  
का  वार्ताध्ययनस्य स्यात्  चिन्तयन्त्विह पण्डिताः ॥  
यः कालो मुद्रितग्रन्थपठने यापितो भवेत् ।  
तमेव भक्षयत्येष व्याधिः किं करवाण्यहम् ॥  
शान्तं पापं भवेदन्यः कोऽप्येतद्व्याधिपीडितः ।  
को भिषक् किं भेषजं च कृपया बोधयेदिमम् ॥
</details>



## ४७. मुक्तकमाला 

जनानामस्मिता माया जगत्यस्मिन्निरर्थके ।

हन्तेयं भणितिश्चापि कल्पिता मायया तया ॥ १ ॥

ब्ला ब्लाब्लेति सुपुष्टबस्तरटनं कुर्वन् पुरीचत्वरे

भृत्यश्लाघनदर्पितो बहुमुखो दक्षः स्वनिर्वाचने ।

सर्वान् तोषयते जनान् सुमधुरासत्यैः स्ववित्तार्जने       

शूरो विन्दति राजनीतिचतुरः श्रेयः सदास्मिन्युगे ॥ २ ॥

माता क्रन्दत्यधीरा ममशिशुरनघः कुत्र गतवान्

अन्यत्रार्तो जनन्यै त्वविरतमबलो  रोदिति शिशुः ।

सर्वे पृष्टा रमण्यायि वद किमिह दृष्टो मम पतिः

कस्मै देवाय भूयान्मम नमनमिदानीं वद सखे ॥ ३ ॥

उपयासि तमसि राधां रजसा लिप्तश्च चरसि गोपालः ।

पुलिनेषु पङ्किलस्त्वं तथापि सत्त्वगुणपूर्णः किम् ॥ ४ ॥

अम्बरावृतपयोधरा स्त्रियः शीलवत्य इति मेनिरे बुधाः ।

अम्बरं तव पयोधरावृतं श्रावणागमनमोहिते निशे ॥ ५ ॥

आषाढस्य प्रथमदिवसे मेघमाश्लिष्टभानुं

पश्यन्वातैर्विपदमतुलां प्राप्य नश्यत्तितिक्षा ।

आकाशस्त्री स्वमुखमभितः कम्बलैर्धूम्रवर्णै

राच्छाद्यैतीत्यनुभवमगां मानसे बेङ्गलूरौ ॥ ६ ॥

 “किंवर्षीयः कवे त्वं जरठ वद” “मयास्योत्तरं नोक्तपूर्वम्”

“अस्तु, प्रश्नोऽपरो मे, कविवर कतिकृत्वो धरा कर्मनिष्ठा ।

आ त्वज्जन्मात् स्वमार्गे दिनकरमभितः सञ्चचालेति”  “बाढम्,

श्लोकेऽस्मिन्नुच्यमाने गणय शितमते योजितान्यक्षराणि”॥

७ ॥[२०२१]

“मन्दाक्रान्ता तव मतिरहो दुःशकालोचनैर्यत् 

त्वं मां ब्रूषे ‘गणय कति सन्त्यक्षराण्यत्र पद्ये

संख्या लब्धा मम खलु वयोब्दे’ष्विति स्यादसत्यम् 

त”न्मामेवं वदति गृहिणी मन्दहासान् किरन्ती

तां वच्म्यार्ये निशितधिषणे पञ्चमः पाद एषः’ || ८ ॥ [२०२२]

वाणिज्यं करवावेत्थं भवेत्ते लाभदायकम् ।

स्वीकृत्य मे कामधनं देहि क्रोधदरिद्रताम् ।

स्वीकृत्य मे लोभधनं देहि मोहदरिद्रताम् ।

स्वीकृत्येर्ष्याधनं देव देहि गर्वदरिद्रताम् ॥ ९ ॥

___




## ४७. आयाहि बन्धो

त्वरितमृदुपद्भ्यां त्वमायाहि बन्धो

दौवारिको नास्त्यनावृतं द्वारम् ॥ १ ॥

आगच्छ निःस्वनं स्वागतं ते स्यात्

प्रतीक्षा मदीया सफलं भवेद्द्राक् ॥ २ ॥

बालस्य निद्रेव तूर्णमायाहि

आगच्छ मेघवत् गर्जनं मा भूत् ॥ ३ ॥

आगच्छ चोर इव धरणीं प्लवन्त्वम्

कोऽपि पश्येन्न शृणुयान्न कोऽप्यत्र ॥ ४ ॥

यद्दर्शनीयमिह तदहं त्वपश्यम्

यद्घ्राणयोग्यमिह तदहं त्वजिघ्रम् ॥ ५ ॥

अशृणवमहं श्रव्यमत्रयल्लोके

स्पृश्यानि स्पृष्टानि भोज्यमपि भुक्तं ॥ ६ ॥

नोदनमवश्यं न कर्षणं चापि

सज्जोऽस्मि निर्भरो त्वामनुसरामि ॥ ७ ॥

पश्य मां तव हसितचञ्चलितदृग्भ्यां

नयतु मां ते मृदुलहस्तावलम्बम् ॥ ८ ॥

तव चरणपातमनुसरति मयि बन्धो

स्मितपल्लवं लसतु मम वदनवल्ल्याम् ॥ ९ ॥

____


##  ४८. लज्जातिरोहिता प्रहेलिका

भजतीनकरस्पर्शात् तन्द्रिता कृशतां यदा ।

भ्राजमाने नभस्यर्के छाया भवति ते कृशा ॥

सुषमां गगनं विन्दत्यागते गवि काननात् ।

विश्रान्तं सुलभं शेते भुवनं तमसावृतम् ॥

पुष्पावृतारण्यदेशाः दिने शीतजलं हितम् ।

तृप्तो जलावृतो लोकः हृद्या शारदयामिनी ॥

जने सूर्यकरौत्सुक्यं  शिवरात्रिमहस्तदा ।

लज्जातिरोहितामेकां - - - - - - - - ॥






## ४९.  कविपरिचयः

गॊरूरु-श्रीनिवासमूर्ताव् इतोऽप्य् [अत्र](/notes/sapiens/branches/Aryan/satem/indo-iranian/indo-aryan/jAti-varNa-practice/v1/persons/sage-bloodlines/atriH/) । इह तत्कृतः परिचयः प्रस्तूयते।

{{< figure src="/notes/sapiens/branches/Aryan/satem/indo-iranian/indo-aryan/jAti-varNa-practice/v1/persons/sage-bloodlines/atriH/images/gorUru-shrInivAsa-mUrti.png" title="" class="thumbnail">}}


<details open><summary>विश्वास-प्रस्तुतिः</summary>

स्फटिक-स्वच्छ-सलिला  
नदी हेमवती शुभा ।  
कर्णाटके प्रवहति  
क्षेत्र-जीवाश्रया सती ॥१ ॥  
न्यग्रोधाम्र-वनोपेते  
तीरे यस्या विहङ्गमाः ।  
रटन्तो निर्भयं नित्यम्  
उत्पतन्ति सहस्रशः ॥ २ ॥  
गावश् च ग्राम-वृषभा  
यस्याः शीतल-वारिणा ।  
सिक्ता यस्यां निमज्जन्ति  
हृष्टाः पुष्टाः पदे पदे ॥ ३ ॥  
ग्राम-कन्या वृथालापाः  
कुच-कुम्भ-भरानताः ।  
वहन्ति लीलया यस्या  
वारि कुम्भैः शिरःस्थितैः ॥ ४ ॥  
यां सूर्य-ताप-सन्तप्ताः  
पोगण्डा ग्रीष्म-वासरे ।  
सलीलम् अवगाहन्ते  
दर्शयन्तः स्व-पौरुषम् ॥ ५ ॥  
यां शुभजलां विप्राः  
सेवन्ते  व्रतिनो नदीम् ।  
सन्ध्याकाले ऽर्घ्यदानार्थं  
स्नानार्थं च विशेषतः ॥ ६ ॥  
तस्याः स्रवन्त्याः पूर्वा-  
ऽभिमुखं वामे मनोहरः ।  
नृसिंहो योग-मुद्रायाम्  
आसीनः कमलासनः ॥ ७ ॥  
प्रतीच्य्-अभिमुखो भक्तैः  
सेव्यते ऽहर्-निशं मुदा ।  
भक्तानाम् आश्रयस् तेषाम्  
आर्ति-नाश-व्रते स्थितः ॥ ८ ॥

अयं नृसिंह-सेवार्थं  
निर्मितः किं जनैर् इति ।  
सन्देहं जनयन्न् आस्ते  
ग्रामः शिष्ट-जनाश्रितः ॥ ९ ॥  
गोरूरु-नाम्ना प्रथितः  
स्थितो हासन-मण्डले ।  
यत्र विप्राः कर्षकाश् च  
वणिजः कर्मकारिणः ॥ १० ॥  
हिन्दवश् च तुरुष्काश् च  
सौहार्देन परस्परम् ।  
स्वकर्मसु रता नित्यं  
वर्तन्ते स्मेर-भूषिताः ॥ ११ ॥  
उत्सवेषु नृसिंहस्य  
वहन्तो भागम् उत्सुकाः।  
दर्शयन्तो ऽहम्-अहमिकां  
भगवन्तम् उपासते ॥ १२ ॥  
अस्मिन् ग्रामे जनिं लब्ध्वा  
नैके देशे सुशिक्षिताः ।  
स्व-प्रागल्भ्य-बलाद् एव  
ख्याता देशान्तरेषु च ॥ १३ ॥

तत्र श्री-वैष्णवो धीमान्  
पण्डितः शास्त्र-पारगः।  
सम्पत्-कुमाराचार्याह्वो  
गोत्रम् आत्रेयम् आश्रितः ॥ १४ ॥  
वेङ्कटाम्बाह्वया सत्या  
न्यवसद् भार्यया सह ।  
स्वयम्-आचार्यतां प्राप्तः  
शिष्य-वर्गेण पूजितः ॥ १५ ॥

मूर्त्य्-उपाह्वः श्रीनिवासः  
तस्य पुत्रोऽभवत् सुधीः ।  
लौकिक-व्यवहारेषु  
प्रगल्भो मितवाक् घृणी ॥ १६ ॥  
द्रव्यार्जन-रतो भूत्वा  
शाला-शिक्षण-वञ्चितः ।  
क्षेत्र-स्वामीति कथितो  
रंहसा सोऽभवद् धनी ॥ १७ ॥

गङ्गाम्बायां धर्म-पत्न्यां  
तस्य पुत्रो ऽभवत् प्रियः।  
शेल्व-पिल्लै इति ख्यातः  
सर्व-सद्गुण-सन्निधिः ॥ १८ ॥  
आर्जयत् ससुखं योऽसौ  
पदवीं स्नातकोत्तराम् ।  
सस्य-शास्त्रे महा-पुर्यां  
चेन्नै-नाम्न्यां प्रचण्ड-धीः ॥ १९ ॥  
तथैव पदवीं चापि  
न्याय-शास्त्रे श्रमं विना ।  
मुम्बई-नाम्नि नगरे  
यदा विधि-हतोऽभवत् ॥ २० ॥  
पिता दिवम् अगात् त्यक्त्वा  
कुटुम्बं बालकैर् युतम् ।  
कुटुम्बभारः सहसा  
ज्येष्ठ-पुत्रेऽपतत्तदा ॥ २१ ॥  
तदा ऽऽरभ्य निज-ग्रामे  
न्यवसत् कर्मठो वशी ।  
पितृ-स्व--योग-क्षेमार्थं  
भ्रातॄणां पालनाय च ॥ २२ ॥  
सीताम्बा तस्य भार्या ऽऽसीत्  
साध्वी वाधूल-गोत्रजा ।  
नृसिंहय्य्-अङ्गार्य-पुत्री  
भर्तुर् बहु-मता सदा ॥ २३ ॥

तस्यां जातस् तृतीयो ऽहं  
कनिष्ठश् च सुतः प्रियः।  
ग्रहाङ्गुली-वसु-शशी+++(=१८५९)+++-  
संख्याते शकवत्सरे +++(=१९३७)+++॥ २४ ॥  
अमायां मास्य् आश्वयुजे  
प्रीणयन् पितरौ मम ।  
मूर्त्य्-उपाह्वः श्रीनिवासः  
स्मारयन् मत्-पितामहम् ॥ २५ ॥  
लब्ध्वा प्राथमिकीं शिक्षां  
ग्रामे शिक्षण-तत्-परः ।  
हासने मण्डल-पुरे  
बेङ्गळूरौ तथैव च ॥ २६ ॥  
उच्च-शिक्षणम् आलभ्य  
पदवीं स्नातकोत्तरां ।  
विज्ञाने दूर-सम्पर्क-  
शास्त्रे परिणतिं गतः ॥ २७ ॥  
स्पर्धात्मक-परीक्षायां  
स-लीलं स-फलो ऽभवम् ।  
विभागे सर्व-कारस्य  
दूर-सम्पर्क-नामके ॥ २८ ॥  
प्राप्योद्योगं त्रयस्-त्रिंशद्  
वर्षाण्य् उत्सुक-मानसः ।  
सेवाम् अकरवं नैके  
स्थले नैके पदे स्थितः ॥ २९ ॥

अन्ते दिल्ल्यां विभागस्य  
मन्त्र-दातृ-पदे स्थितः।  
निवृत्तिं प्राप्य निवसामी-  
दानीं भार्यया सह ॥ ३० ॥  
मैथिल्या बेङ्गळूरौ  
मत्-कालं संस्कृत-सेवया ।  
यापयामि विना दैन्यं  
विना ऽहङ्कारम् आदृतः ॥ ३१ ॥

उषसि स्मरणीयो मे  
पिता संस्कृत-शिक्षणात् ।  
स्व-बाल्ये वञ्चितो भूत्वा  
मध्यमे वयसि स्थितः ॥ ३२ ॥  
संस्कृताध्ययनं कर्तुं  
पण्डितान् शरणं गतः ।  
प्राचोदयच् च मां बालं  
संस्कृताध्ययनाय सः ॥ ३३ ॥  
दिष्ट्या ममापि गुरवस् त  
एवासन् स्मरामि तान् ।  
सप्रश्रयं तान् आचार्यान्  
नमामि च पुनः पुनः ॥ ३४ ॥  
नारायणं शास्त्र्य्-उपाह्वं  
नृसिंहाचार्यम् एव च ।  
अय्यङ्गार्योपाह्वम् आर्यं  
रामस्वामिनम् एव च ॥ ३५ ॥

मम संस्कृत-साहित्य-  
यात्रायां ये पदे पदे ।  
दत्त्वा करावलम्बं मे  
मार्गं संदर्शयन्त्य् अहो ॥ ३६ ॥  
महा-महोपाध्यायान्स्  
तान् पद्मश्रीभूषितान् अहम् ।  
शुक्लोपाह्वान् रमाकान्तान्  
प्रणमामि पुनः पुनः ॥ ३७ ॥  
तैर् एव चन्द्रिकानामा  
पद्यानां मम सञ्चयः  
देववाणी-परिषदः  
सन्निधाने  प्रकाशितः ॥ ३८ ॥

सन्धि-सम्बद्ध-तन्त्रांशः  
तन्त्रांशो वृत्त-सूचकः।  
जावा-गणक-भाषायां  
मया विरचितौ पुरा ॥ ३९ ॥

छन्दः-शास्त्रस्य विषये  
प्रबन्धौ द्वौ कृतौ मया।  
भण्डार्कर्-संस्थया नूनं  
ख्यातया संप्रकाशितौ ॥ ४० ॥

सुभाषितानां नीवीति  
श्लेषालङ्कार-भूषिता।  
वेदान्ताचार्य-वर्याणां  
कृतिः ख्याता मनोहरा ॥ ४१ ॥  
कृता कन्नड-भाषायां  
मेलुकोटे-स्थ-संसदा  
नीता प्रकाशं विधिवद्  
वेदान्ताचार्य-सन्निधौ॥ ४२ ॥

वर्ष-द्वयात् प्राक् संपन्ने  
वाङ्कुवर्-नगरे मया  
छन्दः-प्रबन्धः पठितो  
विश्व-संस्कृत-संसदि ॥ ४३ ॥

धन्योऽस्म्य् अनुगृहीतोऽस्मि  
प्रथितं रूपकं कवेः  
ईब्सनस्य प्रसिद्धस्य  
संस्कृतेऽनूदितं मया ॥ ४४ ॥  
देव-वाणी-परिषदे-  
दानीं तत् पुत्रिका-गृहम्  
प्रकाशं नीयत इति प्रह्वः  
शृण्वन् शमस् तु भोः॥ ४५ ॥
</details>

<details><summary>मूलम्</summary>

स्फटिकस्वच्छसलिला नदी हेमवती शुभा ।  
कर्णाटके प्रवहति क्षेत्राजीवाश्रया सती ॥१ ॥  
न्यग्रोधाम्रवणोपेते तीरे यस्या विहङ्गमाः ।  
रटन्तो निर्भयं नित्यमुत्पतन्ति सहस्रशः ॥ २ ॥  
गावश्च ग्रामवृषभा यस्याः शीतलवारिणा ।  
सिक्ता यस्यां निमज्जन्ति हृष्टाः पुष्टाः पदे पदे ॥ ३ ॥  
ग्रामकन्या वृथालापाः कुचकुम्भभरानताः ।  
वहन्ति लीलया यस्या वारि कुम्भैः शिरःस्थितैः ॥ ४ ॥  
यां सूर्यतापसन्तप्ताः पोगण्डा ग्रीष्मवासरे ।  
सलीलमवगाहन्ते दर्शयन्तः स्वपौरुषम् ॥ ५ ॥  
यां शुभजलां विप्राः सेवन्ते  व्रतिनो नदीम् ।  
सन्ध्याकालेऽर्घ्यदानार्थं स्नानार्थं च विशेषतः ॥ ६ ॥  
तस्याः स्रवन्त्याः पूर्वाभिमुखं वामे मनोहरः ।  
नृसिंहो योगमुद्रायामासीनः कमलासनः ॥ ७ ॥  
प्रतीच्यभिमुखः भक्तैः सेव्यतेऽहर्निशं मुदा ।  
भक्तानामाश्रयस्तेषामार्तिनाशव्रते स्थितः ॥ ८ ॥  
अयं नृसिंहसेवार्थं निर्मितः किं जनैरिति ।  
सन्देहं जनयन्नास्ते ग्रामः शिष्टजनाश्रितः ॥ ९ ॥  
गोरूरुनाम्ना प्रथितः स्थितो हासनमण्डले ।  
यत्र विप्राः कर्षकाश्च वणिजः कर्मकारिणः ॥ १० ॥  
हिन्दवश्च तुरुष्काश्च सौहार्देन परस्परम् ।  
स्वकर्मसु रता नित्यं वर्तन्ते स्मेरभूषिताः ॥ ११ ॥  
उत्सवेषु नृसिंहस्य वहन्तो भागमुत्सुकाः।  
दर्शयन्तोऽहमहमिकां भगवन्तमुपासते ॥ १२ ॥  
अस्मिन् ग्रामे जनिं लब्ध्वा नैके देशे सुशिक्षिताः ।  
स्वप्रागल्भ्यबलादेव ख्याता देशान्तरेषु च ॥ १३ ॥  
तत्र श्रीवैष्णवो धीमान् पण्डितः शास्त्रपारगः।  
सम्पत्कुमाराचार्याह्वो गोत्रमात्रेयमाश्रितः ॥ १४ ॥  
वेङ्कटाम्बाह्वया सत्या न्यवसद्भार्यया सह ।  
स्वयमाचार्यतां प्राप्तः शिष्यवर्गेण पूजितः ॥ १५ ॥  
मूर्त्युपाह्वः श्रीनिवासः तस्य पुत्रोऽभवत् सुधीः ।  
लौकिकव्यवहारेषु प्रगल्भो मितवाक् घृणी ॥ १६ ॥  
द्रव्यार्जनरतो भूत्वा शालाशिक्षणवञ्चितः ।  
क्षेत्रस्वामीति कथितो रंहसा सोऽभवद्धनी ॥ १७ ॥  
गङ्गाम्बायां धर्मपत्न्यां तस्य पुत्रोऽभवत्प्रियः।  
शेल्वपिल्लै इति ख्यातः सर्वसद्गुणसन्निधिः ॥ १८ ॥  
आर्जयत्ससुखं योऽसौ पदवीं स्नातकोत्तराम् ।  
सस्यशास्त्रे महापुर्यां चेन्नैनाम्न्यां प्रचण्डधीः ॥ १९ ॥  
तथैव पदवीं चापि न्यायशास्त्रे श्रमं विना ।  
मुम्बईनाम्नि नगरे यदा विधिहतोऽभवत् ॥ २० ॥  
पिता दिवमगात् त्यक्त्वा कुटुम्बं बालकैर्युतम् ।  
कुटुम्बभारः सहसा ज्येष्ठपुत्रेऽपतत्तदा ॥ २१ ॥  
तदारभ्य निजग्रामे न्यवसत् कर्मठो वशी ।  
पितृस्वयोगक्षेमार्थं भ्रातॄणां पालनाय च ॥ २२ ॥  
सीताम्बा तस्य भार्यासीत् साध्वी वाधूलगोत्रजा ।  
नृसिंहय्यङ्गार्यपुत्री भर्तुर्बहुमता सदा ॥ २३ ॥  
तस्यां जातस्तृतीयोऽहं कनिष्ठश्च सुतः प्रियः।  
ग्रहाङ्गुलीवसुशशीसंख्याते शकवत्सरे ॥ २४ ॥  
अमायां मास्याश्वयुजे प्रीणयन् पितरौ मम ।  
मूर्त्युपाह्वः श्रीनिवासः स्मारयन् मत्पितामहम् ॥ २५ ॥  
लब्ध्वा प्राथमिकीं शिक्षां ग्रामे शिक्षणतत्परः ।  
हासने मण्डलपुरे बेङ्गळूरौ तथैव च ॥ २६ ॥  
उच्चशिक्षणमालभ्य पदवीं स्नातकोत्तरां ।  
विज्ञाने दूरसम्पर्कशास्त्रे परिणतिं गतः ॥ २७ ॥  
स्पर्धात्मकपरीक्षायां सलीलं सफलो ऽभवम् ।  
विभागे सर्वकारस्य दूरसम्पर्कनामके ॥ २८ ॥  
प्राप्योद्योगं त्रयस्त्रिंशद् वर्षाण्युत्सुकमानसः ।  
सेवामकरवं नैके स्थले नैके पदे स्थितः ॥ २९ ॥  
अन्ते दिल्ल्यां विभागस्य मन्त्रदातृपदे स्थितः।  
निवृत्तिं प्राप्य निवसामीदानीं भार्यया सह ॥ ३० ॥  
मैथिल्या बेङ्गळूरौ मत्कालं संस्कृतसेवया ।  
यापयामि विना दैन्यं विनाहङ्कारमादृतः ॥ ३१ ॥  
उषसि स्मरणीयो मे पिता संस्कृतशिक्षणात् ।  
स्वबाल्ये वञ्चितो भूत्वा मध्यमे वयसि स्थितः ॥ ३२ ॥  
संस्कृताध्ययनं कर्तुं पण्डितान् शरणं गतः ।  
प्राचोदयच्च मां बालं संस्कृताध्ययनाय सः ॥ ३३ ॥  
दिष्ट्या ममापि गुरवस्त एवासन् स्मरामि तान् ।  
सप्रश्रयं तानाचार्यान्नमामि च पुनः पुनः ॥ ३४ ॥  
नारायणं शास्त्र्युपाह्वं नृसिंहाचार्यमेव च ।  
अय्यङ्गार्योपाह्वमार्यं रामस्वामिनमेव च ॥ ३५ ॥  
मम संस्कृतसाहित्ययात्रायां ये पदे पदे ।  
दत्त्वा करावलम्बं मे मार्गं संदर्शयन्त्यहो ॥ ३६ ॥  
महामहोपाध्यायान्स्तान् पद्मश्रीभूषितानहम् ।  
शुक्लोपाह्वान् रमाकान्तान् प्रणमामि पुनः पुनः ॥ ३७ ॥  
तैरेव चन्द्रिकानामा पद्यानां मम सञ्चयः  
देववाणीपरिषदः सन्निधाने  प्रकाशितः ॥ ३८ ॥  
सन्धिसम्बद्धतन्त्रांशः तन्त्रांशो वृत्तसूचकः।  
जावागणकभाषायां मया विरचितौ पुरा ॥ ३९ ॥  
छन्दःशास्त्रस्य विषये प्रबन्धौ द्वौ कृतौ मया।  
भण्डार्कर् संस्थया नूनं ख्यातया संप्रकाशितौ ॥ ४० ॥  
सुभाषितानां नीवीति श्लेषालङ्कारभूषिता।  
वेदान्ताचार्यवर्याणां कृतिः ख्याता मनोहरा ॥ ४१ ॥  
कृता कन्नडभाषायां मेलुकोटेस्थसंसदा  
नीता प्रकाशं विधिवत्वेदान्ताचार्यसन्निधौ॥ ४२ ॥  
वर्षद्वयात्प्राक् संपन्ने वाङ्कुवर्नगरे मया  
छन्दःप्रबन्धः पठितो विश्वसंस्कृतसंसदि ॥ ४३ ॥  
धन्योऽस्म्यनुगृहीतोऽस्मि प्रथितं रूपकं कवेः  
ईब्सनस्य प्रसिद्धस्य संस्कृतेऽनूदितं मया ॥ ४४ ॥  
देववाणीपरिषदेदानीं तत् पुत्रिकागृहम्  
प्रकाशं नीयत इति प्रह्वः शृण्वन् शमस्तु भोः॥ ४५ ॥

</details>
