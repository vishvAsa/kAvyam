+++
title = "चन्द्रिका"
unicode_script = "devanagari"

+++

चन्द्रिका
## ०१.कान्ते जागृहि  
कान्ते जागृहि जागृहि त्वमधुना गीतं मम श्रावय  
प्राची दिक् प्रतिभाति धौतवसना रक्ताञ्चलाडम्बरा ।  
गातुं वाञ्छति सप्तवर्णसहितं सङ्गीतमाकर्णय  
स्वापं मुञ्च मुदा कुरुष्व तरसा त्वन्नादसम्मेलनम् ॥ १ ॥

कान्ते जागृहि भास्करस्य मधुरं काव्यं नवीनं शृणु  
प्रस्तौति प्रथमानुरागकथनं वध्वा उषाया रविः ।  
आस्वादस्व मयि प्रचोदय कवेर्नैपुण्यमप्राकृतं  
सत्काव्यंह्यनुवर्त्यते खलु बुधैः साहित्यसंसेवकैः ॥ २ ॥

कान्ते जागृहि भास्करो मृदुकरैर्निर्माति चित्रं शुभं  
देव्या आगमनं दिशां प्रकटयन्त्याः स्वानुरागं रवौ ।  
शीघ्रं लोकय चित्रभानुरचितं सद्वर्णसंयोजनं  
पत्रं चानय तूलिकां प्रतिकृतिं कर्तुं यते वल्लभे ॥ ३ ॥

कान्ते जागृहि भद्रमस्तु जगति प्रोत्सार्य सर्वं तमः  
ज्योतिर्भातु सदामृतः प्रसरतु ध्वस्तश्च मृत्युर्भवेत् ।  
आवाभ्यामनुभूयतां सखि मनस्यानन्दसूर्योदयः  
सत्यं शाश्वतमाप्नवाव सुचिरं निष्कास्य सत्येतरम् ॥ ४ ॥

## ०२.नगरोपवनम्  
खगकूजितजृम्भणैः शनैः तनुजाड्यं जहतीव तन्द्रिलाः ।  
नगरोपवनस्थपादपाः प्रथमार्कारुणरश्मिचुम्बिताः ॥ १ ॥

ललनागणरोचकं वपुर्द्युतिमल्लब्धुममेयलालसाः ।  
तरुणाः श्वसितैर्विवर्धितैः पथि धावन्ति ककुद्मवृन्दवत् ॥ २ ॥

मृदुशीतलमारुतो लताः परिरभ्यानतपुष्परञ्जिताः ।  
अमलानिलसेवने रतान् पथि संतोषयते विहारिणः ॥ ३ ॥

हिमसीकरमौक्तिकाचितैः हरितार्द्रैर्मृदुनव्यशाद्वलैः ।  
धरणी कमनीयतां प्रगे भजते कञ्चुकितेव सुन्दरी ॥ ४ ॥

मृगमत्स्यविहङ्गरूपतां भजमानाः वनपालशिक्षया ।  
नरकौशलशक्तिसूचका तरुगुल्मा रमयन्ति बालकान् ॥ ५ ॥

प्रतिमा नरपस्य कस्यचित्गतकालेष्वनुभूय मान्यताम् ।  
अथ कालविपर्ययादहो मलनीरैरभिषिच्यते द्विजैः ॥ ६ ॥

रजनीं विजने महापथे क्षपयित्वा भषणे निरर्गले ।  
तरुणातपवाञ्छयाधुना स्वपिति श्वा तुहिनार्द्रशाद्वले ॥ ७ ॥

क्वचिदायतपुष्पदर्शनं क्वचिदामीलितसूनसौरभम् ।  
क्वचिदूर्जितभृङ्गझेंकृती रमते पुष्पकुथासु मानसम् ॥ ८ ॥

सरसीजलमध्यसंस्थितोत्क्षिपणीवक्त्रशताद्विनिःसृता ।  
जलबिन्दुपरम्परा ध्रुवं भजते कृत्रिमवर्षवैभवम् ॥ ९ ॥

नवयौवनरूपशालिनी विचरन्ती स्मयमानवीक्षणैः ।  
तरुणानभितो विकर्षति प्रमदा काचिदनूह्यलीलया ॥ १० ॥

उपविश्य शिलासने प्रिया पतिसंश्लेषसुखेन निर्वृता ।  
रमणश्रवणान्तिके मिथो मधुरं वक्ति मुधा निरन्तरम् ॥ ११ ॥

अभिधावनदण्डताडन- प्रणतोल्लङ्घनखेलनैर्भृशम् ।  
तृषिता हिमशीतपायसं मुदिता बालगणाः प्रभुञ्जते ॥ १२ ॥

नमनोचितवृद्धदम्पती दरनृत्यत्स्मितशोभिताननौ ।  
वनकान्तिदिदृक्षया शनैश्चरतोऽन्योन्यकरावलम्बिनौ ॥ १३ ॥

फलविक्रयणोद्यतो युवा शकटीं स्वां परिचाल्य सश्रमम् ।  
ततघर्मजलार्द्रविग्रहस्तरुमूलं भजते सुखावहम् ॥ १४ ॥

जलवायुधराप्रदूषणव्यथिताः स्वास्थ्यहितार्थमागताः ।  
विहरन्ति वने दिनात्यये दिवसोद्योगविमर्दयन्त्रिताः ॥ १५ ॥

रतिरूपफलप्रसाधनैः स्फुरदालम्बितलोलकुण्डलैः ।  
गतिरोधकचञ्चलेक्षणैः नवविन्यासनिबद्धकुन्तलैः ॥ १६ ॥

मदसाधकगन्धलेपनैर्दरविस्रंसितवस्त्रविभ्रमैः ।  
प्रमदा जनयन्ति मानसेऽस्थिरतां हन्त विवेकिनामपि ॥ १७ ॥

लसदुज्ज्वलदीपपङ्क्तिभिर्ललितालापविनोदगायनैः ।  
भजते नवनन्दनश्रियं जनसान्द्रोपवनं क्षपामुखे ॥ १८ ॥

तरुषु खगगणे स्वानाशयान् सन्निवृत्ते  
स्फुरति नभसि नीले दिव्यनक्षत्रवृन्दे ।  
गतवति जनसङ्घे स्वालयान् तुष्टचित्ते  
स्वपिति नगरवक्षस्यात्तशान्तिर्वनश्रीः ॥ १९ ॥

## ०३.पतिपत्नीसंलापः  
कच्चित् प्रिये स्मरसि तानि दिनानि वीथ्यां  
वर्षागमेऽविगणय्य वचो गुरूणाम् ।  
स्थित्वा गृहाद्बहिरनर्गलवृष्टिपाते  
आवामभूव सुतरामुदकार्द्रवस्त्रौ ॥ १ ॥

कच्चित्प्रिय स्मरसि यद्भवता तदानीं  
त्वत्पांसुपङ्किलकरेण समन्दहासम् ।  
मुद्राङ्किता सुविशदा खलु मे कपोले  
बाष्पाम्बुरुद्धनयनाभवमस्मये च ॥ २ ॥

कच्चित्प्रिये स्मरसि ते प्रणयाज्जनन्या  
यत्स्वादुभक्ष्यमशनाय तव प्रदत्तम् ।  
विद्यालयेऽहनि मया सह तत्त्वमादः  
बाल्योचितप्रहसनप्रकरोपदंशम् ॥ ३ ॥

कच्चित्प्रिय स्मरसि यद्भवदीयमात्रा  
संप्रेषिते चणकजीरकभक्तभक्ष्ये ।  
संदश्य रक्तमरिचं त्वयि बद्धदृष्टिः  
बाष्पप्रवाहपरिरुद्धविलोकनासम् ॥ ४ ॥

कच्चित् प्रिये स्मरसि मे गुरुणा परीक्षा-  
काले त्वया सह वृथालपने निषिद्धे । \  
आगत्य मद्गृहमपूर्वसुमप्रदान-  
व्याजेन ते स्मितरुचा नितरामलिम्पः ॥ ५ ॥

कच्चित् प्रिय स्मरसि रोषपरीतचित्ता  
वक्तुं त्वया सह नैच्छमहानि सेर्ष्यम् ।  
अङ्कार्जने परिणतं प्रतिभान्वितं त्वाम्  
अन्याश्च यान्ति ललना इति शिक्षणाय ॥ ६ ॥

कच्चित् प्रिये स्मरसि ते जननी न्यगादीत्  
मां हर्षदुःखतटबद्धनदीनिभोक्तीः।  
अद्यप्रभृत्यभिमतं न ममात्मजायाः  
क्रीडाप्रमोदचरितं भवता सहेति ॥ ७ ॥

कच्चित् प्रिय स्मरसि मत्सदनस्य पृष्ठे  
मन्नामपत्रसहितं कुसुमं गुलाबिम् ।  
पीतं सुगन्धि सुभगं निभृतं गवाक्षे  
विन्यस्य सत्वरमगा विनिवृत्तदृष्टिः ॥ ८ ॥

कच्चित्प्रिये स्मरसि देवनिकेतनान्तः  
संत्यज्य भक्तजनयोग्यमतिं सलीलम् ।  
आवां कदाचिदभिजातजनैरुपेतौ  
अन्योन्यदृष्टिमिलनैरवदाव नाल्पम् ॥ ९ ॥

कच्चित्प्रिय स्मरसि मामुपवीणयन्तीं  
श्रुत्वा मदालयसमीपमुपेयिवान् त्वम् ।  
त्वामाह्वयन्ममपिता विनयाद्यदैव  
गीतं ह्रिया स्खलनपूर्णमभूत्तदैव ॥ १० ॥

कच्चित्प्रिये स्मरसि ते जननीं मदीया  
मातावदत् तव ततावयवेषु पुत्र्याः |  
काचित्स्फुरत्यतुलयौवनरूपदीप्तिः  
भद्रं भवेत् तदनुरूपवरो वृतः किम् ॥ ११ ॥

कच्चित्प्रिय स्मरसि मद्भ्रुकुटीं विलोक्य  
मातावदन्नगरतो वरयन्ति नैके ।  
विद्यार्जनं हि ममलक्ष्यमिति प्रवक्ति  
पुत्रीत्यपूर्णवचना त्वयि सन्निकृष्टे ॥ १२ ॥

कच्चित्प्रिये स्मरसि शिक्षणसत्रचर्चा-  
स्पर्धोत्सवे ननु मयाग्रपदेऽर्जिते त्वम् ।  
उच्चैः प्रशस्य करवादनरूपनुत्या  
व्रीडाजिता पदयुगे न्यविशः स्वदृष्टिम् ॥ १३ ॥

कच्चित्प्रिय स्मरसि मां वटवृक्षमूले  
गन्तुं पुरीं व्यवसिते त्वयि शिक्षणार्थम् ।  
त्वां द्रष्टुमागतवतीं जनकात्प्रभीतां  
वृष्ट्यातपावृतधरामिव सस्मितास्राम् ॥ १४ ॥

कच्चित्प्रिये स्मरसि चैत्रविरामकाले  
पुर्या निवृत्य तव गोप्यसखीगृहे त्वाम् । \  
संदृश्य जातपुलको न किमप्यवोचं  
शक्तिंह्यदास्तव कटाक्षसुधानुपानैः ॥ १५ ॥

कच्चित्प्रिय स्मरसि बाष्पनिरुद्धदृष्ट्या  
मां पत्तनं मम पितोन्नतशिक्षणाय ।  
संप्रेषितुं मतिमतीं न ददावनुज्ञाम्  
इत्युक्त एव हि मया त्वमसान्त्वयो माम् ॥ १६ ॥

कच्चित्प्रिये स्मरसि तत्र मया यदुक्तं  
भावीपतिस्तव करिष्यति पण्डितां त्वाम् ।  
पाणिं मनागुदनयो मम दण्डनार्थं  
रुष्टेव हन्त न तु मे करपातभाग्यम् ॥ १७ ॥

कच्चित्प्रिय स्मरसि पुस्तकपृष्टमध्ये  
प्रच्छाद्य पत्रमनुरागरसाप्लुतं ते ।  
स्वस्रा सह प्रणिहितं मम वाचनार्थं  
दैवादवेन्नजनको मम तं प्रसङ्गम् ॥ १८ ॥

कच्चित्प्रिये स्मरसि ते प्रथमं प्रयत्नं  
पत्रं विलिख्य विरचय्य च पुष्पमेकम् ।  
वक्रीकृताक्षरविभाव्यकराग्रकम्पं  
संप्रेषितं यदभवन्मदुपोपधानम् ॥ १९ ॥

कच्चित्प्रिय स्मरसि ते पदवीधरत्वं  
संश्रुत्य हर्षपुलकैर्विनिगूह्य लज्जाम् ।  
त्वद्दर्शनोत्सुकतया त्वरयाऽऽगतां मां  
द्वार्येव सुस्मितकरैरबलामबध्नाः ॥ २० ॥

कच्चित्प्रिये स्मरसि मज्जनके त्वदीयं  
गेहं मया सह गते पितरं मदर्थम् ।  
त्वां याचितुं तव पिता तरसाह्वयत्त्वां  
स्तम्भाकृतिव्यवहिता स्मितवागभूस्त्वम् ॥ २१ ॥

कच्चित्प्रिय स्मरसि बन्धुपुरोहिताद्यैः  
सम्प्रेक्षितः परिणयोत्सववेदिकायाम् ।  
उच्चैर्ध्वनत्यविरतं शुभवेदघोषे  
कर्णान्तिकं त्वमजपो ह्यनुरागमन्त्रम् ॥ २२ ॥

कच्चित्प्रिये स्मरसि सप्तपदीविधौ त्वं  
वेदीं हुताशनवतीं परितः चरन्ती ।  
त्वत्पाणिना मृदुतमेन मदीयपाणिं  
गाढं निपीड्य किमपि व्यलिखो नखाभ्याम् ॥ २३ ॥

कच्चित्प्रिय स्मरसि कामवशं गतस्त्वं  
दाम्पत्यजीवनसुखप्रथमप्रभाते  
क्लान्तां विमुच्य शयनं गमनोद्यतां माम्  
उद्यम्य बाहुमबलां सबलं न्यरुन्द्धाः ॥ २४ ॥

कच्चित्प्रिये स्मरसि मां तदनु न्यगादीः  
ग्रामात्पुरं जिगमिषुं विभवार्जनाय ।  
मा गा हृदीश न भवेयमहं विना त्वाम्  
इत्यन्वगाश्च झटिति प्रणयार्दितं माम् ॥ २५ ॥

कच्चित्प्रिय स्मरसि दौहृदलक्षणस्थां  
विद्यार्जने शिथिलिताध्यनप्रवृत्तिम् ।  
संचोदयन् बहुमुखैः प्रविलोभनैर्मां  
भूयो प्रशिक्षणविधावकरोः प्रवृत्ताम् ॥ २६ ॥

कच्चित्प्रिये स्मरसि मां प्रति सूतिगेहे  
सूतिव्यथाजनितरूक्षवचांसि तानि ।  
संश्रुत्य ते प्रलपितानि नियम्य हासं  
शुश्रूषिका सकरुणं समसान्त्वयत्त्वाम् ॥ २७ ॥

कच्चित्प्रिय स्मरसि मोहकमर्भकं मे  
पार्श्वे प्रसुप्तमवलोक्य मुहुर्मुहुस्त्वम् ।  
हर्षापगारयनिमज्जनधौतचित्तां  
मां प्रेमपूरितदृशा नितरामचूषः ॥ २८ ॥

कच्चित्प्रिये स्मरसि ता युगदीर्घरात्रीः  
यासु त्वया सह सुतां ज्वरपीडिताङ्गीम् ।  
अङ्के निवेश्य हिमशीतलपट्ट्बन्धैः  
शीर्षस्य तापशमने बहुशोऽयते‍ऽहम् ॥ २९ ॥

कच्चित्प्रिय स्मरसि सोत्सवसंभ्रमान् तान्  
पादौ परिक्षिपति च स्मयतेऽधुनेति ।  
अद्यात्मनैव विचलत्युरसेति पुत्री  
पद्भ्यां स्वयं चरति संप्रति जल्पतीति ॥ ३० ॥

कच्चित्प्रिये स्मरसि रोषपरीतनेत्रां  
केनापि कारणलवेन मयि प्ररुष्टाम् ।  
त्वां निन्दनैर्बहुविधैः खलु मां तुदन्तीं  
पुत्री स्वमुग्धवचनैरकरोत् हसन्तीम् ॥ ३१ ॥

कच्चित्प्रिय स्मरसि नागरपाठशालां  
यावद्गता तव सुता खलु तावदेव ।  
मां पाककर्मणि रतां प्रसभं बलाढ्यः  
शय्यागृहं ह्यगमयस्त्वमदम्यकामः ॥ ३२ ॥

कच्चित्प्रिये स्मरसि नृत्यदभूतकान्तिः  
पुत्रोत्सवेऽभ्युपगते सुतमात्ममूर्तिम् ।  
अङ्के निवेश्य तव मानसराजहंसं  
बालानवाप्यवचनैस्समभाषथास्त्वम् ॥३३ ॥

कच्चित् प्रिय स्मरसि तानि मनोहराणि  
वर्षाण्यपत्ययुगलालनशिक्षणेषु ।  
प्रत्यूहकण्टकशतैरवरुद्धमार्गे  
काष्ठार्धवद्द्रुतगतेन हि यापितानि ॥ ३४ ॥

कच्चित् प्रिये स्मरसि तावकदुःखधारां  
पुत्र्यां नवोढललनोचितदीप्तिमूर्त्याम् ।  
भर्त्रा सह श्वशुरगेहमभि प्रयान्त्यां  
हर्षावगुण्ठनतिरोहितनैजरूपाम् ॥ ३५ ॥

कच्चित् प्रिय स्मरसि दारपरिग्रहार्थं  
पुत्रस्य बन्धुसुहृदाप्तजने विचिन्वन् ।  
पुत्रे त्वदुद्धृतवधूषु न जातमोहे  
पुत्रानुरक्तललनां स्व्यकरोः स्नुषात्वे ॥ ३६ ॥

कच्चित् प्रिये स्मरसि मातृधरां विहाय  
पत्न्या सह स्वनवसौख्यसुधावसिक्तः ।  
पुत्रो विमानगमनोत्सुकतापरीतः  
मात्रा त्वया सह न किञ्चिदपि न्यगादीत् ॥ ३७ ॥

कच्चित् प्रिय स्मरसि हर्षमदप्रणुन्नः  
पौत्रोत्सवेऽभ्युपगते भगवत्प्रसादात् ।  
उच्चैर्वदन् श्रुणुत पौत्रपितामहोऽस्मी-  
त्यास्वाद्यभक्ष्यनिकरान्व्यतरः परेषु ॥ ३८ ॥

कच्चित्प्रिये स्मरसि मामवदः सखेदं  
दौहित्रपौत्रगणजातसुखानुबद्ध- ॥

चित्तस्य मे स्वभवनानि गतेषु तेषु  
तै रिक्तमालयमहो नरकं हि मन्वे ॥ ३९ ॥

कच्चित्प्रिय स्मरसि सान्त्वनमाददास्त्वं  
पक्षी पतत्रयुगमाप्य जहाति मातुः ।  
नीडं यथा खलु तथापि जहात्यपत्यं  
मातुर्गृहं स्वगृहनिर्मितिमग्नचित्तम् ॥ ४० ॥

कच्चित् प्रिये स्मरसि ते भिषजा प्रदत्ते  
जानुव्यथाप्रशमके गुटिकेऽशितव्ये ।  
हन्ताधुना स्वतनुपालनकार्य एव  
स्वाधीनता यदि हि सिद्ध्यति सा प्रशस्या ॥ ४४ ॥

कच्चित् प्रिय स्मरसि मामकसुप्तिमोहः  
पूर्वं त्वयोपहसित: बहुशोऽधुना वै ।  
निद्राऽऽगता यदि तदा शिथिलं शनैर्माम्  
आलिङ्गति त्वमिव शान्तमनोजवह्निः ॥ ४५ ॥

कच्चित् प्रिये स्मरसि नौ स्मरचापविद्धौ  
संश्लेषचुन्बनरतौ तरुणौ इदानीम् ।  
प्रेमानिलप्रशमितो मदनङ्गवह्निः  
प्रेम त्वहो त्वयि विवर्धत एव नित्यम् ॥ ४६ ॥

कच्चित् प्रिय स्मरसि मां नवयौवनस्थां  
मिष्टान्नभोजनसुखेष्वमिताभिलाषाम् ।  
अद्यत्वहं मधुरभक्ष्यसुखान्निवृत्ता  
तृप्ता तवातिमधुरैः स्मितपूर्ववाग्भिः ॥ ४७ ॥

कच्चित् प्रिये स्मरसि मे लवणे स्पृहां तां  
व्यज्ञापयः खलु हिताय न सेति पूर्वम् ।  
संप्रत्यहो मदशने लवणं निषिद्धं  
लावण्यमेव तव देवि भवेदलं मे ॥ ४८ ॥

कच्चित् प्रिय स्मरसि सानुनयं त्ववादीः  
संवाहयामि तव पादयुगं दिनान्ते ।  
क्लान्तास्म्यवश्यगृहकर्मभरेण नाथ  
तां संविदं सफलय प्रसभं गुणाढ्य ॥ ४९ ॥

कच्चित् प्रिये स्मरसि केशवपादयुग्मं  
सर्वामयप्रशमकं शरणागतानाम् ।  
संस्मृत्य यत् प्रणतधीः ममतां विहाय  
निद्रां भजस्व विमले ससुखं शयीथाः ॥ ५० ॥

## ०४.उत्सवदीपः  
रूपं न मे पूर्वमधः सरस्याः कस्याश्चिदासं किल पङ्कपिण्डम् ।  
चन्द्रं न सूर्यं न कदाप्यजानां रावो हि सर्वत्र जलेचराणाम् ॥ १ ॥

पद्मिन्यथैका मयि लग्नमूला व्याजेन मन्मार्दवघोषणस्य ।  
पीत्वा रसं मे बहिरागता च प्रसह्य सूर्यं खलु पर्यणैषीत् ॥ २ ॥

सूर्यांशुसंस्पर्शनलभ्यबोधश्चिराय नासीन्मम मन्दभाग्यात् ।  
अव्यक्तहेतोः सलिलं सरस्याः क्रमेण नष्टं जलजा हताश्च ॥ ३ ॥

रवेरपश्यं खलु तीक्ष्णरश्मीन् क्षुद्रत्वमुर्व्याश्च तदैककाले ।  
चूर्णोऽभवं मार्दवभावहीनः श्रुता मया निष्ठुरवाग्जनानाम् ॥ ४ ॥

कश्चिन्नरो मां किल मर्दयित्वा पद्भ्यां अवादीन्नरमन्यमुच्चैः ।  
अत्रैव पद्मं कमनीयमासीत् तन्नाद्य खल्वित्यह मामुपेक्ष्य ॥ ५ ॥

दीर्घं विनिश्वस्य वचो निशम्य सूर्यस्य रश्मीन् हि विगर्हमानः ।  
अयापयं नैकदिनानि दीनः सम्मर्दितो मर्त्यगणैश्च पद्भिः ॥ ६ ॥

वरं जलं  जीवनधारणाय वाय्वोः प्रभो मेऽस्तु जले हि वासः ।  
इतीश्वरं प्रार्थयमानमेत्य कृषीवलो मामनयत् तटान्तम् ॥ ७ ॥

दिनेषु गच्छत्सु ववर्ष पाशी दिष्ट्या तटाकाः नववारिपूर्णाः ।  
जले मिमङ्क्षुः प्रसभं ह्यवाञ्छं जलप्रवृत्तिं मृदुतामवाप्तः ॥ ८ ॥

अहं तटान्ते सलिलं त्वधस्तात् क्रूरो विधिः किं करवाण्यशोचम् ।  
मां पिण्डितं कश्चन कुम्भकारो निनाय हन्त स्वगृहं सलीलम् ॥ ९ ॥

घटाश्च केचित् घटिकाश्च काश्चित् प्राप्तं मया  दीपकरूपमत्र ।  
क्लेशो गतः कापि मनोज्ञतासीत् तप्तोऽप्यभूवं किल नष्टतापः ॥ १० ॥

स्नेहार्द्रवर्त्या प्रससार दीप्तिर्लब्धो मया  भासुरभास्करांशः ।  
जानन्तु दीप्तिं न तु मां कदाचित् जना इतीर्षा मयि खल्वभासीत् ॥ ११ ॥

भूयात्तमो नाशयितुं समर्था मद्दीप्तिवीच्युत्सवदीपपङ्क्तौ ।  
द्युतिस्तु दृश्येत न मत्स्वरूपम् ह्रिया विनम्रं च भवेददृश्यम् ॥ १२ ॥

## ०५.दीपोत्सवः  
१
प्रावृट् प्रयाता शिशिरो न चागतो वृक्षा हरित्पर्णमयाः पुरे वने ।  
रोमाञ्चितोर्वी नवशाद्वलावृता प्रतीक्षते द्राक् शरदः समागमम् ॥ १ ॥

नद्यो भृशं पङ्किलवालुकायुता चलन्ति पद्यासु दृढं कृषीवलाः ।  
श्यामप्रभाशोभितकाननाञ्चला दीपोत्सवोऽयं धरणीं समागतः ॥ २ ॥

दृष्ट्वाम्बुपूर्णां सरसीं कृषीवलो क्षेत्रे मुदा नृत्यति फुल्लनेत्रवान् ।  
तटाकवीचीषु विधाय मन्दिरान् मनोहरान् दैवदयां प्रशंसति ॥ ३ ॥

मन्दानिलप्रेङ्खितसस्यमञ्जरीः संवीक्ष्य बालार्कमयूखदीपिताः ।  
कृषीवलस्तुष्यति धान्यसम्पदं विभावयन्** **हस्तगतां मृदं स्पृशन् ॥ ४ ॥

**२**  
संखाद्य शादं गृहमागतायाः संश्रुत्य गोः कण्ठरवं स्वमातुः ।  
वत्सो द्रुतं कृन्तति रज्जुबन्धं सानन्दमम्बां त्वरयाभ्युपैति ॥ ५ ॥

तं स्फीतनेत्रं प्रसभं  निरोद्धुं मूढा मुधा धावति यष्टिहस्ता ।  
व्यर्थप्रयत्ना खलु घोषकन्या स स्तन्यपाने नितरां प्रवृत्तः ॥ ६ ॥

आस्फोटयन् स्फोटकरान् सलीलं सशब्दधूमाग्निषु मोदमानाः |  
पोगण्डवृन्दा जनयन्ति भीतिं वृद्धेषु बालासु तथार्भकेषु ॥ ७ ॥

कन्या रताः सुन्दररङ्गवल्लीनिरूपणे दैवतमन्दिरेषु ।  
रथ्यासु गेहेषु चतुष्पथेषु प्रदर्शयन्त्यः स्वकलासु दाक्ष्यम् ॥ ८ ॥

पुरातनाः पांसुलदीपवृक्षा गृहे प्रमृष्टा नवतां भजन्ति ।  
गृहाग्रदेशे नवदीपपङ्क्तिः नक्षत्रवीथीव विभाति रात्रौ ॥ ९ ॥

प्रसादयन् स्वां रमणीं नवोढामुपायनैराभरणैर्दुकूलैः ।  
युवा रतेच्छां मदनेषुविद्धः दृष्ट्यैव तस्यै प्रकटीकरोति ॥ १० ॥

लक्ष्मीं समस्तद्रविणप्रदात्रीं तस्याः कटाक्षं हृदि याचमानाः ।  
भजन्ति भक्त्यापणिका विपण्यां श्रेयस्करी सैव सदा जनानाम् ॥ ११ ॥

नव्यं दुकूलं च विभूषणं च भर्त्रा प्रदत्तं परिधाय साध्वी ।  
स्वाद्यानि भक्ष्याणि विधातुकामा महानसे कार्यरताऽऽप्रदोषम् ॥ १२ ॥

विद्युत्प्रदीपावलिदीप्तसौधाः मुष्णन्ति कान्तिं खलु देवपुर्याः ।  
सर्वत्र लोको मुदितः प्रहृष्टः दीपावलीपर्वणि संप्रवृत्ते ॥ १३ ॥

## ०६.यत्र चित्तं त्वभीतम्  
शीर्षं यत्रास्त्यनवनमितं यत्र चित्तं त्वभीतं  
ज्ञानं मुक्तं न जगदखिलं क्षुद्रभित्तिप्रभिन्नम् ।  
आनैपुण्यं प्रभवति सदा यत्र कार्यप्रवृत्तिः  
वाणी यत्र प्रवहति हृदस्सत्यगर्भात् सदैव ॥

नीचाचाराभिधमरुतले सद्विवेकस्य धारा  
नष्टा नैवाविरतविकसद्भावनाकार्यशीलम् ।  
चेतो यत्रामितकरुणया ते प्रभो तत्र नाके  
स्वातन्त्र्याख्ये कुरु जनक हे जागृतं भारतं मे ॥

[बॆङ्गाली/इंग्लिश्; रबीन्द्रनाथ ठाकुर्; गीताञ्जलि]
## ०७.स्वरजालम् 
कियती रुचिरा गीतिस्तव हे सद्गुणसम्पन्न! केवलमहं ते ।  
विस्मित अवाग्भवन्नेवाकर्णयामि रुचिरगीतिम् ॥ १ ॥

स्वरभाभिर्भू व्याप्ता प्रसृता गगने स्वरप्राणाः ।  
स्वरगङ्गा भिन्दन्ती शिलाः प्रवहति द्रुतमोजसा ॥ २ ॥

अहमपि गायानीति हि ममाभिलाषस्त्वया सह सुतीव्रः ।  
परिणमति न मे कण्ठस्तव स्वरे खलु न सञ्चरति ॥ ३ ॥

मम परितः स्वरजालं तव त्वयैव प्रसारितं तस्मिन् ।  
विनिबद्धोऽहं विस्मितचित्तः शृणोमि सुगुणशालिन् ॥ ४ ॥

[बॆङ्गाली/इंग्लिश्: रबीन्द्रनाथ ठाकुरः: गीताञ्जलि]
## ०८.शिशुदृष्टिः  
मातः कथयसि लिखति ग्रन्थान् बहुरुचिरान् तव पितेति बहुशो मे ।  
तेषु किमपि नावगतं भवति कथय किमिदमित्थं स्यात् ॥ १ ॥

कथयति तुभ्यं सायं यत्तदवगतस्त्वया भवति वद किम् ।  
कथयसि मे चित्रकथाः एवं न रचयति पिता कुतः ॥ २ ॥

कच्चित्तस्याम्बायाः कथाः श्रुताः स्मृतिपथादमुष्य गताः ।  
किन्नरपिशाचगुह्यकजनपानां रुचिरवृत्तान्ताः ॥ ३ ॥

यदि विस्मरति स्नानं तदा त्वमाह्वयसि तं पुनः श्लक्ष्णम् ।  
सोष्माहारार्थं च स तथापि तिष्ठति लिखन्नेव ॥ ४ ॥

प्रविशामि यदि तदीयां कक्षां केल्यै विगर्हसे मां त्वम्।  
स्तोकरवमपि न सहसे वदसि पिता कार्यमग्न इति ॥ ५ ॥

विन्दति विलिख्य किं, किं यदि कखगान् लिखामि तर्जसि माम् ।  
लिखति पिता यदि तदा नु किमपि न वदसि कथय कुतो त्वम् ॥ ६ ॥

यद्येकस्मिन्पत्रे रचयाम्युडुपं विगर्हसे मां त्वम्।  
जनके पत्रेषु लिखति तिष्ठसि तूष्णीं तु कथय कुतः ॥ ७ ॥

[बॆङ्गाली/इंग्लिश्: रबीन्द्रनाथ ठाकुर्]
## ०९.शिशुस्मितम्  
लसत्स्मितं पश्य शिशोर्मुखेऽङ्के सुप्तस्य मातुः सुचिरं प्रशान्तम् ।  
वदास्ति हे तत्सदृशं किमन्यत्समस्तलोके शिशिरं मनोज्ञम् ॥ १ ॥

सोमाच्च सौम्यं मधुनश्च मिष्टं सुगन्धि तत् केतकपुष्पगन्धात् ।  
वीणानिनादात् खलु मञ्जुलं तत् कौशेयवस्त्रान्मृदु सर्वकाले ॥ २ ॥

## १०.शिशवः 
शिशुं परिष्वज्य जगाद माता “शिशून् समुद्दिश्य वद प्रभो माम्” ।  
“तवार्भकास्ते न भवन्ति मात आत्मस्पृहालोः खलु जीवितस्य ॥ १ ॥

भवन्ति बालाश्च बहिः प्रयान्ति द्वारेण ते त्वन्न भवेयुरत्र ।  
त्वत्स्वं न ते यद्यपि ते वसन्ति साकं त्वया मानिनि कांश्चनाब्दान् ॥ २ ॥

वात्सल्यदात्री न तु चिन्तनानां दात्री भवेस्ते स्वमनोऽधिराजाः ।  
तेषां शरीराणि हि वासयेस्त्वं परं न चेतांसि कदापि तेषाम् ॥ ३ ॥

श्वोभाविलोके खलु ते वसन्ति स्वप्नेऽप्यगम्यं भुवनं त्वया तत् ।  
यतस्व मा त्वत्सदृशांश्च कर्तुम् तत्साम्यमाप्तुं यदि चेत् यतेथाः ॥ २ ॥

कालः स्थितो नैव सदाग्रगामी कदापि न ह्यस्तनमार्गवर्ती ।  
त्वं कार्मुकं त्वच्छिशवस्तु बाणाः धन्वीश्वरो लक्ष्यमनन्तमार्गे ॥ ३ ॥

पश्यन् स्वशक्त्या धनुरानमय्य तान् लीलया मुञ्चति दूरलक्ष्ये ।  
तुष्टा भवेस्त्वं नमिता महेशः प्रेम्णा शिशून् त्वां च सदैव पश्येत्” ॥ ४ ॥

[इंग्लिश्: खलील् जिब्रान्: द चिल्ड्रन्]
## ११.शाकटिकगीतम्  
सम्पश्यन्तौ धूम्रमेघान् मनोज्ञान्नीलाकाशे चञ्चलास्पष्टरूपान् ।  
चूतान् नीपान् पुष्पितानत्र मार्गे यातं गावौ यातमध्वा सुदीर्घः ॥ १ ॥

संजिघ्रन्तौ गन्धवत्पुष्पवृन्दान्वन्यान् रथ्यापार्श्वभागप्ररूढान् ।  
मन्ये शीघ्रं गच्छथो ज्ञातमार्गे यातं गावौ यातमध्वा सुदीर्घः ॥ २ ॥

शृण्वन्तौ मद्गायनं हृत्समुत्थं कांस्यग्रीवाकिङ्किणीनादतालम् ।  
मार्गे नृत्यत्भृङ्गगुञ्जासमेतं यातं गावौ यातमध्वा सुदीर्घः ॥ ३ ॥

वारं वारं स्पृश्यमाणौ कराभ्याम् ईशास्तित्वस्मारणार्थं मयैवम् ।  
नो चेन्मन्दं पादरंहो भवेद्वै यातं गावौ यातमध्वा सुदीर्घः ॥ ४ ॥

घोषे बालाः स्वागतं व्याहरन्ति शादं क्षेत्रादाहृतं नव्यमार्द्रम् ।  
अस्मद्गेहे संभ्रमादत्स्यथो द्राक् यातं गावौ यातमध्वा सुदीर्घः ॥ ५ ॥

तोत्रेणाहं नैव वां ताडयामि तोत्रंह्येतत् भीषणार्थं कदाचित् ।  
स्तोत्रप्रीताः प्राणिनोऽपीति गाथा यातं गावौ यातमध्वा सुदीर्घः ॥ ६ ॥

शम्भोर्यानं तूक्षजातिप्रधानः सर्वे पूर्वं मन्दिरे शङ्करस्य ।  
सेवन्ते यं तत्परं वै गिरीशं यातं गावौ यातमध्वा सुदीर्घः ॥ ७ ॥

श्रेष्ठाः पुंसः पुङ्गवत्वं भजन्ते युष्मद्भाग्यं जन्मना साधितं तत् ।  
विध्यन्तौ वां रम्यशृङ्गैः सिताभ्रं यातं गावौ यातमध्वा सुदीर्घः ॥ ८ ॥

गेहे पत्नी प्रेक्षमाणा सकामं श्रुत्वा युष्मद्किङ्किणीनादमारात् ।  
द्वार्यानेता मार्जनायाम्बुकुम्भं यातं गावौ यातमध्वा सुगम्यः ॥ ९ ॥

ग्रामं गत्वा स्नापयाम्यापगायां स्वच्छे नीरे क्षालयित्वा शरीरे ।  
अध्वक्लेशं मुञ्चतं शीघ्रमेव यातं गावौ यातमध्वा सुगम्यः ॥ १० ॥

शीतं शुभ्रं गोरसं पाययामि गत्वा गेहं मीलिताक्षौ चिराय ।  
गोशालायां निर्वृतौ पास्यथो यं यातं गावौ यातमध्वा सुगम्यः ॥ ११ ॥

उत्तुङ्गाभ्यां सुन्दराभ्यां ककुब्भ्यां जित्वा सर्वानुक्षजातिप्रधानान् ।  
युष्मद्वीर्यं स्थापितं ग्रामवर्गे यातं गावौ यातमध्वा सुगम्यः ॥ १२ ॥

वृत्ते जन्मन्याप्तकर्मानुबन्धैः अस्मिन्जन्मन्याप्तवन्तौ वृषत्वम् ।  
सत्कार्यैर्भोः प्रेत्य मर्त्यौ भवेतां यातं गावौ यातमध्वान्तमागात् ॥ १३ ॥

मत्भार्याहं चैव युग्यौ भवाव संसाराख्ये वाहने दैवदत्ते ।  
कादाचित्कौ शॊकहर्षौ भजन्तौ यातं गावौ यातमध्वान्तमागात् ॥ १४ ॥

सन्ध्याकाले पक्षिणस्त्वात्मनीडान् आगच्छन्ति क्लान्तदेहा रटन्तः ।  
गच्छामोऽस्मद्वासभूमिं जवेन यातं गावौ यातमध्वान्तमागात् ॥ १५ ॥

सायं गावः क्षेत्रभूम्या निवृत्ताः तृप्ता शादं जग्धवत्यश्चिराय ।  
गोष्ठं यान्ति स्वार्भकान् द्रष्टुकामाः यातं गावौ यातमध्वा सुखान्त्यः ॥ १६ ॥

## १२.एकाकिनी लवननिरता
[इदं नूतनं वृत्तं **सुलयचरणा**नाम यस्य लक्षणमित्थं भवति । 
सुलयचरणायां गणा प्राक्त्रिमात्रो तत्परम् ।  
चतुर्मात्रौ इतरथा पञ्चमात्रस्त्वन्तिमे ॥

(३### ४५/४)]  
पश्य पार्वतबालिका किमपि मधुरं गायति ।  
असौ तत्रैकाकिनी क्षेत्रलवने व्यापृता ॥ १ ॥

गच्छ वा विरमस्व बध्नाति लूनान् लीलया ।  
स्वनति सैका शोकदां मधुरगीतिं कामपि ॥ २ ॥

गायनेनाप्लाविताकर्णय त्वमुपत्यका ।  
कोऽप्यकूजत् स्वागतं कोकिलो न कदाचन ॥ ३ ॥

क्लान्तपान्थगणाय सुश्राव्यगीतिमियत्प्रियाम् ।  
पुष्पकाले सान्द्रवननिःशब्दतां खलु चूर्णयन् ॥ ४ ॥

कोऽपि कच्चिन्मां वदेत् सा नु किं वा गायति? ।  
किमपि करुणं प्राक्तनं समरचरितं कथयति? ॥ ५ ॥

किमुत काञ्चिल्लौकिकीं शोकघटनामभिनवाम्? ।  
किमपि गानं तद्भवेत् गायतीव निरन्तरम् ॥ ६ ॥

लवननिरता बालिका नमितवदना भाति मे ।  
गीतमस्या मे चिरं स्मरणपटले विलसति ॥ ७ ॥

[इंग्लिश्; वर्ड्‍स्‍वर्त्; सालिटरि रीपर्]
## १३.अनुरागतत्त्वम्  
स्रोतांसि नद्या सह संगतानि नदी समेता खलु सागरेण ।  
श्लिष्यन्ति वाता गगने मिथस्ते चिराय युक्ता कमनीयरागैः ॥ १ ॥

एकाकिनो केऽत्र भवन्ति लोके प्रायेण सर्वेऽपि मिथो मिलन्ति ।  
सैवेश्वरेच्छा यदि सत्यमेतत् त्वया सहाहं न कथं मिलेयम् ॥ २ ॥

चुम्बन्ति शैला गगनं तरङ्गा अन्योन्यमालिङ्ग्य जले भ्रमन्ति ।  
पुष्पं न किञ्चित् सहते ह्यवज्ञां यद्यन्यपुष्पेण तिरस्कृतं चेत् ॥ ३ ॥

श्लिष्टा धरा सूर्यकरैः सुगाढं पाथोनिधिं चुम्बति चन्द्ररश्मिः ।  
व्यर्थानि तान्यत्र हि चुम्बनानि न चुम्बसि त्वं यदि मामिदानीम् ॥ ४ ॥

[इम्ग्लिष्; पि बि षॆल्ली; फ़िलासफ़ि आफ़् लव्]
## १४.निद्रे!  
संख्याता नितरां मयाऽविनिवहे सर्वे शनैरेकशः  
दृष्टं नीलनभः मनस्यविरतं ज्योत्स्नानुलिप्तं वनम् ।  
ओघस्य स्वनितं सहस्रकणिकोद्भूतं समाकर्णितम् ।  
निद्रे त्वं न तथापि मामुपगता को वापराधो मम ॥ १ ॥

पूर्वस्यां दिशि पर्वतादरुणिताभाऽऽगन्तुमेवेहते  
आद्यः शालिवने विहंगमरवो दूराद् हि संश्रूयते ।  
देवि त्वद्विरहात्प्रतप्तमधुना सङ्गम्य पाहि द्रुतं  
निद्रे देहि ममाखिलकटुक्लेशघ्नमालिङ्गनम् ॥ २ ॥

विश्रान्तिं प्रददासि कायहृदयव्यापारखिन्नाय वै  
इत्याहुः सकलामयार्तिशमने श्रेष्ठा सहाया सखी ।  
अद्य त्वं किमुपेक्षसे जनमिमं त्वत्सङ्गमाकाङ्क्षिणं  
तूर्णं मीलितलोचनं सुनिभृतं मां चुम्ब खेदापहे ॥ ३ ॥

[इंग्लिश्; वर्ड्‍स्‍वर्त्; स्लीप्]
## १५.पितुरुपदेशः  
“त्वं चिन्तयसि यत् सर्वमन्येषां मा प्रकाशय । \  
समयानुचितं कर्म मा कुरुष्व कदाचन ॥ १ ॥ \  
भजस्व सर्वैः सौहार्दं तथापि त्यज संस्तवम् । \  
दृढं वृणीष्व मित्राणि संपरीक्ष्य न चान्यथा ॥ २ ॥ \  
मा विनोदमयीं चर्यां कुरु सर्वैः सुहृज्जनैः । \  
निवार्ये कलहे बुद्धिं मा कृथाः पुत्र सर्वथा ॥ ३ ॥  \  
वैरं यद्यनिवार्यं चेत् भूयात् संग्राममाजयम् । \  
सर्वान् त्वं शृण्ववहितः परं तु मितवाक् भव ॥ ४ ॥  \  
वस्त्रं यथार्जनं विन्द दैन्यरिक्तं न चोज्ज्वलम् ।  \  
नरस्य परिधानेन शीलमेवावगम्यते ॥ ५ ॥  \  
मा भवेरुत्तमर्णस्त्वमधमर्णश्च मा भवेः । \  
मित्रं नष्टं धनं नष्टं ऋणदातुरनेकशः ॥ ६ ॥

व्यवसायः कुण्ठितः स्यादसकृत् ऋणकर्मणा ।  
आत्मन्यैवार्जवं विन्द तद्भवेत्सर्वतोमुखम् ” ॥ ७ ॥

[इंग्लिश्; शेक्स्‍पीयर्; हाम्लॆट्]
## १६.मूढतिम्मुजल्पनम्-१
[मूलम्:कन्नड; डीवीजी; मन्कुतिम्मन कग्ग]  
चित्ते स्वलाभपरता जठरे बुभुक्षा  
तालाद्वयं सुनिभृतं खलु सृष्टियन्त्रे ।  
उन्मूलयन्नुडुगणान् रचयन्श्च कोटान्  
तत्त्वां करोत्यनृजुं बत मूढतिम्मो ॥ १ ॥

[मूले पद्यसंख्या : ३८४]  
बालस्य वातिजरठस्य पुराणिकस्य  
रूपे स्पृहास्ति न हि कस्य पुरोहितस्य ।  
सर्वे समीक्ष्य मुकुरे रहसि स्वबिंबं  
कुर्वन्ति वक्त्रविकृतिं खलु मूढतिम्मो ॥ २ ॥

[प सं : ४४२]  
कस्मिंश्चिदन्धविपिने प्रकृतिः प्रसूने  
वल्ल्याः स्वचित्ररचनाप्रतिभां प्रयुङ्क्ते ।  
कुर्वन्ति ये गुणमयं सकलं स्वकर्म  
ते जीविते हि कृतिनो खलु मूढतिम्मो ॥ ३ ॥

[प सं : ५६४]  
शैले तृणं भव गृहे भव मल्लिका त्वं  
कृच्छ्राणि वर्षति विधौ उपलो भव त्वम् ।  
दीनस्य दुर्बलजनस्य तु शर्करा त्वं  
युक्तो भवाखिलजनैस्सह मूढतिम्मो ॥ ४ ॥

[प सं : ७८९] 
## १७.मूढतिम्मुजल्पनम्-२
[मूलम्:कन्नड; डीवीजी; मन्कुतिम्मन कग्ग]
[इदं मात्रागणवृत्तं मूलकृतावेव प्रयुक्तमत्र मया अर्कनाम्ना अभिहितं यस्य लक्षणमिदम् ।  
पञ्चमात्रा गणाः सन्ति चत्वारोऽत्र  
प्रथमपादे चापि पादे तृतीये ।  
द्वितीये त्रयो ते चतुर्मात्रो ततः  
चरमे त्रयो गुरुश्चार्काभिधे ॥]  
ताराः सहस्राणि सन्ति चेन्नभसि किं  
करदीप एव पान्थस्य निशि शरणम् ।  
दूरे स्थितं दैवमस्तु खलु मानुषो  
मित्रमिच्छति कमपि मूढतिम्मो ॥ २ ॥

[मूले पद्य संख्या ४२४]  
बन्धनं न हि भवति जन्तुषु मिथो प्रेम  
आंशिकस्त्वेकलो युगलं सुपूर्णम् ।  
द्विगुणयति सौख्यं च दुःखं विभक्तं च  
बन्धुता हरिकृपा मूढतिम्मो ॥ ३ ॥

[प सं ४२९]  
प्रेक्ष्य किञ्चित्तमसि शुनकस्तु शङ्कया  
कुत्रापि कोऽपि सुहृदस्तीति मनुते ।  
तत उन्मुखो भषति तद्वदेवेति किं  
भक्तिर्मनुष्यस्य मूढतिम्मो ॥ ४ ॥

[प सं ४८४ ]  
इष्टका जानाति किं सौधकल्पनां  
सा विगलिता तर्हि भित्तिरन्ध्रं स्यात् ।  
इष्टकामात्रमसि सृष्टिसौधेऽस्मिन्हि  
वक्रासि चेत् पतसि मूढतिम्मो ॥ ५ ॥

[प सं ५३२ ] 
अनुभवक्षीरे विचारमन्थनकर्म  
जनयति ज्ञाननवनीतं हि सुखदम् ।  
शुकजल्पितं ग्रन्थपठनमनुभव एव  
तव धर्मदीपोऽस्ति मूढतिम्मो ॥ ६ ॥

[प सं: ५४४]  
वनकुसुमपरिमलघ्रायकः कस्तत्र  
वर्णरञ्जितशलभसौन्दर्यभोक्ता ।  
अनपेक्ष्य संस्तुतिं प्रकृतिः प्रवृत्तास्ति  
आत्मतुष्ट्यै एव मूढतिम्मो ॥ ७ ॥

[प सं: ५६६]  
ज्ञात्वा स्वबलमितिंज्ञात्वा स्व गुणगणं  
बाह्यस्थितिं चैव सूक्ष्मं विलोक्य ।  
आचरेत्कार्यस्यपरिधिमनतिक्रम्य  
यः स धीरो भवति मूढतिम्मो ॥ ८ ॥

[प सं: ५७६]  
अस्ति किं पथचित्रमुत्पतद्विहगस्य  \  
पथविधिर्मत्स्यस्य सलिले किमस्ति । \  
किमपि प्रचोदयति किमपि कर्षत्यत्र  \  
पटपत्रमेवासि मूढतिम्मो ॥ ९ ॥

[प सं: ६४१]  
क्षणतोऽपरक्षणं दिनतोऽपरं दिनं  
जीवन् स्वकालस्य यापनं कुरु भोः ।  
मनसि लघुता कापि सञ्चरतु शुनकवत्  
स हि योगविधिरेव  मूढतिम्मो ॥ १० ॥

[प सं ७६७] 
बाह्ये जनासक्तिरन्तर्विरक्तिस्तु  
बाह्ये तु कर्मरतिरन्तर्निरीहा ।  
अन्तरवधीरणा संस्कृतिभरो बहिः  
योगमार्गः स खलु मूढतिम्मो ॥ ११ ॥

[प सं: ७७३]  
प्रातरुप्तं बीजमेति किं फलदशां  
सायमस्त्यत्र खलु कालस्य पात्रम् ।  
ओदनं भवति किं तण्डुलं सत्वरम्  
तितिक्षा साम्प्रतं मूढतिम्मो ॥ १२ ॥

[प सं: ७८१]  
कुरु किञ्चिदपि कर्म हस्तागतं तत्र  
मास्त्वहं तृणमात्रमिति कृपणचिन्ता ।  
भुवनदेवालये नास्ति हीनं कर्म  
स्थानमत्रास्ति तव मूढतिम्मो ॥ १३ ॥

[प सं: ७९०]  
श्रान्तं धरायां हि ससुखं स्वपन्तं त्व-  
मुत्तिष्ठ विचिनु शय्यामिति वदसि किम्? ।  
तृप्तिं न नाशयेदुपकृतिभ्रान्त्या तु  
दुष्करं ह्युपकृतिर्मूढतिम्मो ॥ १४ ॥

[प सं ८७३ ]  
जगदिदं प्राक्तनं नितरां पुरातनं  
रूढं सहस्राणि साराणि पीत्वा ।  
असुकरं खलु तत्स्वभावपरिवर्तनं  
तत्र त्वरा मास्तु मूढतिम्मो ॥ १५ ॥

[प सं: ८७५]
## १८.कवेऽवगच्छ  
विज्ञानभूतं जगतः सुकाब्यं व्यनाशयन्नीरससत्यशोधे ।  
हृदो महत्त्वं खलु नष्टमास्ते जिज्ञासयेति त्यज गाढशङ्काम् ॥ १ ॥

कवेऽवगच्छ द्विगुणीकृता वै हृदो प्रतिष्ठा भुवि तेन सम्यक् ।  
ब्रह्माण्डकोष्ठे ह्युडुवृन्दपुञ्जा भवन्त्यनेके बृहतश्च तेषु ॥ २ ॥

आकाशगङ्गा त्वणुरेव तस्मात् परं त्वणीयान् खलु सौरवृन्दः ।  
तत्रास्ति पृथ्वीत्वणुका च तस्यामणिष्ठभूतः खलु मर्त्यजन्तुः ॥ ३ ॥

विज्ञानमेतन्मनुजस्य गाढं पराक्रमद्योतकमेव विद्धि ।  
स्वाणिष्ठभावे प्रतताभिमानः हृदो महत्त्वस्य जयध्वजश्च ॥ ४ ॥

## १९.विश्वसांयात्रिकः
[वायेजर्‍नाम अन्तरिक्षयानमुद्दिश्य]  
षट्त्रिंशद्वर्षदेशीयं नभोमण्डलभेदिनम् ।  
विश्वसांयात्रिकं यन्त्रं प्रशंसामो भुविस्थिताः ॥ १ ॥

“यदा त्वं भुवि सञ्जातः गुरुशुक्रग्रहेक्षणे ।  
विनियुक्तोऽभवः पश्चात् वीक्ष्य त्वत्कार्यदक्षताम् ॥ २ ॥

युरेनसं च नेप्च्यूनमीक्षितुं त्वां नियुञ्जते ।  
विज्ञाः त्वदीयजनकाः कृता सम्यक् च तत्कृतिः ॥ ३ ॥

एकाकी त्वमिदानीं भोः अतीत्य रविमण्डलम् ।  
कुत्र गच्छसि किं ज्ञातुं मानवानां समृद्धये ॥ ४ ॥

मनुजानां मनीषायाः प्रतिरूपं ह्यसंशयम् ।  
त्रयस्त्रिंशत्सहस्राणां मैलानि क्राम्यसि द्रुतम् ॥ ५ ॥

घटिकायां तथा त्वत्तः पृथिवीं प्रेषिता द्युतिः ।  
घटिकानां सप्तदशात् पश्चादायाति मेदिनीम् ॥ ६ ॥

शतात् द्वादशकोटीनां मैलदूरात् किमुच्यते ।  
त्वयास्माकं धरास्थानां त्वत्कर्तॄणां हितं वद” ॥ ७ ॥

“निस्संशयं भोः भवतां मनीषाप्रगल्भतायाः शिशुरस्म्यमोघः ।  
तथापि किञ्चिद्वचनं ममैतद्दत्तावधानाः शृणुत प्रशान्त्यै ॥ ८ ॥

स्वप्रातिवेश्यस्य मनोव्यथायां प्रस्पन्दमानं हृदयं विनैव ।  
भवद्भिरेवं रविमण्डलान्तात् श्रुतोऽस्मि दूराद्यदि चेत् ततः किम्” ॥ ९ ॥

## २०.विज्ञानसंस्कृतिः
[पञ्चमात्राग्रथितगणचतुष्टयमत्र  
तादृशाः पञ्चपादाः षष्ठपादे तु  
अधिकगुरुरन्तेऽस्ति षट्पदीत्यभिधीयते]  
कुत इदं कथमिदं किमिदं कदा कुत्र  
सम्पद्यते इति प्रविचार्य सर्वतः  
कृत्वा प्रयोगांश्च मेयानि मित्वा च  
मतिमूलतर्कविधिनैव संशोध्य खलु  
परिशीलनं विना न श्रद्धधानाश्च  
विज्ञानसंस्कृतेस्ताडयत जयडिण्डिमम् ॥ १ ॥

किं ववौ मारुतो मन्थरं मृदुलं च  
किं रवेरातपः प्रखरतां नाभजत्  
किं पुष्पवृष्टिरभवन्नभोमण्डलात्  
गलिलियो गलिलै यदा जनिमवाप्तवान्  
यस्माद् हि विज्ञानसंस्कृतिः प्रारभत  
तत्संस्कृतेरेव ताडयत जयडिण्डिमम् ॥ २ ॥

प्रक्रियामुपयुज्य गणितस्य समुचिते  
प्रतिरूपसर्जने सरलतामवलम्ब्य  
दृष्टतथ्यानां निरूपणे सक्षमाः  
नूत्नतथ्याविष्करणनिपुणकल्पनाः  
विरचयन् विज्ञानसंस्कृतिर्विजयते  
तत्संस्कृतेरेव ताडयत जयडिण्डिमम् ॥ ३ ॥

भूजीवविज्ञानवलयेषु नास्ति चेत्  
शक्यं प्रयोगनिर्माणमवलोकनैः  
साक्ष्यानि संपाद्य कल्पनां संसाध्य  
साक्ष्येतरे नूत्नकल्पनासफलता  
भवति चेत् तां घोषयेदितरधीमतां  
तज्ज्ञानसंस्कृतेस्ताडयत जयडिंडिमम् ॥ ४ ॥

विश्वस्य तत्त्वमतिसरलं च सुन्दरं  
मन्यमानास्तस्य मार्गणे शेमुषीं  
सततं प्रयुज्य ते सत्यसंशोधकाः  
विज्ञानगतिपथे प्राचलन् रंहसा  
नाशयन्तो मौढ्यजालानि सर्वथा  
तत्संस्कृतेरेव ताडयत जयडिंडिमम् ॥ ५ ॥

योहान्न केप्लरः ब्राहेउपाह्वस्य  
टैखोऽभिधेयस्य दीर्घकालात्तबहु  
-मूल्यावलोकनानाधृत्य सुन्दरं  
नियमत्रयं कथितवानहो भास्वरो  
ग्रहाणामिनपरिक्रमणगतिमुद्दिश्य  
विज्ञानसंस्कृतेस्ताडयत जयडिंडिमम् ॥ ६ ॥

दूरदर्शकयन्त्रमवलोकयत तत्र  
दृश्यते विश्वेऽस्मदल्पता सुविशदं  
सूक्ष्मदर्शकयन्त्रमस्मच्छरीरस्य  
पृथुतां प्रदर्शयति शंसाम कुशलतां  
एकाग्रचित्ततामेवंविधानि यैः  
सृष्टानि तेषां च ताडयत जयडिंडिमम् ॥ ७ ॥

को न जानाति तं मतिमतामग्रणीं  
न्यूटनं येन खलु चलननियमत्रयं  
सार्वलौकिकतत्त्वरूपेण वर्णितं  
येन सर्वद्रव्यगुणसमाकर्षणशक्ति-  
रन्योन्यमुत्पद्यते नियतमित्युक्त-  
मथ तस्य संस्कृतेस्ताडयत जयडिंडिमम् ॥ ८ ॥

हार्वे उपाह्वं विलियमं चिकित्सकम्  
यो प्रयोगान् बहून् मनुजेषु निर्वर्त्य  
रक्तचलनक्रियां हृदयस्य पात्रमपि  
सम्यङ्न्यरूपयत् वैद्यशास्त्रप्रथन-  
मूलकारणमभूत् तं कृतज्ञाः स्मरत  
तस्येष्टसंस्कृतेस्ताडयत जयडिंडिमम् ॥ ९ ॥

जेम्स् वाट इति नाम यस्य प्रथितमस्ति  
यो प्रयोगान् बहून् सूक्ष्मान्श्च निर्वर्त्य  
तप्तबाष्पच्छन्नशक्तिचालितयन्त्र-  
माविश्चकार यत् प्रोद्योगरङ्गस्य  
परिवर्तने श्रेष्ठपात्राणि निरवहत्  
तस्य वरसंस्कृतेस्ताडयत जयडिंडिमम् ॥ १० ॥

लव्वासियेर्वर्यमाधुनिकरसशास्त्र-  
जनक इति विख्यातमाम्लजनको येन  
सम्पादितो स्वप्रयोगालये दीप्त-  
जलजनकतो जलं भवतीति दर्शितं  
स्मरन्तो तं च तद्विज्ञानकर्माणि  
तज्ज्ञानसंस्कृतेस्ताडयत जयडिंडिमम् ॥ ११ ॥

एड्वर्डजेन्नरःजनपदप्रत्ययं  
ह्यवलम्ब्य मारकमसूरिकावारणे  
भूतले प्रथमतो सफलतां प्राप्य खलु  
आविष्चकार भीषणरोगयन्त्रणं  
रोगरोधकवेधनीतन्त्रमार्गेण  
तज्ज्ञानसंस्कृतेस्ताडयत जयडिंडिमम् ॥ १२ ॥

डाल्टनमहाशयं यो मूलवस्तूनि  
समगुणैः परमाणुभिः कृतानीत्युचित-  
भिन्नपरमाणुसंयोगात् हि संयुक्त-  
वस्तूनि सिध्यन्ति चेत्याह संस्मृत्य  
रसशास्त्रवर्धनाग्रेसरं ज्ञानिनम्  
तद्ज्ञानसंस्कृतेस्ताडयत जयडिण्डिमम् ॥ १३ ॥

मैकेलफारडे इति नाम यस्य यो  
चलदयस्कान्तस्य निकटे स्थिते लोह-  
सूत्रेऽनुभूयते तडिच्छक्तिरिति तं  
प्रोद्योगपरिवर्तकं तत्त्वमकथयत्  
तं लोहकारस्य तनयं प्रशस्य भोः  
तज्ज्ञानसम्स्कृतेस्ताडयत जयडिंडिमम् ॥१४ ॥

प्राकृतिकचयनाद् हि जीववैविध्यमिति  
विज्ञानपरिवर्तकं तत्त्वमकथयत्  
संगृह्य जन्तून्स्तदस्थ्यादिशेषान्श्च  
पाषाणभूतान्श्च विज्ञानशेखरः  
तं डार्विनं चार्लसाभिधं संस्मृत्य  
तज्ज्ञानसंस्कृतेस्ताडयत जयडिंडिमम् ॥ १५ ॥

करसहस्राद् यन्त्रमेकं समर्थं हि  
तैलखनिजाङ्गारबाष्पचालितमहो  
द्रुतगतौ प्रचलन्ति यानानि खे जले  
भूमौ च यैर्निर्मितानि नैपुण्येन  
तान् कर्मयोगिनो संस्मृत्य सविनयं  
तज्ज्ञानसंस्कृतेस्ताडयत जयडिंडिमम् ॥ १६ ॥

सूक्ष्मविषकृमिभिर्ह्यनेकरोगोद्भवो  
भवतीति साधितं सूक्ष्मप्रयोगैश्च  
निःशक्तकृमिमूलभेषजान्युपयुज्य  
नैकरोगा येन वारिता प्रथमतो  
तं लूयिपेस्चरं संस्मृत्य सादरं  
तज्ज्ञानसंस्कृतेस्ताडयत जयडिंडिमम् ॥ १७ ॥

योहान्नमेन्डलःक्रैस्तधर्मार्चकः  
सस्यरोपणविधौ यन्त्रितपरीक्षणान्  
निर्वाह्य वंशानुगतगुणानां विधीन्  
सम्यङ्न्यरूपयत् हन्त स्वजीविते  
ख्यातिं न लब्धवान् तद्गुणान् संस्मृत्य  
तज्ज्ञानसंस्कृतेस्ताडयत जयडिंडिमम् ॥ १८ ॥

मेण्डलीफ्‍नामरसशास्त्रवित् पाणिनेः  
वर्णमालाक्रमात्स्फुरितधीर्व्यरचयत्  
मूलवस्त्वणुभारमनुसृत्य समुचितं  
क्रमबद्धगुणगणाधृतफलकमद्भुतं  
येन नवमूलवस्त्वस्तित्वमवगतं  
तज्ज्ञानसंस्कृतेस्ताडयत जयडिंडिमम् ॥ १९ ॥

कान्तीयवैद्युतक्षेत्रयोर्वीचय-  
स्त्वाकाशमाध्यमे ज्योतिषो वेगेन  
विसरन्ति दीप्तिरपि तदभिन्नवीचिर्हि  
इति महासिद्धान्तमावृणोत् निशितधीः  
जेम्स् क्लर्क माक्स्वलो संस्मृत्य तं मुदा  
तज्ज्ञानसंस्कृतेस्ताडयत जयडिंडिमम् ॥ २० ॥

माक्स्-प्लान्कवर्यो निरदिशत् स्वमेधसा  
शक्तिप्रसारणं खण्डशो भवतीति  
मूलतत्त्वं येन भौतविज्ञानस्य  
नूत्नमार्गोऽभवत् खण्डवादस्य वै  
बीजवापनमभूत् स्मरन्तो तां कृतिम्  
विज्ञानसंस्कृतेस्ताडयत जयडिंडिमम् ॥ २१ ॥

दास्यभावव्यथितदेशेऽस्मदीये हि  
सम्भूतवान् कोऽपि महनीयमानवः  
तन्तुं विनाकाशमाध्यमे प्रसरणं  
विद्युत्तरङ्गस्य साध्यमिति निरदिशत्  
जगदीशचन्द्रबसुमुज्ज्वलं स्मरन्तो  
विज्ञानसंस्कृतेस्ताडयत जयडिंडिमम् ॥ २२ ॥

मरीक्यूरीत्यभिहितां निशितधीमतीम्  
या स्वभर्त्रा साकमाविरकरोन्नूत्न-  
मूलवस्त्वनुपमं रेडियंनामकं  
नोबेलुपायनं यस्यै प्रदत्तं द्वि-  
रद्वितीयां स्त्रियं स्मरन्तो सादरं  
तज्ज्ञानसंस्कृतेस्ताडयत जयडिंडिमम् ॥ २३ ॥

ऐन्श्टैनमाल्बर्टुपाह्वममितप्रभं  
यो दीप्तिवेगस्य नित्यतामाधृत्य  
दिक्कालमिथुनस्य सापेक्षतां तथा  
द्रव्यशक्तिद्वयस्यान्योन्यसमतां च  
संस्थापयामास संस्मृत्य तं गुरुं  
तज्ज्ञानसंस्कृतेस्ताडयत जयडिंडिमम् ॥ २४ ॥

श्रोडिङ्गरं नमत भौतशास्त्राग्रणीं  
यो खण्डवादस्य जनक इति विश्रुतो  
द्रव्यं कदाचिदप्यणुरूपतां भजेत्  
अन्यदा वीचिवत् व्यवहरेदिति महा-  
गणितमयवरसमीकरणेन साधितं  
येन तत्संस्कृतेस्ताडयत जयडिंडिमम् ॥२५ ॥

चन्द्रशेखरवेङ्कटरमणाभिधोऽयं  
रामन्प्रभाव इति विदितामवेक्षणां  
द्रव्याणुभिर्दीप्तिविकिरणप्रकरणे  
साग्रहं सन्दर्श्यनोबेलुपायनं  
वरभारतरत्नोपाधिमलभत महान्  
तज्ज्ञानसंस्कृतेस्ताडयत जयडिंडिमम् ॥ २६ ॥

अलेक्सांडर् फ़्लमिन्ग् वर्येण वैद्येन  
सूक्ष्मगदजनकजन्तून्मूलने जयः  
प्राप्तो नु पेनिसिलिनेत्याह्वभेषजात्  
नोबेलुपायनं प्राप्तं च कोटिशः  
रुग्णा निरामया अभवन् तदगदेन  
तज्ज्ञानसंस्कृतेस्ताडयत जयडिंडिमम् ॥ २७ ॥

वाट्सनं क्रिक्वर्यम् अतुलप्रभाविनौ  
जीवशास्त्राङ्गणे यौ सर्वजीविनां  
मूलेष्टकाभूतसत्त्वप्रकाशने  
सफलतां प्राप्य खलु जगति कीर्तिं चापि  
लब्धवन्तौ नमत सत्यसंशोधकौ  
तज्ज्ञानसंस्कृतेस्ताडयत जयडिंडिमम् ॥ २८ ॥

सङ्गणकयन्त्रस्य जनक इति विश्रुतं  
ट्यूरिङ्गनामानम् आङ्ग्लदेशस्थितं  
विश्वसमरे चाङ्ग्लदेशजयकारणं  
सार्वत्रिकं गणकयन्त्रमाविष्कृत्य  
शाश्वतयशोभाजनं गण्यमादृत्य  
तज्ज्ञानसंस्कृतेस्ताडयत जयडिंडिमम् ॥ २९ ॥

ट्रान्सिस्टरिति लोकविदितोपकरणाद्धि  
नवविविधसौकर्यगणजन्मसाध्यता  
तत्सम्भवे मुख्यकारणजनत्रयान्  
षाक्लीमहोदयं ब्रट्टेनबार्डीन  
वर्यौ च तत्साधितं चैव संस्मृत्य  
तज्ज्ञानसंस्कृतेस्ताडयत जयडिंडिमम् ॥ ३० ॥

प्रथमकृतकोपग्रहं स्पुट्‍निकं स्मरत  
शश्युपग्रहतले प्रथमतो न्यस्तांघ्रि-  
मप्रतिमसाहसं तं मानवं नमत  
तत्कार्यसाधकानगणितान् च स्मरत  
व्योमयानज्ञानसफलतां च स्मरत  
तज्ज्ञानसंस्कृतेस्ताडयत जयडिंडिमम् ॥ ३१ ॥

गणकयन्त्राधारदूरवाक्केन्द्राणि  
कृत्रिमग्रहवाह्यसंवहनकेन्द्राणि  
काचतन्तुस्तोमवाहिनीजालं च  
संज्ञाप्रचारणे सौदामनीरयं  
प्राकल्पयन्कन्दुकीकृतधरण्यां हि  
तज्ज्ञानसंस्कृतेस्ताडयत जयडिंडिमम् ॥ ३२ ॥

व्योमशास्त्रज्ञेषु निष्णातमप्रतिम-  
धीशालिनं चन्द्रशेखरं नक्षत्र-  
-गणगात्रसीमानमधिकृत्य साधितः  
चन्द्रमर्यादेति विख्यातवरविधिः  
येन नोबेल्‍पदकजयिनं समादृत्य  
तज्ज्ञानसंस्कृतेस्ताडयत जयडिंडिमम् ॥ ३३ ॥

स्वातन्त्र्यपूर्वभारतदेशसञ्जात-  
विदितहरगोविन्दखोराननामान-  
मद्भुतपरीक्षकं येन प्रदर्शितो  
जीवसूत्रग्रथनमार्गः प्रयोगैश्च  
स्मरन्तो नोबेलुपायनोपार्जकं  
तज्ज्ञानसंस्कृतेस्ताडयत जयडिंडिमम् ॥ ३४ ॥

चलदूरवाण्यैव कर्षका वणिजश्च  
कर्मकाराः स्वकार्यार्थमविरतमहो  
सर्वत्र लीलया संलापमग्ना हि  
वैद्युतान्तर्जालतन्त्रेण जगदिदं  
करतलामलकवत् ज्ञानगोचरमभूत्  
तज्ज्ञानसंस्कृतेस्ताडयत जयडिंडिमम् ॥ ३५ ॥

कृतकधीयन्त्राणि गगने पतङ्गवत्  
डयने समर्थाणि शत्रुजननाशे च  
चतुरङ्गखेलने वृद्धजनसेवने  
गृहकार्यनिर्वहणतन्त्रे च मतिमतो  
तद्यन्त्रसर्जने कारणान् संस्मृत्य  
तज्ज्ञानसंस्कृतेस्ताडयत जयडिंडिमम् ॥ ३६ ॥

वैद्यशास्त्रे प्रगतिरवितर्क्यसफलतां  
प्राप्ता नु नूत्नसफलागदाः मानवं  
स्वस्थं प्रकुर्वन्ति शल्यतन्त्रज्ञास्तु  
लीलया युञ्जते ह्यन्यदेहाङ्गानि  
रोबोटयन्त्राणि शस्त्रवैद्यास्त्वहो  
तज्ज्ञानसंस्कृतेस्ताडयत जयडिंडिमम् ॥ ३७ ॥

विज्ञानयाने तु वेगेन सञ्चलति  
भूगतोर्जाव्ययात् उष्णतात्वेधते  
हिमानी प्रवहति च जलसंप्लवो भवति  
वर्धते सागरः सीमानमुल्लङ्घ्य  
कृच्छ्रस्य वारको विज्ञानमेवास्ति  
तज्ज्ञानसंस्कृतेस्ताडयत जयडिंडिमम् ॥ ३८ ॥

जलवायुभूमिप्रदूषणमनियमितं  
प्राणिनामन्तकः सद्यो भवेदिति हि  
कथयन्ति विज्ञानिनो शृणुत तान् जनाः  
सर्वथा प्रकृतिप्रदूषणस्तम्भनं  
कार्यमित्यवगम्य तत्कर्म साधयत  
तज्ज्ञानसंस्कृतेस्ताडयत जयडिंडिमम् ॥ ३९ ॥

विज्ञानमुत्कृष्टसाधनं केवलं  
मनुजो विविच्य तज्जनहितं साधयेत्  
उपयुज्य सादरं नो चेद्विनाशो हि  
सकलजगतोऽस्माद् हि कारणात् ज्ञानेषु  
मानवविवेचनज्ञानमतिरिच्यते  
तज्ज्ञानसंस्कृतेस्ताडयत जयडिंडिमम् ॥ ४० ॥

## २१.गूगलस्तवः
[गूगल्‍नाम्नः अन्तर्जालतन्त्रस्य प्रशंसा]  
“कुत्र किं क्रीयते वस्तु कुत्र विक्रीयते च तत् ।  
किं मूल्यं च भवेन्मित्र” “गूगलं शरणं व्रज” ॥ १ ॥

“अस्वस्थमद्यमेऽपत्यं को गदः किं च भेषजम् ।  
कुत्रास्ति वैद्यो मे ब्रूहि” “गूगलं शरणं व्रज” ॥ २ ॥

“भोजनाय क्व गच्छाम किं खाद्यं तत्र लभ्यते ।  
किं मूल्यं च कियद्दूरं” “गूगलं शरणं व्रज” ॥ ३ ॥

“चलचित्रालयं कुत्र तत्र किं चित्रदर्शनम् ।  
तत्र दर्शनवेला का” “गूगलं शरणं व्रज” ॥ ४ ॥

“कुत्रास्म्यहमिदानीं भोः कियद्दूरं हि मद्गृहम् ।  
वर्त्मना केन गच्छानि” “गूगलं शरणं व्रज” ॥ ५ ॥

“विश्रान्त्यै कुत्र गच्छाम तत्रासीदाम वा कथम् ।  
तत्र पश्याम किं मित्र” “गूगलं शरणं व्रज” ॥ ६ ॥

“कोऽर्थः पदस्य तत् वाक्ये कथं सम्यक् प्रयुज्यते ।  
समानार्थपदं किं स्यात्” “गूगलं शरणं व्रज” ॥ ७ ॥

“चित्राणि द्रष्टुमिच्छामि श्रोतुमिच्छामि गायनम् ।  
इच्छामि पठितुं ग्रन्थं” “गूगलं शरणं व्रज” ॥ ८ ॥

“शालायां सहपाठी मे कुत्राद्येति कुतूहलम्” ।  
“देशकालततायामं गूगलं शरणं व्रज” ॥ ९ ॥

“चेतुमिच्छसि किं पत्नीं पतिं जामातरं स्नुषाम् ।  
नवोद्योगं तदा सद्यः गूगलं शरणं व्रज” ॥ १० ॥

“विमानरेल्-यानानां गमनागमनेषु किम् ।  
विलम्बं सूच्यते मित्र” “गूगलं शरणं व्रज” ॥ ११ ॥

“कुत्र वर्षति पर्जन्यः कुत्र शैत्यं कियन्मितम् ।  
कुत्र सूर्यप्रखरता” “गूगलं शरणं व्रज” ॥ १२ ॥

“नगरे मम का वार्ता मद्देशे वा महीतले ।  
क्रीडासु जनसौख्ये च” “गूगलं शरणं व्रज” ॥ १३ ॥

“तत्त्वार्थशास्त्रविज्ञानगणिताध्ययने स्पृहा” ।  
“सर्वज्ञानमहाद्वारं गूगलं शरणं व्रज” ॥ १४ ॥

“आत्मानन्दं मनःशान्तिं तृप्तिं वाञ्छसि वा यदि ।  
गूगलं सम्परित्यज्य श्रीहरिं शरणं व्रज” ॥ १५ ॥

## २२.सिकन्दरस्य चरमयात्रा  
विजित्य नानाक्षितिपान् सलीलं सिकन्दरः शौर्यवतां वरिष्ठः । रक्तप्रवाहार्जितवित्तराशीनादाय दृप्तः स्वपुरीं प्रतस्थे ॥ १ ॥

मार्गे गदग्रस्तमिमं नरेशं निष्णातवैद्या उपचेरुरार्तम् ।  
तथापि कालेन विधेर्विपाकान्नृपः क्रमेण क्षयतां प्रपेदे ॥ २ ॥

तल्पे शयानः मरणावसन्नः चिन्ताग्निना भूरि विदह्यमानः ।  
आनाय्य सेनाधिपतीन् बलिष्ठान् शनैरवोचत् स मृदुस्वरेण ॥ ३ ॥

भो मे प्रियाः पश्यत मां शयानं महौजसं क्ष्मापतिसार्वभौमम् ।  
अशक्तमल्पायुषमल्पवीर्यं चर्मास्थिशेषं शिशुवद् हि पाल्यम् ॥ ४ ॥

दूरेस्थितां मातरमुत्सुकेन द्रष्टुं मयाऽशक्यमधन्यतायाः ।  
यूयं त्विदानीं कुरुत प्रपूर्णान् त्रयोऽभिलाषान् मम साभियोगम् ॥५ ॥

वैद्या वहेयुर्मम मृत्युपेटीं नान्ये श्मशानं प्रथमाभिलाषः ।  
श्मशानमार्गे रजतं सुवर्णं विकीर्यतां सम्यगिति द्वितीयः ॥ ६ ॥

हस्तौ मदीयौ शवपेटिकायाः विलम्ब्यमानौ भवतां तृतीयः ।  
त्यजेत् प्रभुत्वं मरणावसन्नं प्रायेण राजानमिति ब्रुवन्ति ॥ ७ ॥

तां यूयमार्या वितथां कुरुध्वं भूयात् शुभं वोऽद्य दिवं व्रजामि ।  
श्रुत्वा गिरः दुःखकरीः इमास्ते सप्रश्रयं भूपमिदं ह्यपृच्छन् ॥ ८ ॥

कर्तव्यमस्माभिरवश्यमेव ह्यभीष्टमस्मद्दयितप्रभोस्ते ।  
प्रष्टव्यमत्रास्ति तथापि राजन् एतेषु कृत्येषु तवास्ति कोऽर्थः ॥ ९ ॥

कृछ्रेण राजा स्मयमान ईषत् शनैरवोचत् शृणुतेममर्थम् ।  
विनेश्वरेच्छामगदैर्न रुग्णं स्वस्थं कदाप्यत्र करोति वैद्यः ॥ १० ॥

सुवर्णरूप्यादिधनेषु साकं मृतेन नैतीषदपीह लोके ।  
शिशुर्यथागच्छति रिक्तहस्तस्तथैव निर्गच्छति वै मृतोऽपि ॥ ११ ॥

इति वदति महीशे दण्डपालान् महाढ्यान्  
अविरलमवसन्नास्तेऽपि बाष्पानमुञ्चन् ।  
गतवति धरणीशे स्वर्गमुत्सृज्य सर्वं  
जलधिमभिससारेवातिखिन्ना दिनश्रीः॥ १२ ॥

## २३.मण्डेलाय श्रद्धाञ्जलिः  
यो जज्ञेऽसितवर्णभूपतिकुलेऽवाङाफ्रिकाभूस्थले  
येन श्वेतजनप्रशासनविरोधार्थं कृतो विग्रहः ।  
यो श्वेतैः बहुवत्सरावधि तनुद्वीपे निबद्धो ऽभवत्  
यो पश्चात् सकलैः सितासितजनैर्देशेषु सम्भावितः ॥ १ ॥

राष्टाध्यक्षपदं मुदा सविनयं धीरेण येनार्जितम्  
नोबेल्भारतरत्नपदवीभाग्यो महान् निःस्पृहः ।  
गान्धीमार्गचरः सदा स्मितमुखो लोकप्रियः सज्जनः  
मण्डेलाख्यमहोदयाय भवते श्रद्धाञ्जलिं दद्महे ॥ २ ॥

## २४.साहं भीतिः  
अज्ञानान्मे जननमभवत् पोषिता दुर्नयेन  
नैराश्यं मे दयिततनुजः सोदरः कालनाशः ।  
शत्रुर्वृद्धेरलघुकरणं पीडने च प्रजानाम्  
साहं भीतिर्हृदयवसतिः कण्टकं लोकमार्गे ॥ १ ॥

नैकान् वर्णान् खलु सरटवद्धारयन्ती सलीलम्  
प्रख्यातास्मीत्यवहितमतिः कुत्रचित् गाढशङ्का ।  
आशाभङ्‍क्त्री  खलु युवजने ध्वंसिनी सुस्पृहायाः  
लक्ष्यच्छेत्री सरलमनुजानन्वहं क्लेशयामि ॥ २ ॥

एकः स्वामी यमहमनिशं संस्मरन्ती प्रवेपे  
येनाज्ञप्ता मनुजमनसः सत्वरं प्रद्रवामि ।  
ख्यातो लोके कुशलमतिभिर्विश्वजेता विवेकः  
तं हे मर्त्या व्रजत शरणं शून्यतां यामि शीघ्रम् ॥ ३ ॥

[इंग्लिश्: अन्तर्जालम्]
## २५.तुष्टिः
[३### ५४-४]  
चित्रशलभमभिधावसि चेत्त्वम् तं ग्रहीष्यसि कदापि न मित्र ।  
त्वं भविष्यसि यदा निरपेक्षः स्वैरमेव स उपैति खलु त्वाम् ॥ १ ॥

तद्वदेव यदि वाञ्छसि तुष्टिं तां तु कदाप्यनुसृत्य न गच्छेः ।  
यद्युदास इव तिष्ठसि चेत्त्वाम् स्वेच्छयैव खलु सा त्वभिधावेत् ॥ २ ॥

## २६.गृध्रशशौ  
उत्तुङ्गवृक्षे ससुखं निषण्णं गृध्रं क्रियाहीनमवेक्ष्य कञ्चित् ।  
धरानिविष्टः शशकस्तमूचे साध्या नु किं निष्क्रियता मयापि ॥ १ ॥

किं संशयं मित्र, सुखेन तिष्ठेत्युक्तो स भूमौ निषसाद तूष्णीम् ।  
हन्त क्षुधार्तेन स जम्बुकेन व्यापादितो भक्षित एव तूर्णम् ॥२ ॥

उच्चैः स्थितस्यैव हि जीवयात्रा सिद्ध्येन्न  कुर्वन्नपि कर्म किञ्चित् ।  
अन्योऽनुवृत्तिं यदि कर्तुंमिच्छेत् ध्रुवं विनश्येत् शशवत् स शीघ्रम् ॥ ३ ॥

[ इंग्लिश्:अन्तर्जालम्]
## २७.बस्ततुरङ्गमौ  
कृषीवलः पालयति स्म कश्चित् बस्तं हयं चैव गृहे स्वकीये ।  
यदा हयस्त्वामयपीडितोऽभूत् स वाजिवैद्यं त्वरयानिनाय । १ ॥

परीक्ष्य वैद्यः प्रसभं तुरङ्गमयच्छदस्मै अगदं महार्घम् ।  
बभाण भोः खादय जायुनेममश्वं सयत्नं दिवसत्रयं त्वम् । २॥

भवेत् तुरंगः सबलो निरीतिः भवेः सहर्षस्त्वमपि प्रसन्नः ।  
यद्यन्यथा चेत् प्रसभं तुरङ्गं हन्या न यावत् प्रसरेत् विकारः । ३॥

विषक्रिमिग्रस्तहयात् यथान्यजीवी लभेन्नामयदोषमाशु ।  
तथाप्रमत्तस्त्वमिमं तुरंगं दिनत्रयं पालय सानुकम्पम् ॥ ४ ॥

आदेशमेनं श्रुतवान् समीपे स्थितः स बस्तोऽवहितस्तदानीम् ।  
कृषीवलस्त्वश्वमखादयत्तम् दिनेऽगदेन प्रथमे यथोक्तम्  ॥ ५ ॥

उवाच बस्तो विनयान्वितोऽश्वं भो मित्र शीघ्रं सबलो भव त्वम् ।  
यद्यन्यथा त्वां कृषकस्तु हन्यादुत्तिष्ठ यत्नेन जिजीविषुश्चेत् ॥ ६ ॥

उत्थातुमश्वस्तु मनाक् न येते तथैव चाभूदहनि द्वितीये ।  
बस्तस्तृतीयेऽहनि भूय एव हयं कृपालुः समुपाजगाम ॥ ७ ॥

उवाच कष्टं शृणु मां श्व एव निस्संशयं त्वं यमसद्म गन्ता ।  
यदि त्वमुत्तिष्ठसि चेन्न मित्र यतस्व तस्मादधुनैव शीघ्रम् ॥ ८ ॥

श्रुत्वा गिरस्तस्य हयस्तदानीं शनैः शनैः  भीरुतयोदतिष्ठत् ।  
बस्तः सहर्षं व्यनदत्सुदीर्घं श्रुत्वागमत् भीतकृषीवलोऽत्र ॥ ९ ॥

पादैः स्थितं तं तुरगं विलोक्य सानन्दमुच्चैरवदत् स्वभृत्यान् ।  
अयं ममाश्वोऽद्य गदाद्विमुक्तः भूयान्महो मे निलयेऽद्य एव ॥ १० ॥

हनाम बस्तं तरसा सुपुष्टं पिबाम खादाम च बस्तसूपम् ।  
प्रायेण सत्कार्यपरो हि जन्तुः सुकर्मणा स्वेन लभेत नाशम् ॥ ११ ॥

[ इंग्लिश्-अन्तर्जालम्]
## २८.शुनकगीतम्  
आत्मन्यप्यधिकं मयि त्वमनिशं सक्तो ददासि स्वकं  
कृत्स्नं यद्यपि ते मदीयमणुकं खाद्यं स्थलं प्रेम च ।  
दत्तं मे वदनं यदानवरतप्रेम्णा त्वया लिह्यते  
स्वर्गानन्दविडम्बनं मम तदा धन्योऽस्मि हे कुक्कुर ॥ १ ॥

सत्यं त्वं न भवेर्मदीयमखिलं बह्वाश्रयं जीवितं  
संपूर्णं न भवेत् तथापि शुनक त्वत्स्पर्शसौख्यं विना ।  
प्रेत्य त्वं यदि यास्यसि प्रियसख स्वर्गेतरं सत्पदं  
स्वर्गं चापि विहाय तत्पदमहं गन्तास्मि निस्संशयम् ॥ २ ॥

## २९.गरुडस्तुतिः  
या दूरदृष्टिस्तव भक्ष्यजन्तौ तथैव लक्ष्ये हि ममापि सम्भवेत् ।  
यथात्सि जन्तुं स्वमुखेनविद्धं तथैव भुञ्ज्यां ममपाणिनार्जितम् ॥ १ ॥

यथाद्वितीयः डयसेऽम्बरे त्वं तथैव धैर्यॆण महत्वमाप्नुयाम् ।  
नैतद्विचित्रं यदभूर्गरुत्मन् वाहो हरेः सद्गुणवारिधे नमो ॥ २ ॥

## ३०.विहगः मधुकरश्च  
श्रमार्जितं त्वन्मधु मिष्टमन्ये सुखेन मर्त्याः खलु चोरयन्ति ।  
कथं न खिन्नोऽसि वदेति पृष्टः खगेन कश्चिन्मधुपः कदाचित् ॥ १ ॥

मुष्णन्तु मूढा मम किं मनुष्या करोमि भूयो मधु लीलयाहम् ।  
यावन्न मुष्टं मम कर्मदाक्ष्यं मुष्टं न किञ्चित् विहगेत्युवाच ॥ २ ॥

[ इंग्लिश्: अन्तर्जालम्]
## ३१.स्वल्पाभावात् संभवेत् सर्वनाशः  
कीलाभावान्नोपयुक्तं खुरत्रं तस्याभावान्नोपयुक्तस्तुरङ्गः ।  
अश्वाभावात् प्राचलन्नैव सादी युद्धे हानिः प्राभवत् साद्यभावात् ॥ १ ॥

युद्धे घातात् राज्यमेव प्रणष्टं कीलाभावादेव राज्यस्य नाशः ।  
स्वल्पाभावात् संभवेत् सर्वनाशः हन्तानूह्या हेतुकार्यप्रणाली ॥ २ ॥

[इंग्लिश्;नर्सरि रैम् ]
## ३२.छिद्रान्वेषी  
“कृतकशुकोऽयं व्यथयति मां सुभृशं केन निर्मितो वद मे ।  
कर्ता कर्मण्यपटुः संशीतिर्मम न तत्रास्ति ॥ १ ॥

कृतका खगा मया कति सुभगा विहिता क्व चारुता तेषाम् ।  
क्वेदं वैरूप्यं भोः अपसारयतेममधुनैव ॥ २ ॥

किमिदं शुकस्य तुण्डं, को निगदति कंठ इति शुकस्येमम् ।  
शुकपक्षौ किमिमौ वद? पादौ वक्रौ नखा निम्नाः ॥ ३ ॥

इत्थं जल्पति सुचिरं कृतकविहगकृतिविचक्षणे सहसा ।  
तमभिभवन्निव कीरः तरसोदपतद्गवाक्षाद्वै ॥ ४ ॥

## ३३.कोऽसौ विकारः?  
कार्याय कोष्ठं प्रविशामि पश्चादहं कुतोऽत्रेति विचिन्तयामि ।  
कुत्रापि गोप्यं तु निवेश्य पश्चात् तद्वस्तु कुत्रेति गृहे ह्यटामि ॥ १ ॥

वृद्धेन मित्रेण चिरं प्रभाषे किं नाम तस्येति च तर्कयामि ।  
करोमि किं वैद्य वदेति पृष्टोऽगदद्धनं देहि ततो वदामि ॥ २ ॥

## ३४.अतिथिसत्कारः  
“स्वागतं स्वागतं तुभ्यं चिराद्दर्शनमागताः ।  
अद्यास्माकं दिनं धन्यमतर्कितसुखावहम् ॥ १ ॥

[मयाद्य किं कृतं पापं तत्फलोऽयं समागमः ।  
धनव्ययस्तथा कालहरणं मे भवेद्ध्रुवम्] ॥ २ ॥

अलङ्कुरुत सन्मान्या आसनानि यथासुखम् ।
[पर्याप्तान्यासनान्यत्र न भवेयुरिति स्पृहा]॥ ३ ॥

आनन्दोदधिमग्नोऽहं त्वद्बालाश्चागता इति ।
[मर्कटास्ते विनष्टं स्यात् सर्वं वस्त्वत्र खण्डितम्] ॥ ४ ॥

ददाम पेयं किं भक्ष्यं ब्रूथ वाञ्छथ निस्त्रपाः।
[भक्षयिष्यन्ति पास्यन्ति सर्वं सद्यो यदर्पितम्] ॥ ५ ॥

पुत्र्या मे गायनं यूयं श्रोतुमर्हथ सुस्वरम् ।
[कृतार्थोऽस्मि सुतां श्रुत्वा पलायन्ते यदि द्रुतम्] ॥ ६ ॥

‘द्रष्टुं पुत्थलिकाचित्रं मे बाला आगतात्र वै ।  
अस्मत्साक्षात्करं दोषपूरितं क्षम्यतां यतः’ ॥ ७ ॥

इति किं वक्षि? सुकरमिदानीमेव तद्भवेत् ।  
भार्ये साक्षात्करं तेभ्यः चालयाशु विचक्षणे ॥ ८ ॥

‘अस्मत्साक्षात्करं चापि सदोषम्’ इति भाषसे? ।  
अहो, मम हि दौर्भाग्यं, क्षम्यतां करवाणि किम्? ॥ ९ ॥

‘स्वस्ति वोऽस्तु गमिष्यामो प्रातिवेश्यगृहं द्रुतम्’ ।  
इति किं वदथ, क्षिप्रं मिलामो भवतात् शुभम् ॥ १० ॥

[सम्पन्नं सुदिनं दिष्ट्याऽहो मे पत्न्याः प्रगल्भता ।  
विद्युत्तन्तू साधनस्य निभृतं विचकर्ष या॥]” ॥ ११ ॥

[साक्षात्करः=टॆलिविशन्]
## ३५.महान्त ऊचुः  
तरोरधश्चेद्यदि मुष्टिमानमन्नं सुरायाश्चषकं च काव्यम् ।  
त्वं गानलोला मम पार्श्वतोऽसि स्वर्गायते काननमेव कान्ते ॥ १ ॥

कुरु प्रपूर्णं मधुपानपात्रं प्रयाति कालः प्रसभं प्रिये त्वम् ।  
श्वो न प्रसूतं च विचेतनं ह्यो यद्यद्य मिष्टं वद किन्नु ताभ्याम् ॥ २ ॥

[इंग्लिश्: ऎड्वर्ड् फ़िथ्स् जॆराल्ड्: रुबयत् आफ़् उमर् खयाम्] 
पद्भ्यां हि गच्छन् यदि कुक्कुरः सखे  
जनप्रशंसां लभते कदाचन ।  
सा केवलं तस्य गतेः सुशक्यतां  
न चारुतां सूचयतीति निश्चितम् ॥

[इंग्लिश्: सामुयल् जान्सन्]  
बहवः पुरुषा लोके मूढा एव भवन्ति वै ।  
योऽभिप्रायः बहूनां सः मौढ्यजन्यो भवेदतः ॥

[इंग्लिश्: बर्ट्रॆन्ड् रसॆल्]  
यन्मयाऽपरिवर्त्यं तद्यथा स्वीकरवाण्यहम् ।  
देहि मे मनसः शान्तिं देहि धैर्यं तथा प्रभो ॥

यन्मया परिवर्त्यं च कुर्यां तत्परिवर्तनम् ।  
यथा ते त्वभिजानामि विवेकं देहि मे तथा ॥

[इंग्लिश्; रैन्होल्ड् नीबूर्]  
मदुत्कटेच्छा विहगस्य कूजितैः प्रशान्तिमाप्नोत्यहमप्यमेयम् ।  
प्रहर्षमाप्नोमि विहंगवन्मन्-मुखेन गायेः किमपीश्वर त्वम् ॥

मम चेतस्तव प्रेम्णा शरीराद्गगनं गतम्  
त्वयाहमुद्धृतो द्वाभ्यां जगद्भ्यामभवं प्रभो ।  
समागते तवादित्ये द्रुतं मद्वर्षसीकरैः ।  
उन्नयेद्वारिधरवत् मच्चेतस्तव तिग्मता ॥

[पर्सियन्/इंग्लिश्; जलालुद्दीन् रूमि]  
न बुध्यन्ते मम गिरो न भोत्स्यन्ते कदापि ते ।  
देहि तेभ्यः हृदन्यं वा जिह्वामन्यां महेश मे ॥

[उर्दू;मिर्ज़ा गालिब्]  
जगद् हि रङ्गः पुरुषास्तु नर्तकाः  
स्त्रियोऽभिनेत्र्यो प्रभवन्ति पश्यत ।  
निर्यान्ति केचित् प्रविशन्ति केचिद-  
त्रैको विधत्ते किल नैकपात्रताम् ॥

[इंग्लिश्; विलियम् शेक्स्‍पीयर्]  
धनिकेभ्यो धनं लब्ध्वा निर्धनेभ्यो मतानि च ।  
नायकः प्रतिजानीतेऽन्योन्यभीतिनिवारणम् ॥

[इंग्लिश्; मार्क् ट्वेन्]  
यदि नरकभयात्त्वां प्राप्नुयां हे प्रभो मां  
प्रहिणु नरकमेव स्वर्गकामो व्रजेयम् ।  
भवतु मम निषिद्धः स्वर्गमार्गो यदि त्वां  
अनुभवितुमहमिच्छुः स्वीकुरु त्वं द्रुतं माम् ॥

[अराबिक्/इंग्लिश्; राबिय बस्रि]  
अर्थोऽयमेव प्रजातन्त्रतायाः ।  
भृत्यो भवेयं न तस्मान्न भर्ता ॥

[अब्रहाम् लिन्कन्]  
तवाग्रदृष्टिर्यदि वर्षसीमिता  
निधेहि शालिं दशवर्षसीमिता  
निधेहि वृक्षान् यदि सा शतं समाः  
सखेत्वमध्यापय बालकान् ध्रुवम् ॥

[चैनीस्; कन्फ़्यूसियस्]
## ३६.मुक्तकाः  
इयं हि प्रार्थना भूयात् प्रत्यहं मे कृपानिधे ।  
यादृशं सुखमस्त्यद्य श्वोऽस्तु मे तादृशं प्रभो ॥ १ ॥

कृतं तत् गतं तत् न कार्यं न गम्यं ममात्रास्ति किञ्चित् ।  
हर त्वं द्रुतं मां त्वदीयं परिष्वङगमेव प्रतीक्षे ॥ २ ॥

पुत्रे शालां प्रयाते गतवति पितरि क्रेतुमगदम्  
याच्ञामादृत्य भर्तुः निधुवनसुखमिच्छोः प्रियतमा ।  
भुक्ता श्रान्ता सुतृप्ता स्वपिति रमणमाश्लिष्य सुचिरम्  
स्वेदक्लिन्नापराह्णे विगलितपरिधानाऽमितरतिः ॥ ३ ॥

[म्रौभ्नौ पश्चात् यनौगुः मुनियतिसहिता रम्यचरणा । 
अस्मिन् रम्यचरणानाम्नि नववृत्ते मगणरगणौ तदनु भगणनगणौ पश्चात् यगणनगणौ अन्ते  
गुरुश्च भवन्ति । मुनियतिसहिता सप्ताक्षरान्ते यतिश्च संभवति ।]  
दयितेक्षणगुणबद्धः स्वोद्योगाय तरुणो जिगमिषुः किम् ।  
स्वगृहाद्बहिर्गतो वा न हि देहल्येव जानीते ॥ ४ ॥

तस्या मुखेन्दोः स्मितचन्द्रिका सा विनाशयन्ती स्वमरीचिजालैः।  
चिन्तातमः प्रेक्षकमानसाब्धौ आनन्दवीचीर्जनयाञ्चकार ॥ ५ ॥

सम्मार्जनीं स्वरसनां खलु मन्यमानाः  
केचित् स्वचित्तशुचितां पुरुषा यतन्ते ।  
कुर्वन्त एव कलुषं परमानसं ते  
दूष्य़ा भवन्ति परिमार्जनधूलिदिग्धाः ॥ ६ ॥

गतं शोकप्रदं चैव भयप्रदमनागतम् ।  
न चिन्तयन् स्मेरवक्त्रो जीवेद्धीरः क्षणात् क्षणम् ॥ ७ ॥

यदि श्रद्धालुस्त्वं परिणमति नूत्नं प्रतिदिनम्  
भवेत्स्वप्नः सत्यं भवति घटना विस्मयकरी |  
स्वसामर्थ्ये धैर्ये भजसि दृढतां तोषजननीं  
प्रभग्नास्वाशासु प्रभवसि पुनः प्रयतितुम् ॥ ८ ॥

[इंग्लिश्; अन्तर्जालम्]  
हर्षस्फीते बन्धुजने रुदन्नहमवातरम् ।  
रोदिष्यति प्रियजने मृतिर्मेऽस्तु हसिष्यतः ॥ ९ ॥

[उर्दू]  
कुतो मत्तः जुगुप्सन्ते त्वयि स्निह्यन्ति मानवाः ।  
इति पृष्टं कृतान्तेन जीवनं प्रत्यभाषत ।  
त्वं यतो दुःखदं सत्यं मिथ्याहं सुमनोहरम् ॥ १० ॥

[इंग्लिश्: अन्तर्जालम्]  
पुरुषस्य त्रयो स्वप्नाः मातृभावितचारुता ।  
जायाभावितजारिण्यः पुत्रभावितवैभवम् ॥ ११ ॥

[इंग्लिश्: अन्तर्जालम्]  
कोऽपि न हि पाठयत्युद्गिरणमग्न्यगम्  
न च कूलनाशनं वारिधितरङ्गम् ।  
न तु वृक्षभञ्जनं वात्यां युवानम्  
गेहिनीवरणं च सहजापदस्तानि ॥ १२ ॥

[इंग्लिश्: अन्तर्जालम्] \  
प्रखररविमयूखैः फुल्लतां याति पुष्पं  
परिणमति विशुद्धं स्वर्णमग्नौ प्रतप्तम् ।  
प्रभवति नवनीतं मन्थनात् तक्रपात्रे  
प्रबलबुधविवादात् जायते विश्वतत्त्वम् ॥ १३ ॥

न त्वं सोऽहं मन्यसे यं त्वमेव  
न त्वं सोऽसौ मन्यते यः परैश्च ।  
ज्ञातोऽस्मीत्थं वै परैरित्यवैषि  
नासि त्वं भोः केवलंश्रीशवेद्यः ॥ १४ ॥

वित्तस्यूते जनकजननीचित्रमादौ निधाय  
पश्चात्पत्न्याः तरुणवयसि न्यस्तमह्नाय चित्रम् ।  
प्राप्ते मध्ये वयसि तदनु स्थापितं पुत्रिकायाः  
वार्धक्ये वै अहह निहितं बालगोपालमूर्तेः ॥ १५ ॥

बधिरस्य जगन्मूकमन्धस्य च तमोमयम् ।  
तथा किंकर्तव्यतामौढ्यं विवेकरहितस्य वै ॥ १६ ॥

धनेन तोषो न कदाचनेति गाथास्ति सत्यं शृणु मां परंतु ।  
हरे कुरु त्वं धनिनं तथा तद्यथार्थतामात्मनि साधयेयम् ॥ १७ ॥

द्युतिः शब्दात् प्रवहति द्रुतं तस्माद्धि केचन ।  
भ्राजमाना हि दृश्यन्ते यावत् संशृणुमः न तान् ॥ १८ ॥

विवेकहीनैर्मनुजैर्मदाविलैः कृतं विलोक्य प्रकृतेः प्रदूषणम् ।  
प्रवाहभूकम्पपयोधिवीचिभिःजनान् जघानाशु जनार्दनो रुषा ॥ १९ ॥

## ३७.चन्द्रिका  
### ०१
वणिग्वरः कश्चिदुवास वित्तवान् हरेः कृपापात्रगतो स्वकर्मणा ।  
प्रियासमेतो नगरे महापुरे स्वधर्ममाश्रित्य सुनन्दनाभिधः ॥ १ ॥

सुनन्दनस्याप्रतिमा वधूः क्षमा स्वभर्तुरिष्टा गुणरूपसम्पदा ।  
परस्परश्रीप्रथनेन बन्धुरौ निशामृगाङ्काविव तौ बभूवतुः ॥ २ ॥

तयोर्द्वयोर्धर्म्यसुखेषु सक्तयोरजायतापूर्वसुखप्रदा सुता ।  
प्रमोदयन्ती पितरौ स्वलीलया शरीरबद्धार्जितसत्कृतिर्यथा ॥ ३ ॥

सुतप्तजाम्बूनदवर्णभास्वरा शिरीषपुष्पादपि कोमलाकृतिः ।  
विलोकनेनैव महार्घहर्षदा यथार्थनाम्नी खलु चन्द्रिकाभिधा ॥ ४ ॥

शिशुर्जनन्याः स्तनपानवाञ्छया यदा रजन्यामरुदत् पिता द्रुतम् ।  
प्रियात्मजाप्रेमतुलानवस्थितो प्रसुप्तपत्नीं कथमप्यबोधयत् ॥ ५ ॥

यदार्भकः सर्तुमथ प्रवर्तते पुरः प्रयासेन शनैः स्ववक्षसा ।  
त्रिविक्रमक्रान्तिनिभस्तयोस्तदा हिमालयारोहणवन्महोत्सवः ॥ ६ ॥

तडित्प्रभावत्स्फुरदुज्ज्वलस्मितं प्रदर्शयन्तीं तनयां यदृच्छया ।  
क्षमा निजाङ्के विनिवेश्य निर्वृता मुहुर्मुहुश्चुम्बति नैव तृप्यति ॥ ७ ॥

वचोभिरप्यर्थविवर्जितैः शिशोः पिता त्वभिप्रायचयान् हि बुध्यते ।  
यथाम्बरे मेघपरम्पराकृताववैति बालो मृगरूपशृङ्खलाम् ॥ ८ ॥

स्वकायमुद्धृत्य करौ धरातले निवेश्य जानुद्वयमप्यसौ सुता ।  
यदा परिक्रामति वीक्षितुं जगन्निमज्जतस्तौ खलु हर्षसागरे ॥ ९ ॥

विनाश्रयं तिष्ठति चन्द्रिकाद्य वै अहो परिक्रामति भित्तिमाश्रिता ।  
विनावलम्बं चलितुं प्रवर्तते पुरः स्वशक्त्येत्यभवन्समुत्सवाः ॥ १० ॥

कुतूहलप्रेरितचेष्टनोद्यता सुता यदा भ्राम्यति वेश्मनि द्रुतम् ।  
तया कृतो नूपुरशिञ्जितस्वनः कुटुम्बसङ्गीतलयः प्रतीयते ॥ ११ ॥

मनोज्ञमस्पष्टमुदीरितं तया क्षमा यदाम्बेति पदं प्रशुश्रुवे ।  
विवेद सौख्यं परमं तथा मुनिर्महेशसालोक्यपदे यथा भजेत् ॥ १२ ॥

यदा सुता प्रश्नसुमैः शतैः क्षमामवाकिरद्रम्यपदैर्निरन्तरम् ।  
तदुत्तरप्राप्तिमुपेक्ष्य चुम्बिता मुखेऽम्बया वाक्प्रतिबन्धनाशया ॥ १३ ॥

पुराणरामायणभारतोद्धृताः कथाः पिता श्रावयति स्म चन्द्रिकाम् ।  
प्रदोषकाले नलिनैः सहात्मजाविलोचने मीलत इत्यपेक्षया ॥ १४ ॥

### ०२  
याते काले चन्द्रिकाभूत्कुमारी शालां यान्ती हृद्यमित्रैः समेता ।  
पित्रोस्तस्या इङ्गितेष्टार्थसिद्धौ प्रेम्णा सर्वं कुर्वतोरात्मतृप्त्यै ॥ १५ ॥

पुत्र्यां शुभ्रैः हासकल्लोलफेनैरानन्दाब्धौ मज्जयन्त्यामुभौ तौ ।  
व्याधिग्राहः प्राहरत् द्राक्क्षमां तामीर्ष्याग्रस्तं किं भवेद्दैवमेवम् ॥ १६ ॥

व्याधेर्बाधां दुस्सहां सा कथञ्चित् सोढुं येते चन्द्रिकाक्षोभभीत्या ।  
आप्तानां वै शोभनाकांक्षया यत् कुर्वन्त्याशाबाधनं सम्भवेत्तत् ॥ १७ ॥

व्याधिव्याधो वागुरां ग्लानिरूपां प्रक्षिप्यास्याः कोमले श्लक्ष्णदेहे  
भामिन्येणीं रोदयामास यावत् वैद्यान् भर्तानाययत्तावदेव ॥ १८ ॥

वैद्या रुग्णां नैकरीत्या परीक्ष्य काम्यादन्यं निर्णयं प्राप्तवन्तः ।  
रोगस्तस्या भेषजातीतवृत्तिं प्राप्तस्तस्माद्दुर्गमः स्वास्थ्यमार्गः ॥ १९ ॥

वैद्या ऊचुर्नैगमं ते प्रियाया भैषज्यार्थं कुर्महे सर्वयत्नान् ।  
दैवायत्तं स्वास्थ्यमस्या इदानीं नोपेक्ष्यः स्यादादितो व्याधिवह्निः ॥ २० ॥

काले काले सेव्यमाना स्वभर्त्रा मृत्योर्भीताऽभक्षयत् श्रद्दधाना ।  
सर्वान् जायून्वैद्यदत्तान् तथापि ग्रीष्मे कुल्येवाभजत्कार्श्यमाशु ॥ २१ ॥

आर्ता तन्वी म्लानपुष्पोपमा सा स्वास्थ्यप्राप्तिं काङ्क्षमाणा कथञ्चित् ।  
द्रष्टुं याता तापसं सुप्रसिद्धं दीनानां वै ज्ञानिनो विष्णुकल्पाः ॥ २२ ॥

पूज्य ज्ञानिन्नाश्रितानां शरण्यं दीना चाहं प्रश्रिता त्वां प्रपद्ये ।  
व्याधित्रस्तामेकपुत्रीं च साध्वीं कारुण्याब्धे पाहि मामित्यवोचत्॥ २३ ॥

सिद्धो वृद्धो तां दयापूर्णदृष्ट्याऽपश्यत् पश्चात् मीलिताक्षो बभूव ।  
पश्यन्ती सा तं मुनिं ध्यानमग्नं भ्रान्ते चित्ते कामपि प्राप शान्तिम् ॥ २४ ॥

शूलं व्याधेस्तत्क्षणादेव नष्टं दीप्ते दीपे ध्वान्तवत् गेहकक्षे ।  
विस्मृत्याधिं शान्तचित्ता ययाचे साधौ पश्यत्यञ्जसोन्मील्य नेत्रे ॥ २५ ॥

आश्चर्यं मे ग्लानिरन्तर्दधाति त्वत्प्रेमौघप्लाविता वल्लरीव ।  
स्वार्थं किञ्चित् कामये नापि भूयात् पुत्र्याः स्वामिन् जीवने सद्विभूतिः ॥ २६ ॥

ज्ञानी तस्याः प्रार्थनां स्मेरवक्त्रः शृण्वन् तां स्वप्रेमदृष्ट्याभ्यषिञ्चत् ।  
वत्से माभीरित्यवोचत्तथैव प्रादात् पुत्र्यै गुह्यमन्त्रोपदेशम् ॥ २७ ॥

मन्त्रं तावत् त्वं प्रयुङ्क्ष्व त्रिरेव बाले नो चेत् निष्फलत्वं स गच्छेत्  
तस्मात् भूयात् दत्तमन्त्रप्रयोगः कृच्छ्रेष्वेव स्वल्पकार्ये न वत्से ॥ २८ ॥

इत्थं सिद्धश्चन्द्रिकां बोधयित्वा हर्षोत्सिक्तां तां क्षमामित्यवोचत् ।  
ब्रह्माण्डेऽस्मिन् शाश्वतं नास्ति किञ्चिन्निश्चिन्ताभूर्न्यस्य भारं रमेशे ॥ २९ ॥

साधुप्रोक्तां वाचमास्वादयन्ती पुत्र्या साकं सा क्षमा शान्तचित्ता ।  
प्रत्यावृत्ता स्वालयं नष्टभीतिः सन्तः पोष्यश्रेयसे सिद्धहस्ताः ॥ ३० ॥

चित्तं तस्या शारदाकाशतुल्यं स्वच्छं शान्तं सर्वदाभूत्तथापि ।  
प्राप्तिस्तस्याः संसृतौ सीमितासीत् रोगार्तागादूर्ध्वलोकं जवेन ॥ ३१ ॥

तस्याः पुत्र्याः शोकसंप्लावितायाः को वा लोके सान्त्वनं हन्त कुर्यात् ।  
मातृप्राया का भवेदर्भकस्य मातानन्या देहिनां सर्ववन्द्या ॥ ३२॥

मातू रूपं दृश्यते सर्वतोऽस्याः वाण्यस्पष्टं श्रूयते सर्वकाले ।  
स्पर्शः स्निग्धो भासते स्वप्नमध्ये वात्सल्यार्द्राह्वानशैली न लब्धा ॥ ३३ ॥

बाष्पार्द्राक्षीमात्मजां सान्त्वयित्वा कोपाक्रान्तां स्मेरवक्त्रां चकार ।  
क्षुद्बाधां स्वां लीलया नावलोक्य प्रादादन्नं पीडयन्त्यै सुतायै ॥ ३४ ॥

सोढ्वा पुत्र्या दुर्नयं बाल्यजातं तस्यै वृत्तिं सज्जनानां शशास ।  
स्वच्छायायामाश्रितां वृक्षवत् सा पुत्रीं सम्यक् सर्वकाले ररक्ष ॥ ३५ ॥

सर्वं कालात् क्षीणतां गच्छतीति प्राज्ञानां सद्भाषितस्यानुरोधात् ।  
शान्ता भूत्वा चन्द्रिका जन्मदस्य सेवां कर्तुं गूढबाधा प्रयेते ॥ ३६ ॥

तातस्सोऽपि स्वात्मजाप्रीणनार्थं पत्नीप्रेम्णा वञ्चितोऽपि स्वदुःखम् ।  
गूहन्तस्याः शिक्षणारोग्यवृद्ध्यै पुत्रीवक्त्रस्मेरबिम्बैर्ननन्द ॥ ३७ ॥

काले याते नैगमो कामविद्धो भार्यामन्यां लब्धुमिच्छामवाप ।  
चित्रं नैतज्जीविनां स्त्रीसुखेच्छा सर्वेच्छासु प्रायशो दुर्निवार्या ॥ ३८ ॥

### ०३  
चन्द्रिकापि युवतिप्रभां दधौ फुल्लदुच्चकुचकुड्मलश्रिया ।  
प्रापतुश्च जघने विशालतां कापि मोहकरुचिर्मुखे बभौ ॥ ३९ ॥

लोलमुग्धपरिधावकेक्षणैर्वायुनुन्नतनुनीलकुन्तलैः ।  
भीरुताक्तमृदुहासविभ्रमैर्नूपुरध्वनितमन्दसङ्क्रमैः॥४०॥

आचकर्ष वनिता अपि क्षणाच्चन्द्रिका ससुखमायतेक्षणा ।  
किं पुनर्युवजनान् महापुरे यौवनज्वरसुतप्तदेहिनः ॥ ४१ ॥

चन्द्रिकामहमपश्यमापणे नेत्रमेलनकृतौ तया सह ।  
प्राप्तसौख्यमतुलंत्वितीरितं स्निग्धयूनि तरुणेन केनचित् ॥ ४२ ॥

मद्गृहस्य पुरतः प्रयाति सा प्रत्यहं मम हि भाग्यदेवता ।  
इत्यवोचदपरः कृती युवा यौवनस्य विविधा गतिर्ध्रुवम् ॥ ४३ ॥

एकदाथ नगरस्य वाटिकां कामदिग्धमनसा सुनन्दनः ।  
सञ्चचार निभृतं यदृच्छया कांश्चन स्त्रियमपश्यदागताम् ॥ ४४ ॥

सापि तं मुहुरवेक्ष्य नैगमं क्षौमवस्त्रवररत्नभूषितम् ।  
स्वेङ्गितप्रकटने ह्यशक्ततां प्राप्य पादपतलं गता ह्रिया ॥ ४५ ॥

ऐक्षत प्रकटसंगमेच्छया नैगमः पृथुनितम्बशालिनीम्।  
मध्यमे वयसि संस्थितां स्त्रियं भामिनीमतनुसंहतस्तनीम् ॥ ४६ ॥

चूष्यवस्त्विव हि योषितो वपुर्निर्निमेषनयनेन पीयते ।  
तस्य वीक्षणविधानलज्जिता दृष्टिपातमवनौ करोति सा ॥ ४७ ॥

आससाद मदनाभिपीडितो तां स्त्रियं विटपिमूलवर्तिनीम् ।  
कासि देवि वद जन्म कुत्र ते श्रावयेति वनितां जगाद सः ॥ ४८ ॥

मत्पिता दिवमगात् पुरैव मामात्मजासहितनष्टभर्तृकाम् ।  
विद्ध्यनाथवनितां कलाभिधामित्युवाच ललनामणिः ह्रिया ॥ ४९ ॥

मामवेहि वणिजं सुनन्दनं प्राप्तवित्तबलवैभवं जनम् ।  
गेहिनी मम गता दिवं रुजा मां विहाय तनयां च दुःखिताम् ॥ ५० ॥

भामिनि त्वदनुरागयाचकं मां वृणीष्व ससुखं सह त्वया  
मद्गृहे तवसुता च वत्स्यतीत्यब्रवीत्स ललनां सुनन्दनः ॥ ५१ ॥

तस्य रूपविभवैश्च मोहिता पञ्चबाणविशिखाभिपीडिता ।  
कामवह्निशमनार्थमादृता स्वीचकार वचनं रतार्थिनः ॥ ५२ ॥

आलिलिङ्ग सुदृढं स कामिनीं तं चुचुम्ब वदनेऽनपत्रपा ।  
तत्क्षणादभवतां परस्परं कामतर्पणविधौ सहायकौ ॥ ५३ ॥

### ०४  
अपूर्णकामः स समानकामां गान्धर्वमार्गप्रगृहीतपाणिः ।  
द्वितीयभार्यां तनुजाद्वितीयां सुनन्दनः स्वालयमानिनाय ॥ ५४ ॥

दाम्पत्यसौख्ये निरतौ प्रकामं तौ दम्पती यापयतः स्म कालम् ।  
सखीं स्वसारं सुमुखीमुमाख्यां लब्ध्वाऽतुषद्विस्मितचन्द्रिकापि ॥ ५५ ॥

अन्योन्यसङ्गात्प्रथमानहर्षे सख्यौ सदा द्वेऽचरतां नगर्याम् ।  
तयोर्विहाराध्ययनानि चापि परस्परोपस्थितिमाश्रितानि ॥ ५६ ॥

दिनेषु गच्छत्सु धनार्जनार्थं वणिग्जगामान्यपुरीं कदाचित् ।  
लुण्टाकवर्गैरभिहन्यमानस्तत्रार्दितो जीवितमुत्ससर्ज ॥ ५७ ॥

सौदामनीघातनिभं कठोरं वृत्तान्तमाकर्ण्य मृतेः स्वभर्तुः |  
पपात सद्यो भुवि मन्दभाग्या चक्रन्द चोच्चैः शिशुवत् कला सा ॥ ५८ ॥

द्वितीयवैधव्यमवाप्य योषित्स्वभागधेयानि भृशं जगर्हे ।  
मां प्राप्य दैवोपहतामधन्यां हा नाथ मृत्योर्वशमाप्तवान् त्वम् ॥ ५९ ॥

गाथास्ति पापी यदि याति सिन्धुं तत्रापि गुल्फौ न जलेन सिक्तौ ।  
त्वां सद्गुणाढ्यं परिणीय यन्मे वैधव्यदुःखं पुनरप्यवाप्तम् ॥ ६० ॥

लब्ध्वा तरोराश्रयमार्तवल्ली ननन्द धृत्वा स्मितकुड्मलानि ।  
तस्याः सुखं तत् क्षणिकं बभूव बभञ्ज वृक्षं सहसा गजेन्द्रः ॥ ६१ ॥

उत्तुङ्गसौधान् विरचय्य चित्ते तत्रावसं वैभवदर्पयुक्ता ।  
अहंत्विदानीं विभवैर्विहीना कथं करिष्यामि कुटुम्बरक्षाम् ॥ ६२ ॥

इत्थं प्रलप्य प्रणता चिरेण पुत्र्यौ निरीक्ष्याश्रुमुखी कुमार्यौ ।  
तयोर्भविष्यच्छुभकामनार्थं कृच्छ्रेण सा तत्र समाहिताभूत् ॥ ६३ ॥

पुत्री पुरैवाभिहता नियत्या मातुर्वियोगादधुना पितुश्च ।  
मृतिं दुरन्तां सहसा निशम्य दुःखाम्बुधौ गाढतरं ममज्ज ॥ ६४ ॥

मात्रा विहीना कृपणा सुतप्ता कथं सहिष्ये जनकस्य मृत्युम् ।  
दैवं हतं हन्ति पुनः सदेति तथ्यं वचो हन्त मयानुभूतम् ॥ ६५ ॥

वृक्षान्निपत्य व्रणितं शयानं बुभुक्षितो द्रागवधीन्मृगेन्द्रः ।  
दारिद्र्यकूपे पतितं क्षुधार्तं ददंश घोरः क्षयरोगसर्पः ॥ ६६ ॥

पितः कथं मामबलां विहाय गन्तासि कृत्वा तनयामनाथाम् ।  
वात्सल्यपूर्णामृततुल्यवाग्भिः को प्रीणयेन्मां सततं त्वदन्यः । ६७ ॥

एवं प्रकामं रुदती कुमारी स्वबाष्पधारार्द्रमुखी त्रियामाः।  
निनाय नैकाः प्रततान्धकारे निरस्तनिद्रा हृदि चन्द्रिका सा ॥ ६८ ॥

शरीरयात्रा पुरतो हि गच्छेत् दुःखं सुखं चाविगणय्य लोके ।  
कलापि कौटुम्बधुरं वहन्ती वाणिज्यवृत्तौ निरता बभूव ॥ ६९ ॥

कदापि पूर्वं न नियुक्तचित्ता वाणिज्यकार्ये गृहिणी कला सा ।  
एकाकिनी पण्यकलानभिज्ञा भर्तुः पदे कर्तुमियेष वृत्तिम् ॥ ७० ॥

आवर्तपूर्णां सरितं गभीरां कथं तरेत् संप्लवनासमर्थः।  
भर्तृक्रियाकौशलसंश्रिता श्रीः काले गते क्षीणतरा बभूव ॥ ७१ ॥

दासाश्च दास्यः भृतिमात्रतुष्टा भृतिं विना तत्यजुराप्तसेवाम् ।  
अन्याश्रयं भक्तुमनन्यमार्गा मृगा इवारण्यमवग्रहार्तम् ॥ ७२ ॥

कर्माण्यनेकानि गृहोचितानि भूमार्जनादिश्रमसाधितानि ।  
भृत्यैर्विनासन्नकृतानि गेहे यदा कलागात् कुपथं तदैव ॥ ७३ ॥

सुखोचितां भर्तृसुतां विमाता न्ययोजयत् कर्मणि दासयोग्ये ।  
सम्पद्यमानासु विपत्सु नॄणां मनांसि नूनं कलुषीभवन्ति ॥ ७४ ॥

क्व गार्हकार्यं क्व च पेलवाङ्गी किं मार्जनाय प्रभवेत् शिरीषम् ।  
मयूरपिच्छं खननाय वा किं चन्द्रातपस्तण्डुलशोषणाय ॥ ७५ ॥

सा चन्द्रिका पाककलानभिज्ञा नियोजिता पाकगृहे विमात्रा ।  
सर्वाणि दैनंदिनखादनानि पक्तुं सकाले खलु निस्सहाया ॥ ७६ ॥

प्रक्षालनं वेश्मतलस्य पात्रसम्मार्जनं चांशुकधावनं च।  
सर्वाणि कार्याणि हि चन्द्रिकाया भारा अभूवन् विधिदुर्विपाकात् ॥ ७७ ॥

### ०५  
यस्या हस्तौ कन्दुकक्रीडयास्तां रक्तावद्यप्रापतुः कृष्णवर्णम् ।  
स्थालीवेश्मक्षालनाच्चन्द्रिकायाः काले हन्त श्लक्ष्णतां त्यक्तवन्तौ ॥ ७८ ॥

या लेखन्या पत्रपृष्ठे व्यलेखीत् सा शोधन्या मार्जने न्यस्तचित्ता ।  
या विद्यार्थं पाठशालां प्रपेदे साद्य क्रेतुं पण्यशालामुपैति ॥ ७९ ॥

यस्या वक्त्रं सर्वदासीत्स्मिताक्तं म्लानं त्वद्य त्रासपूर्णं विवर्णम् ।  
यासीत् कन्या प्रस्फुरच्चञ्चलाक्षी साभूद्दीना व्याघ्रभीता मृगीव ॥ ८० ॥

रत्नस्यूतानर्घवासांसि यस्याः शर्वर्यां च प्रास्फुरन्नभ्रदीप्त्या ।  
अद्याप्रातः पाककर्माविलानि म्लानिं प्रापुः पात्रनिर्णेककार्यात् ॥ ८१ ॥

आपूर्वाह्नं याऽस्वपीत्त्यक्तचिन्ता सा जागर्ति द्राक् हि सूर्योदयात् प्राक् ।  
कष्टं नो चेत् दण्डनं सा सहेत निःसन्देहं तर्जनां वा विमातुः ॥ ८२ ॥

बाहुं वामं चन्द्रिका स्वोपधानं कृत्वा श्रान्ता वल्लरीकोमलाङ्गी ।  
आर्तास्वप्सीत्कर्कशे दारुतल्पे या शेते स्म प्रस्तरे पिच्छपूर्णे ॥ ८३ ॥

योमासीत्प्राक्चन्द्रिकायाः सखीव सा मेने तामात्मकर्मार्थदासीम् ।  
तस्या भूषावेशरूपक्रियासु दासीवत्तां चन्द्रिका सेवते स्म ॥ ८४ ॥

इत्थं दासीकर्मसु न्यस्तचित्ता श्रान्ता कार्यात् सज्वराभूत्कदाचित् ।  
मान्द्यं तस्या वीक्षमाणा विमाता भूयो भूयो दण्डयामास तन्वीम् ॥ ८५ ॥

कोपाविष्टान्यानि कार्याणि चैव कर्तुं तामाज्ञापयत् निर्घृणा सा ।  
यस्या आसीन्नित्यकार्यंह्यशक्यं तस्या साध्यं किं भवेद्भिन्नकार्यम् ॥ ८६ ॥

एकत्रासन् श्यामलाः पात्रपुञ्जा अन्यत्रासन् कश्मला वस्त्रमालाः ।  
किं कर्तव्यं चिन्तयन्तीत्यकस्मात् सस्मारार्ता पूर्ववाक्यानि साधोः ॥ ८७ ॥

एकान्ते सा साधुवर्योपदिष्टं मन्त्रं भक्त्या कौतुकाक्रान्तचित्ता ।  
नेत्रे रक्ते मीलयन्ती जजाप तापग्रस्ता बद्धपद्मासनार्ता ॥ ८८ ॥

मन्त्रं सञ्जप्यादरेणाञ्जलिं च बद्ध्वा चक्षुष्यायताक्ष्युन्मिमील ।  
यावत्तावत्काचनाप्राकृता स्त्री प्रत्यक्षाभूत्बिभ्रती दिव्यदीप्तिम् ॥ ८९ ॥

ज्योत्स्नाशुभ्रस्मेरवक्त्रा बभासे देवी काष्ठा दीपयन्ती स्वकान्त्या ।  
दृग्भ्यां सान्द्रां प्रेमपीयूषधारां सिञ्चन्त्यार्तक्लेशसन्तापहन्त्रीम् ॥ ९० ॥

मन्द्रस्पष्टश्लक्ष्णवर्णाभिरामैर्वात्सल्याक्तप्रेमपूर्णैर्वचोभिः ।  
वीणानादान्मञ्जुलैः सान्त्वयन्ती भीतां कन्यां दिव्ययोषिद्बभाषे ॥ ९१ ॥

मा भीर्वत्से विद्धि मां त्वत्सहायां मातृप्रायां त्वत्सुखोदर्ककर्त्रीम् ।  
प्रोक्तैर्मन्त्रैः सत्वरावाहितास्मि किं ते कार्यं किं च कृच्छ्रं वदास्ति ॥ ९२ ॥

तस्या देव्याः स्नेहलिप्तैर्वचोभिर्नष्टे तापे भीरुतां द्राग्विहाय ।  
देवीं भक्त्या चन्द्रिका सम्प्रणम्य मन्दं मन्दं प्रश्रिता प्रत्युवाच ॥ ९३ ॥

देवि त्वं मे प्रार्थनां पूरयस्व कृत्स्नं मह्यं कार्यजातं विमात्रा ।  
दत्तं क्षिप्रं त्वत्प्रसादात्समाप्तिं यान्तु प्रीता मद्विमाता भवेच्च ॥ ९४ ॥

वत्से कार्यस्थानमादेशयेति प्रोक्ता यावत् पाकशालां निनाय ।  
गच्छ्न्त्यग्रे चन्द्रिका तावदेवापश्यत् भ्रान्ता कल्पनातीतदृश्यम् ॥ ९५ ॥

पात्राण्यासन् प्रस्फुरद्वज्रशोभीन्यग्रेऽपूर्वस्वच्छवासांस्यभूवन् ।  
स्वच्छो धौतः पाकशालातलश्च सन्निर्वृत्तं दुष्करं कार्यजातम् ॥ ९६ ॥

कार्यं सर्वं तत्परावृत्तदृष्ट्यां देव्यै तस्यां दर्शयन्त्यां क्षणेन ।  
अन्तर्धानं दिव्यरूपागमत्सा संवृष्याभ्रं व्योम वै द्राक् जहाति ॥ ९७ ॥

तृप्ता दृष्ट्वा कार्यजातं समाप्तं देवी याता दृक्पथादित्यतुष्टा ।  
द्वन्द्वेनेत्थं बाधिता चन्द्रिका सा मन्त्रं व्यर्थं क्षुद्रकार्ये शुशोच ॥ ९८ ॥

मन्त्रः पूतो द्विर्विवेकात्प्रयोज्यो यस्मात्यावज्जीवमानन्दलाभः ।  
भूयादित्थं चिन्तयामास तन्वी बध्नन्त्यज्ञा मक्षिकाः स्थूलरज्ज्वा ॥ ९९ ॥

सर्वं कार्यं चित्तवेगात् समाप्तं पश्यन्त्या वै श्लाघिता सा विमात्रा ।  
दिष्ट्या देव्या दिव्यसान्निध्यलाभात् वृत्तं कार्यं हीति नावेत् कला सा ॥ १०० ॥

### ०६  
मन्त्रहूतविबुधस्त्रियमाप्तां संकटाग्निशमनेऽतिसमर्थाम् ।  
मातरं स्वबलदां गणयन्ती चन्द्रिकाथ दिनकर्मसु मग्ना ॥ १०१ ॥

चित्ततृप्तिरभजत् कृतकृत्यां शान्तता भुवमिवाशु दिनान्ते ।  
चन्द्रिकां स्मितमुखीं सुकुमारीं सर्वतो निजरुचिं प्रकिरन्तीम् ॥ १०२ ॥

दास्यवृत्त्युचितवस्त्रवसानाप्यार्यभोग्यरुचिरूपगुणाढ्या ।  
पश्यतां सपदि गण्यजनानां मानसं मृदुमतिः प्रममन्थ ॥ १०३ ॥

दास्यभावमनुसृत्य विमातुः पुत्रिकामनुचरत्यतिदृप्ताम् ।  
चन्द्रिका पथि जवेन यदा तामापिबन्ति तरुणाः शितदृग्भ्याम् ॥१०४ ॥

कुन्तलालकतरङ्गविलासं पश्यतो युवजनस्य तरुण्याः ।  
मानसेऽपि जनयत्यनिवार्यं वीचिजालमभिलाषमनोज्ञम् ॥ १०५ ॥

मन्थरालसगतिर्वनितायाः सुप्तकाममनयत्तरुणानाम् ।  
जागरस्थितिमनूह्यविधायां मन्मथस्य तरुणेषु हि दृष्टिः ॥ १०६ ॥

मण्डितापि वसनैर्बहुमूल्यैरात्मजा तु शुशुभे न कलायाः ।  
मत्सराविलमतिर्विजगर्हे चन्द्रिकां युवजने निरतेति ॥ १०७ ॥

चन्द्रिकां स्वनिलयेत्वसहायां मित्रभावमधिगम्य ययाचे ।  
कोऽपि सुन्दरतनुस्तनुरूपः स्वेच्छयाश्रयमुपेत्य बिडालः ॥ १०८ ॥

मोहकध्वनिमदम्यविलासं स्निग्धशुभ्रमृदुरोमविशिष्टम् ।  
चन्द्रिका निजमित्रमवेदीत् तुल्यशीलविषयेषु सुसख्यम् ॥ १०९ ॥

चन्द्रिकामनुसरन्गृहकार्ये व्यापृतां मृदुपदैरनिशं सः ।  
मावमाविति वदन् दरभीतः पृच्छतीव न ददासि पयः किम्? ॥ ११० ॥

चन्द्रिका यदि ददाति न दुग्धं सत्वरं पदतले वनितायाः ।  
प्रश्रितं विलुठति स्म बुभुक्षुः प्रेमचोदकदृशः परिषिञ्चन् ॥ १११ ॥

दीयते यदि पयो निजपात्रे सत्वरं पिबति मीलितनेत्रः ।  
चिन्तयन्निव धरा लयमीयात्तेन किं मम पयो यदि लब्धम् ॥ ११२ ॥

चन्द्रिकाङ्कमधिरुह्य दिनान्ते कन्दुकाकृतिमवाप्य स शेते ।  
मूकजन्तुरनुरागनिबद्धः स्निह्यति ह्यतिशयेन मनुष्ये ॥ ११३ ॥

मूषकान् निशि हिनस्ति सखेलं पाककोष्ठविघसादनदक्षान् ।  
प्रीणयन् स्वकलया निजगोप्त्रीं चन्द्रिकां सपदि मूषकभीताम् ॥ ११४ ॥

इत्थमीप्सितपरस्परबन्धौ तौ दिनान्क्षपयतः कृतकृत्यौ ।  
कोऽ‍वगच्छति हरेरभिलाषं मित्रताह्यसहजापि सुखान्ता ॥ ११५ ॥

### ०७  
तत्रासीत्कथितमहापुरे नृपालः  
सद्वृत्तः प्रथितयशा गुणाभिरामः ।  
चन्द्राख्यः स्वविषयपालने धुरीणः  
सन्तुष्यन् प्रियहितकर्मभिः स्वपौरान् ॥ ११६ ॥

तस्यासीन्मदननिभो युवा तनूजो  
विद्यावान् विनयखनिस्त्रिविक्रमाख्यः ।  
यं दृष्ट्वा पुरललनागणः प्रदध्यौ  
सासूयं वरयति कामयं सुधन्याम् ॥ ११७ ॥

चन्द्रस्तं तनुजमपूर्वरूपभाजं  
तारुण्ये निरुपमशोभया ज्वलन्तम् ।  
द्रष्टुं द्राक् समुचितकन्यया समेतं  
दाम्पत्ये समरसशालिनं व्यकाङ्क्षीत् ॥ ११८ ॥

पुत्रं सोऽगदतनुरागपूर्णवाचा  
विद्यायाः समधिगतोऽसि वत्स पारम् ।  
तस्मात्त्वं परिणययोग्य इत्यवैमि  
तन्वीं त्वं सदृशगुणां वधूं वृणीष्व ॥ ११९ ॥

उक्तिं तामतिसुखदां निशम्य पुत्रो  
मानार्थं सपदि नियन्त्रितानुभावः ।  
स्वोद्वाहं निरुपमकन्ययानुमेने  
तारुण्ये परिणयवाक् सुखावहा वै ॥ १२० ॥

सद्वंश्यास्तनय चिनोम्यहं त्वदर्थं  
सद्वृत्ताः रुचिरमुखीश्च राजपुत्रीः ।  
तासु त्वं वरय यदृच्छया मनोज्ञां  
कन्यां या तव भविता हि धर्मपत्नी ॥ १२१ ॥

इत्युक्तः सविनयमब्रवीन्नरेशं  
भूगर्भे न भवति किं प्रशस्तवज्रः ।  
अब्धौ किं वदतु लभामहे न मुक्ता  
ओषध्यो गहनवनान्तरे न किं स्युः ॥ १२२ ॥

व्यासस्य प्रथितमुनेः किमाभिजात्यं  
बालघ्नः सगरसुतो न किं कुलीनः ।  
विश्वासो मितचयने न मेऽस्ति पुर्या-  
मस्यां ते तृणकुटजेऽपि मे प्रिया स्यात् ॥ १२३ ॥

श्लाघित्वा स्वसुतविवक्षितं नृपालः  
सम्मन्त्र्य स्वहितजनैर्विवाहकार्ये ।  
पुत्रार्थे परिणयघोषणामसाध्नो-  
देवं तन्नगरभटैः प्रगे विधेयैः ॥ १२४ ॥

भोः पौराः श्रुणुत नृपस्य घोषणां भो  
उद्वाहो नृपतनयस्य निश्चितोऽस्ति ।  
आयान्तु त्वरितपदेन पौर्णमास्यां  
प्रासादं निशि समलङ्कृताः कुमार्यः ॥ १२५ ॥

आयान्तु त्वरितपदेन पौरकन्या  
युष्मासु प्रभुतनयो मनोज्ञकन्याम् ।  
संपन्नामुचितगुणैश्च रूपलक्ष्म्या  
ज्योत्स्नायां वरयति पौरनृत्यरङ्गे ॥ १२६ ॥

इत्येवं नरपतिघोषणां निशम्य  
कन्यायाः किल जननी प्ररूढमोहा ।  
एकैका मधुमथनं रहः ययाचे  
पुत्री मे भवतु नरेशपुत्रपत्नी ॥ १२७ ॥

श्रुत्वैतत्सपदि कलाप्युमां स्वपुत्रीं  
भूषाभिर्नृपसदनोचितैश्च वस्त्रैः ।  
औत्सुक्यादलमकरोद्वृथाभिलाषा  
मातॄणां निजतनयाः सदा मनोज्ञाः ॥ १२८ ॥

संश्रुत्य श्रवणसुखामपूर्ववार्ता-  
मुत्कण्ठां ह्यलभत चन्द्रिकाप्यवर्ण्याम् ।  
किं राज्ञः प्रियतनयस्य कम्रपाणेः  
संस्पर्शात्ततपुलका न मामकीनाः ॥ १२९ ॥

उद्युक्तां जनपसुतस्य नृत्यगोष्ठी-  
मौत्सुक्यादपरिमिताज्जवेन गन्तुम् ।  
वैमात्रीं प्रणतमुखी मिथो ययाचे  
गच्छेयं नृपसदनं त्वया सहाहम् ॥ १३० ॥

मात्सर्यं कथमपि गूहितुं प्रवृत्ता  
व्याचष्टे स्म मधुरसावहासवाग्भिः ।  
हञ्जे त्वां नृपसुत एव नाययेद्वै  
मृग्यन्ते तव सदृशाः कुलीननार्यः॥ १३१ ॥

श्रुत्वा तामभिभवकारिणीं दुरुक्तिं  
दासीव व्यथितमतिर्विनम्रमौलिः ।  
नोवाच प्रतिवचनं प्रसह्य कोष्ठं  
तत्याज प्रणतजनस्य को विकल्पः ॥ १३२ ॥

आयाता पुरललनासु पौर्णमासी  
प्रत्याशाकुवलयिनीर्विकासयन्ती ।  
ऐश्वर्याप्लुतसदनेषु संस्थितासु  
दारिद्र्योपहततृणावृतोटजेषु ॥ १३३ ॥

संसिक्ता हिमसलिलेन राजरथ्या  
आमोदा मलयजचन्दनप्रसूताः ।  
प्रासादा युवजनहर्षघोषजुष्टाः  
पौराणां मुदमवदन्निवापुरान्तम् ॥ १३४ ॥

औत्सुक्यं निरवधिकं गृहे कलायाः  
सम्भ्रान्ते खलु विदधे कलामुमां च ।  
स्मर्तव्यं बहु नरपस्य सन्निधाने  
वाग्दोषा दुरभिरुचिश्च गूहितव्याः ॥ १३५ ॥

नासाग्रे स्फुरदमलो मनोज्ञवज्रः  
कण्ठे चाप्रतिमरुचिः प्रलम्बमाला ।  
नाभ्यन्ते कनकमयी महार्घकाञ्ची  
नैराश्यं किमु कथयन्त्यहो ह्युमायाः ॥ १३६ ॥

गच्छन्त्यां तुरगरथेन सज्जितेन  
वैमात्र्यां नरपगृहं सह स्वमात्रा ।  
दिङ्मूढा चिरमरुदत्स्वमन्दभाग्ये  
मार्जालं हृदि परिरभ्य चन्द्रिकार्ता ॥ १३७ ॥

मार्जालः परिपतति स्म सान्त्वनार्थं  
मा शोचीरिति वदतीव तामुपेत्य ।  
तिर्यञ्चः स्वहितजनस्य सर्वभावान्  
जानन्ति प्रकृतिगतेङ्गितावबोधात् ॥ १३८ ॥

पश्यन्ती दरचकिता बिडाललीलां  
सस्माराभयवचनं मुनेः पुरोक्तम् ।  
प्रागेव प्रकटितसार्थकप्रयोगं  
संस्मृत्यामितसुषमामवाप तन्वी ॥ १३९ ॥

चित्ते तं समुचितसूचकं बिडालं  
वन्दित्वा प्रशमितधीर्दृढप्रतिज्ञा ।  
आसीना स्थिरकमलासनेऽजपत्सा  
साधूक्तं प्रणतवपुः क्रमेण मन्त्रम् ॥१४०॥

### ०८  
प्रसह्य देवी स्फुरदुज्ज्वलप्रभा या प्रादुरासीत् जपकर्षिता पुरा ।  
प्रत्यक्षतां प्राप्य जगाद चन्द्रिकां वत्से प्रियं किं करवाणि तद्वद ॥ १४१ ॥

चन्द्रप्रभायामधुना नृपात्मजो वृणोति पत्नीं नृपपालिते वने ।  
यास्याम्यहं तत्र यथा विभूषिता मातः कुरु त्वं करुणानिधे तथा ॥ १४२ ॥

इति ब्रुवाणां परिरभ्य चन्द्रिकामाघ्राय मूर्ध्नि प्रजगाद देवता।  
कूष्माण्डमेकं गृहवाटिकाज्जवादुपानयापक्वमपेतमार्दवम् ॥ १४३ ॥

मार्जालमप्यादिशतार्द्रलोचनं षण्मूषकानानय जीविनो द्रुतम् ।  
वनात् बिलाद्वाथ महानसाद्वा त्वत्स्वामिनीभाव्यसुखप्रदास्ते ॥ १४४ ॥

श्रुत्वा निदेशं स दधाव निष्कुटं कुतूहलोत्साहभयप्रचोदितः ।  
वक्त्रे गृहीत्वा पृथुलान् बिलेशयान् क्षणात्प्रतीयाय कृतार्थतोद्धतः ॥ १४५ ॥

अत्रान्तरे सम्भ्रमनुत्तसाध्वसा प्रत्यागता गेहवनात् गृहान्तरम् ।  
प्रगृह्य कूष्माण्डमखण्डवर्तुलं चन्द्रोपमं मन्दजवेन चन्द्रिका ॥ १४६ ॥

ततक्ष कूष्माण्डमपूर्वकौशलान्निरूपयामास रथाकृतिं दृढाम् |  
निमेषमात्रेण रथं नृपोचितं देवी महान्तं ससृजे स्फुरद्ध्वजम् ॥ १४७ ॥

आदर्शवत् श्लक्ष्णमपूर्वसुन्दरं सुवर्णलिप्तप्रतिमाभिशोभितम् ।  
महेन्द्रयानोपममैक्षतोत्सुका तं निर्निमेषा रथमेव चन्द्रिका ॥ १४८ ॥

सुराङ्गना द्राक् चतुरस्तुरङ्गमान् संस्पृश्य मार्जालधृतान् बिलेशयान् ।  
व्यकल्पयत् पुष्टबलिष्ठबन्धुरान् प्रकाशयन्ती निजहस्तलाघवम् ॥ १४९ ॥

विधाय सूतं सिततोत्रशोभितं तथाखुनैकेन दृढेन लीलया ।  
अन्येन योधं शितखड्गधारिणं रथाभिपालं तरुणं विनिर्ममे ॥ १५० ॥

निमेषमात्रेण चकार चन्द्रिकां विभूषणैः पार्थिवकन्यकोचितैः ।  
महार्घरत्नैः खचितैर्विभूषितां स्फुरत्प्रभामुष्टभवृन्ददीप्तिभिः ॥ १५१ ॥

सुवर्णसूत्रोतदुकूलनिर्मितस्वरङ्गनारोचककञ्चुकावृता ।  
बभूव सद्यो लसदुज्ज्वलप्रभा देवीकृपाधारबलेन चन्द्रिका ॥ १५२ ॥

सामोदपुष्पैः सुविविक्तवर्णकैः शिरोरुहा दक्षतयैव मण्डिताः ।  
नेत्रे सुपक्ष्मेऽभजतां मनोज्ञतां तस्याः सुनीलाञ्जनसूक्ष्मरेखया ॥ १५३ ॥

रक्तौष्ठलेपेन जपासुमत्विषं सुखेन नारङ्गदलोपमाधरौ ।  
अवापतुश्चन्द्रिकयाप्यलक्षितौ प्रसारयन्तौ तरुणार्कवद्द्युतिम् ॥ १५४ ॥

अलञ्चकारारुणवर्णचर्चिते तस्याः पदे स्फाटिकपादुकाद्वयम् ।  
रम्यं घनीभूतशशिप्रभानिभं कामप्यनूह्यश्रियमावहन्निजाम् ॥ १५५ ॥

अयं दिवास्वप्न इति भ्रमे स्थितां जगाद देवी स्मितपूर्वमादरात् ।  
वत्से रथेन व्रज राजमन्दिरं सुसज्जितेन प्रसभं सुनिर्भया ॥ १५६ ॥

परं तु मा विस्मर यामदुन्दुभिर्निशीथमाख्याति न यावदञ्जसा ।  
तावन्निवर्तस्व गृहं नृपालयान्नो चेत्विनश्येत्सकलं च कल्पितम् ॥ १५७ ॥

भूयाच्छुभं ते गमने मतिं कुरु प्रसन्नवक्त्रा स्मितदीप्तपद्धतिः ।  
इति ब्रुवाणा दिवमुत्पपात ह प्रसह्य देवी चपलेव भास्वरा ॥ १५८ ॥

मार्जालमापृच्छ्य सखायमुत्सुका रथान्तरे रत्नकुथास्तृते तले ।  
निविश्य सूतं विनयेन चन्द्रिका दिदेश गन्तुं नृपसौधमञ्जसा ॥ १५९ ॥

रथ्यासु पौरा ललनां रथस्थितामवेक्ष्य तारापथतः समागताम् ।  
चन्द्रांशुमूर्तिं निशि विस्मयाकुलास्तां निष्कलङ्कां नियतं हि मेनिरे ॥ १६० ॥

दृष्टिप्रसूनैरनुरागसौरभैस्तामर्चमर्चं प्रथमानयौवनाः ।  
स्थिता ध्वजालङ्कृतराजपद्धतौ न लेभिरे तृप्तिमनङ्गचोदिताः ॥ १६१ ॥

कन्याः कुलीना गुणरूपशोभिताः समानकामा नृपपुत्रलोभने ।  
म्लानत्वमापुः प्रसमीक्ष्य चन्द्रिकां कुशेशयानीव दिनात्यये भृशम् ॥ १६२ ॥

कस्यात्मजेयं नरपस्य सुन्दरी कुतो रथोऽयं सुरयानसन्निभः ।  
यदीक्षते राजसुतो मनागिमां भवेदनङ्गज्वरबाधितो ध्रुवम् ॥ १६३ ॥

वृथास्मदीयं सकलं प्रसाधनं विनापि तेनेयमुषेव दीपयेत् ।  
इति ब्रुवाणा ललना हतेप्सिता न गूहितुं शेकुरवार्यमत्सरम् ॥ १६४ ॥

रथे नृपावाससमीपमागते बद्धाञ्जलिः प्रत्युदगात्ससम्भ्रमम् ।  
वहन् रथस्थां वनितां स्वदृष्टिभिः राजप्रतीहारगणः सुशिक्षितः ॥ १६५ ॥

सौभाग्यवान्नूनमिमां मनोहरां नृपस्य पुत्रो वरयेत् हरीच्छया ।  
प्रजल्पतीत्थं बहुशो मिथो जने रथात्प्रसन्नावततार चन्द्रिका ॥ १६६ ॥

यदा शनैः साचलदायतेक्षणा नितम्बिनी मन्दगतिर्नृपालयम् ।  
तस्या अभिख्यामृतपानकाङ्क्षिणः समागता राजपथस्य पार्श्वयोः ॥ १६७ ॥

तस्यां चरन्त्यां नृपपालिते वने छायास्तरूणां सहसा तिरोहिताः ।  
तस्या रुचा सज्जनसन्निधेः खलु प्रायेण धावन्ति भयार्तदुर्जनाः ॥ १६८ ॥

### ०९  
नृपपालितपुष्पवाटिकामगमन् पौरसुता निशामुखे ।  
अमरालयरोहणे रता इव लक्ष्योन्नतिसंप्रचोदिताः ॥ १६९ ॥

यदि मां वरयेन्नृपात्मजो मम पूर्वार्जितपुण्यसञ्चयः ।  
भविता यदि नो तथापि मे रुचिरोद्यानवनाभिवीक्षणम् ॥ १७० ॥

इति मानसतर्कबोधिताः परिणामे विगतस्पृहा मुदा ।  
व्यचरन्सविलासमङ्गना नरपालोपवने सुविस्मिताः ॥ १७१ ॥

नरपोपवने कलामुमा भवती पश्यति चन्द्रिकानिभाम् ।  
किमु कामपि सुष्ठु भूषितां विचरन्तीमिति विस्मिताब्रवीत् ॥ १७२ ॥

क्व भवेदिह दीनसेविका दिनकार्येषु रता गृहे भवेत् ।  
त्यज मोहमियं सुमध्यमा नरपालस्य सुता हि कस्यचित् ॥ १७३ ॥

इति मातुरुदीरितेन सा मनसि प्राप्तशमा कथञ्चन ।  
स्वविधावभजत्स्पृहामुमा युवतीनां सुपतिर्वरेप्सितम् ॥ १७४ ॥

अथ राजसुते सुभूषिते स्ववयस्यैः सह नन्दनोपमम् ।  
कुसुमोपवनं समागते जनघोषो गगनान्तमस्पृशत् ॥ १७५ ॥

विटपाश्रितरम्यबर्हिणान् क्वचिदुन्मत्तनदच्छिलीमुखान् |  
क्वचिदायतशीतशाद्वलान् क्वचिदामोदवहान् सुमोद्गमान् ॥ १७६ ॥

क्वचिदुल्लसदातवीरुधः फलभारानततुङ्गपादपान् ।  
विविधाकृतिवर्णमोहकैः कुसुमैरावृतगुल्मसञ्चयान् ॥ १७७ ॥

अवलोकयतोऽभितो मुदा नृपपुत्रस्य हृदालयं द्रुतम् ।  
मदनः प्रविवेश लीलया निभृतं योषिदपाङ्घवर्त्मना ॥ १७८ ॥

नवयौवनशोभिनीः स्त्रियो मणिरत्नाभरणैर्विभूषिताः ।  
विचरन्तीः सविलासमुत्सुका नृपपुत्रः प्रददर्श सर्वतः ॥ १७९ ॥

चपलामिव योषितां गणे स्फुरदाह्लादकरूपशालिनीम् ।  
दरहासविलासमोहिनीं कमनीयां स ददर्श चन्द्रिकाम् ॥ १८० ॥

स्मरसायकलक्ष्यतां गतः स शनैरायतलोचनोऽभ्यगात् ।  
स्मयमानमुखः प्रसन्नधीरबलां वेपथुमूर्तमानिनीम् ॥ १८१ ॥

भयकारणमस्ति नात्र ते ललने त्वत्सुहृदित्यवेहि माम् ।  
मम मानसराज्ञि देहि मे तव पाणिग्रहणे कृतार्थताम् ॥ १८२ ॥

मम हस्तपरिग्रहक्रियामनुजानासि यदि प्रभावति ।  
प्रणयार्णववीचिसंप्लवे परिषिक्तं कुरुषे चिराय माम् ॥ १८३ ॥

इति राजकुमारभाषितं श्रवणानन्दकरं निशम्य सा ।  
कुरुते न मतिं करार्पणे न निराकर्तुमनर्घयाचनाम् ॥ १८४ ॥

कदलीव मरुज्जवाहता प्रचकम्पे सुभृशं कृशोदरी ।  
अवलम्बनहेतुनेव तत्करमाशु प्रणयी समग्रहीत् ॥ १८५ ॥

तरुणस्य कराग्रसङ्गमात् पुलकस्वेदयुगेन बाधिता ।  
तनुसंहननश्रिया प्रिया भजते कामपि नव्यभोग्यताम् ॥ १८६ ॥

प्रसभं विचकर्ष किं बलादथवा तामवहद्भुजान्तरे ।  
स्वयमेव गतानुसृत्य तं क्षणमुग्धा न किमप्यवेत्तदा ॥ १८७ ॥

रजनीचररश्मिरञ्जिते वरनृत्योचितभव्यकुट्टिमे  
मुदितेन ननर्त चन्द्रिका नृपपुत्रेण सहोत्सवप्रिया ॥ १८८ ॥

नृपपुत्रसुहृद्गणैः सह प्रणनर्तुः प्रमदाः समुत्सुकाः ।  
न हि कापि भवत्यतर्पिता तरुणोत्साहमयं नृपाङ्गणम् ॥ १८९ ॥

किमुवाच मिथस्त्रिविक्रमः किमभूतात्महृदुत्थमुत्तरम् ।  
सुतरां न हि वेत्ति चन्द्रिका क्षणिके स्वर्गसुखे परिप्लुता ॥ १९० ॥

न च वेत्ति हि कालधावनं न च सा क्लाम्यति नर्तने रता ।  
नववर्षजलार्द्रबर्हिणाननुकृत्य प्रचचाल लीलया ॥ १९१ ॥

अथ नर्तनहर्षसागरे प्लवमाना सहसा ससाध्वसम् ।  
घनगर्जितवत्भयावहं व्यशृणोत्घोरनिशीथदुन्दुभिम् ॥ १९१ ॥

हरिणीव मृगेन्द्रगर्जनश्रवणार्ता झटिति प्रमुच्य सा ।  
नृपपुत्रकरं भयद्रुता तमनापृच्छ्य दधाव मण्डपात् ॥ १९२ ॥

अवितर्कितनिर्गमात् स्त्रियाः मतिशून्ये भवति त्रिविक्रमे ।  
स्मृतवत्यथ देवतावचः स्वरथं प्राद्रवदार्तभामिनी ॥ १९३ ॥

अगमद्वनिता यदा द्रुतं व्यगलत् स्फाटिकवामपादुका ।  
त्वरयाकुलमानसाबला न वराकी तदवेद्रथोन्मुखा ॥ १९४ ॥

गृहमेत्य रथादवातरद्वनिता यावदहो तिरोऽभवत् ।  
सकलो रथवाजिसारथिप्रकरस्तावदतर्क्यमायया ॥ १९५ ॥

वसनं च दुकूलनिर्मितं सहसा दासजनोचितं क्षणात् ।  
अभवन्मणिरत्नभूषणान्यगमन्मन्त्रहतान्यदृश्यताम् ॥ १९६ ॥

सुतया सह नर्तनाङ्गणात् गृहमेत्य स्वनियोगतत्पराम् ।  
अवलोक्य जहर्ष चन्द्रिकां गतशङ्का स्वसुखोद्यता कला ॥ १९७ ॥

### १०  
नृपसुते स्मरमार्गणदारिते विलपति प्रिययैव विनाकृते ।  
नृपभटास्त्वरया हि समानयन्नुपवनाधिगतां मणिपादुकाम् ॥ १९८ ॥

व्यलपतित्थमवेक्ष्य स पादुकां कथमसि त्वमिहाद्य निशामुखे ।  
सुमपदां स्खलितां च विसृज्य तामुपवने पदपांसुभिरावृता ॥ १९९ ॥

कथय कुत्र गता मम हृत्प्रिया कथय नाम कुलं च मम स्त्रियाः ।  
कथमहो मम मानसनायिकां पथि विहाय वने न विलज्जसे ॥ २०० ॥

इतरथा न भवेत्तव दर्शनं मम गतिर्हि भवेदतिदुस्सहा ।  
नियतिरेव गतस्य तु कारणं लघयसि त्वमिमां मम वेदनाम् ॥ २०१ ॥

प्रियसुतं विलपन्तमथाब्रवीत् सपदि सान्त्वयितुं धरणीपतिः  
तनुज कातरतां त्यज मा शुचः प्रियतमामचिरात्परिणेष्यसे ॥ २०२ ॥

प्रियतमाधृतराजतुपानहा तदनुरूपपदा खलु मृग्यते ।  
मम भटैर्निपुणैः प्रतिमन्दिरं द्रुतमुपेत्य पुरेऽद्य सुनिश्चयम् ॥ २०३ ॥

नृपनिदेशधरैर्हि तथैव सा प्रकटिता नगरे मणिपादुका ।  
युवतयोह्ययतन्त समुत्सुका बृहदभूत्पदमानमुपानहः ॥ २०४ ॥

श्रुतवती नरपस्य सुनिश्चयं नृपभटान् स्वगृहं समुपाहरत् ।  
निजपदेन कला मणिपादुकां समधिरोढुमुमां समचूचुदत् ॥ २०५ ॥

रमयितुं जननीमिव निश्चिता अयतताप्तुमशक्यमुमा वृथा ।  
क्व तनुगात्रवती मणिपादुका क्व पृथुलश्चरणो जडयोषितः ॥ २०६ ॥

तदनु मन्दमभाषत चन्द्रिका हतदशां विनयेन भिया कलाम् ।  
अभिलषे नितरामनुमन्यताम् अनुपमामधिरोढुमुपानहम्॥२०७ ॥

अयि कथं कृपणा मणिपादुकां समधिरोढुमिमां खलु वाञ्छसि ।  
प्रथितसत्कुलजोचितभाजनं भजति भृत्यजनस्य न लभ्यताम् ॥ २०८ ॥

इति वचो भणितं कलया यदा नृपभटैः प्रसभं समुदीरितम् ।  
भवति नात्र मनागपि भिन्नता भृतकवर्गजनोऽप्यनुमुद्यते ॥ २०९ ॥

स्मितमुखी दृढनिश्चयचोदिता सपदि तां स्फुरदुज्ज्वलपादुकाम् । \  
अधिरुरोह सलीलमलज्जिता नृपभटोत्थमुदा सह चन्द्रिका ॥ २१० ॥

### ११  
अथ राजभटाः प्रफुल्लवक्त्रा विनयोपेतगिरा समाह्वयन्स्ताम् ।  
शृणु देवि पुरेशपुत्रपत्नी भवितासि त्वममोघभाग्यशक्त्या ॥ २११ ॥

परिधानमनाविलं वसाना दृढमच्छिद्रमितो नृपालयं त्वम् ।  
व्रज शीघ्रमुदेति भाग्यसूर्यो नृपपुत्रास्यमिषेण तावकीनः ॥ २१२ ॥

शृणुत क्षितिपालयं व्रजामि प्रसभं कामदुघां समर्च्य देवीम् ।  
समयः प्रतिपाल्यतां भवद्भिः कृपयेति प्रणतावदद्विनम्रा ॥ २१३ ॥

प्रमदाऽतुलभक्तिभावपूर्णा मुनिदत्तं प्रबलं जजाप मन्त्रम् ।  
स्वतनुं प्रणिधाय नैजकक्षे रहसि स्वस्थमना निमील्य नेत्रे ॥ २१४ ॥

सपदि स्मिततोयसिक्तवक्त्रा विबुधस्त्री शुभमूर्तिराविरासीत् ।  
तनये वद किं मयाद्य कार्यं करुणा मे त्वयि सर्वदेत्यवादीत् ॥ २१५ ॥

कुरु राजसभार्हभूषणैर्मा जननीं मे भगिनीं च भूषितास्त्वम् ।  
सृज देवि तथा रथं ससूतं शृणु याच्ञामिति चन्द्रिका ययाचे ॥ २१६ ॥

सुकरः खलु पुत्रि ते नियोगः कृतमित्येव मयात्र विद्धि भक्ते ।  
इति यावदुवाच देवता स्त्री सकलं सृष्टमभूत् हि तावदेव ॥ २१७ ॥

लसदुज्ज्वलभूषणैर्विविक्तैर्विमलक्षौमपरिच्छदैश्च रामाः।  
सुरयोषिदमोघमाययैव क्षणमात्रेण विभूषिता बभूवुः ॥ २१८ ॥

पुरुहूतनियन्तृतुल्यसूतो दृढपुष्टाकृतयस्सितास्तुरङ्गाः ।  
कनकोदकलिप्तशृङ्गयुक्तो लघुघण्टासहितो रथश्च सिद्धाः ॥ २१९ ॥

तनये तव वाञ्छितं प्रपूर्णं सकलं स्थास्यति सृष्टमत्र तावत् ।  
नववस्त्रविभूषणानि राजा सुखितो दास्यति वो शुभाय यावत् ॥ २२० ॥

इति यावदुवाच दिव्ययोषित् क्षणदेव प्रसभंह्यभूददृश्या ।  
अनिरीक्ष्यगतेन तावदेव प्रजहत्याशु कृतिस्थलं कृतार्थाः ॥ २२१ ॥

उमया सह लज्जिता विमाता प्रसमीक्ष्याचरणं हि चन्द्रिकायाः ।  
अपकारकृतां कृतोपकारो बहुशो वर्धयते सतां प्रवृत्तिम् ॥ २२२ ॥

निजमित्रमनुद्धतं बिडालं रथमारुह्य सहर्षमाह्वयन्ती ।  
सह तेन जगामचाङ्गनाभ्यां वृतबाला जनपालयं जवेन ॥ २२३ ॥

रुरुधे रथमाशु चन्द्रिकायाः प्रतिहारः नृपमन्दिरस्य मार्गे ।  
अवदत् प्रतिषिध्यतेऽस्य जन्तोर्नृपसौधे नरपाज्ञया प्रवेशः ॥ २२४ ॥

यदि चेत् शृणु मे प्रियो बिडालः प्रतिषिद्धोऽस्ति मया सह प्रवेष्टुम् ।  
जनपः कृपया त्वया निवेद्यो न भवेत् सौधवरे मम प्रवेशः ॥ २२५ ॥

दरविस्मयरोषरञ्जितास्यो दृढमेतद्वचनं निशम्य तन्व्याः ।  
त्वरया नृपनिश्चयोपलब्ध्यै प्रतिहारो नृपसन्निधिं जगाम ॥ २२६ ॥

अवगम्य समाकुलेन राजा प्रतिहारेण यथावदुक्तमर्थम् ।  
स्मितपूर्वमभाषत प्रहृष्टो घनगम्भीररवेण सान्त्वयन् तम् ॥ २२७ ॥

प्रतिहार न तत्र कापि चिन्ता नियमो मे न हि युज्यतेऽबलायाम् ।  
भविता खलु सा मम स्नुषा भो अनुयान्तु प्रमदां शतं बिडालाः ॥ २२८ ॥

यदि मूकमृगेषु वृत्तिरस्या इयती प्रेममयी भवेत्तदानीम् ।  
भविता नियतं प्रसन्नदृष्टिः करुणार्द्रा नगरप्रजास्वमुष्याः ॥ २२९ ॥

स्थिरता हृदयस्य वै प्रशस्या ललनायाः स्वबिडालपालनार्थम् ।  
नृपपुत्रकरावलम्बनाशा स्थगिताहो कुरुते हि कापि नान्या ॥ २३० ॥

नियमः परिपालितस्त्वयाहं बहु मन्ये तव गाढकर्मनिष्ठाम् ।  
व्रज नायय सादरं सुभाग्यां मम पुत्रस्य समक्षमाशु तन्वीम् ॥ २३१॥

नृपवाक्यचमत्कृतिप्रहृष्टः प्रतिहारः पुलकावृतार्द्रगात्रः ।  
समवाप्तुमुदीरितां नृपाज्ञां प्रणतो बद्धकराञ्जलिश्चचाल ॥ २३२ ॥

१२ 
अथ नृपतनयः स्मरेण विद्धो निजदयितागमनस्य रम्यवार्ताम् ।  
स्वसहचरजनैर्निशम्य हृष्टो दिनकरतप्तमहीव वर्षपाते ॥ २३३ ॥

अनुपमदयितां निनीषमाणो जनपसुतः प्रययौ सुहृत्समेतः ।  
निजभवनमुखे स्थितां सुकन्यां वदनरुचैव दिशो प्रदीपयन्तीम् ॥ २३४ ॥

अतिशयभयसिक्तवामपाणिं स्वकरतले परिगृह्य चन्द्रिकायाः ।  
स्वपितृभवनमेव लज्जितां तां पितृनमनाय निनाय राजपुत्रः ॥ २३५ ॥

अविरतमनुयाति तां बिडाले अनयदुभे ललना कलामुमां च ।  
नरपतिनिलयं न कैः प्रशस्या स्वजनवदन्यजनेषु वृत्तिरस्याः ॥ २३६ ॥

दयितनिजसुतं प्रियासमेतं प्रणतममोघशुभाशिषां वचोभिः ।  
नरपतिरमितोत्सवोऽभ्यषिञ्चत् किमिह सुखं जनकस्य पुत्रभूतेः ॥ २३७ ॥

सुतपरिणयमङ्गलार्थसिद्ध्यै निजसचिवं च समादिदेश राजा ।  
भवतु सकलवैधकार्यजातं नगरजनस्य सुखार्थमित्यवोचत् ॥ २३८ ॥

समुचितसुजने विमातृपुत्रीं घटयितुमैच्छतुमां च चन्द्रिका सा ।  
सविनयमवदत्स्वरागपात्रं यदि भवितेदमहं ध्रुवं सुहृष्टा ॥ २३९ ॥

स्वसुतपरिणये निविष्टचित्तश्चतुरमतिस्सचिवस्तदा बभाषे ।  
निरवधिकगुणो युवा सुरूपी मम सुत एव भवेदुमोपयन्ता ॥ २४० ॥

अभजत हृदयं सुखं कलाया निजतनुजोपयमप्रकल्पनोत्थम् ।  
विकचसुमरुचिं बभाज तन्व्या मुखमनिरीक्षितमङ्गलादुमायाः ॥ २४१ ॥

तदनु सपदि मन्दहासमूर्तिः सचिवसुतो गिरिशाभिधो बभाषे ।  
प्रियतमपदवीं दधीत रम्या यदि मयि मत्सुखमेत्यपूर्वकाष्ठाम् ॥ २४२ ॥

विकसितकुसुमे पपात भृङ्गो नवमकरन्दपिपासितो हि दिष्ट्या।  
रुचिकरमभवत्भिषक्प्रदत्तं शिवदयया हितमातुरस्य पथ्यम् ॥ २४३ ॥

न किमपि ललना शशाक वक्तुं विलसदपाङ्गदृशो भृशं किलोचुः ।  
स्मितसहितपरस्परेक्षणैस्तत् तरुणयुगं निजसम्मतिं बभाषे ॥ २४४ ॥

१३ 
पौरान्न्यमज्जयतलौकिकहर्षसिन्धौ  
पृथ्वीशपुत्रसुखदामलचन्द्रिकाभा ।  
संश्रुत्य ते नृपपथेषु विवाहयुग्म-  
वार्तां मिथो शुभकरीं बहुधा शशंसुः ॥ २४५ ॥

उद्वाहसंभ्रमविधिं पथि घुष्यमाणां  
श्रुत्वा भटैर्निजसुखाय यदृच्छयैव ।  
कर्माणि वृत्तिसहजानि विहाय पौराः  
रथ्यास्वलङ्करणकर्मणि संप्रवृत्ताः ॥ २४६ ॥

कैश्चित्स्वसौधशिखरेषु च चत्वरेषु  
संस्थापिता गगनचुम्बिलसत्पताकाः ।  
कुड्यानि सद्मनिकरस्य सुधावलेपैः  
नूत्नश्रियंह्युदवहन् पुरि राजमार्गे ॥ २४७ ॥

रथ्याः सुगन्धिहिमशीतलवारिसेकैः  
अम्लानपुष्पनिचयग्रथितार्द्रहारैः ।  
कन्दर्पचित्रफलकैर्निशि दीपवृक्षैः  
कामप्यपूर्वसुषमामतुलामवापुः ॥ २४८ ॥

पौराः प्रभोर्वरनिमन्त्रणमाददानाः  
स्वस्थानयोग्यमणिमौक्तिकभूषिताङ्गाः ।  
स्वच्छप्रशस्तवसनाः शतशो समेताः  
देवेशसद्मनिभराजतराजसौधे ॥ २४९ ॥

राज्ञ्यासह स्वप्रकृतीः स्वयमेव राजा  
सप्रश्रयं ह्यससभाजत राजसौधे ।  
चन्द्रो नभस्युडुगणान् दयितान् ससन्ध्यः  
सुस्वागतं न किमसौ वदति प्रदोषे ॥ २५० ॥

कन्याद्वयी परिणये धनिकैश्च दीनैः  
औद्वाहिकैर्बहुविधैरभिवर्षिताभूत् ।  
आशीर्भिरीप्सितफलप्रदवेदवाक्यैः  
नोपायनं खलु सुखाय यथा सदाशीः ॥ २५१ ॥

सन्तर्पयन्ति सकलान् स्म नरेशसूदाः  
स्वाद्वोदनैश्च घृतभर्जितभक्ष्यभोज्यैः ।  
द्राक्षाम्रदाडिमरसोद्धृतचोष्यपेयैः  
ताम्बूलपूगमधुसंस्कृतचर्व्यलेह्यैः ॥ २५२ ॥

नात्राभवत् परिणतो न युवा न बालः  
योऽन्नप्रदानमनुभूय न तृप्तिमाप |  
नैवाभवच्च युवतिः स्थविरा कुमारी  
योपायनं न परिगृह्य विवेद तुष्टिम् ॥ २५३ ॥

राजस्नुषाभिमतमेतदिति ब्रुवाणैः  
तत्तत्पशूचितनवीनसुसिद्धखाद्यैः ।  
सम्प्रीणिता नगरगोव्रजपक्षिवृन्दाः  
मार्जालकुक्करगणा धरणीशभृत्यैः ॥ २५४ ॥

बध्वौ स्वभर्तृसहितेऽमितभोगभाग्ये  
पादार्चनाय जननीमभिजग्मतुस्ते ।  
दुःखं सुखं च युगपत् ह्यनुभूय माता  
वर्षातपाहतधरेव बभौ विमूढा ॥ २५५ ॥

सप्रश्रयं स्वजननीं प्रणिपत्य पुत्र्यौ  
बाष्पावरुद्धवचसागदतां विनम्रे ।  
अद्यप्रभृत्यपगतं तव कृच्छ्रजातं  
मातस्त्वमास्व ससुखं भवनेऽस्मदीये ॥ २५६ ॥

माता विहस्य जनसंसदि सानुतापं  
लज्जानुलिप्तवचसा न्यगदत्स्वपुत्र्यौ ।  
तुष्टास्मि भोः सपदि चन्द्रिकयोपदिष्टा  
नास्तीह कार्यमधुना मम जागृताहम् ॥ २५७ ॥

वाराणसीं जिगमिषामि ममात्मशान्त्यै  
पायात् हरिः पुरजनान् सकलांश्च युष्मान् ।  
यस्यांघ्रियुग्ममनिशं मनुजाः स्मरन्तः  
विन्दन्ति शाश्वतसुखं तमहं श्रयामि ॥ २५८ ॥

एकाकिनी नु कथमेषि विहाय पुत्र्यौ  
मा गा इह क्षपय कालमिति ब्रुवाणाम्।  
पुत्रीमुमामवददीप्सितनिर्णयां मां  
रुन्धे न कोऽपि शमथं भज मा शुचस्त्वम् ॥ २५९ ॥

मातुः श्रुत्वा गिरिवदचलं निश्चयं तं बिडालः  
तस्याः क्रोडं प्रति यतमनाः पुप्लुवे चन्द्रिकाङ्कात् ।  
एकाकिन्यै सहचरसुखं रक्षणं च प्रदातुं  
तिर्यग्जन्तुः स्वऋजुचरितैर्दर्शयेत्तथ्यमार्गम् ॥ २६० ॥

मार्जारेणान्वहमनुसृतागात् कला पुण्यकाशीं  
भर्त्राश्वस्ता प्रियसहचरी चन्द्रिका दीपयन्ती ।  
राज्ञः सौधं पुरजनपदान् स्मेरवक्त्रा बभासे  
भुञ्जानेष्टान् युवसमुचितान् धर्म्यकामान् समृद्धान् ॥ २६१ ॥

