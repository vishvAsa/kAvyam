---
title: ०९८

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_01.mp3"></div>


यस्मिन्नेतद्विभातं यत इदमभवद्येन चेदं य एत  
द्योऽस्मादुत्तीर्णरूपः खलु सकलमिदं भासितं यस्य भासा ।  
यो वाचां दूरदूरे पुनरपि मनसां यस्य देवा मुनीन्द्रा  
नो विद्युस्तत्त्वरूपं किमु पुनरपरे कृष्ण तस्मै नमस्ते ॥ ९८१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_02.mp3"></div>


जन्माथो कर्म नाम स्फुटमिह गुणदोषादिकं वा न यस्मिन्  
लोकानामूतेय यः स्वयमनुभजते तानि मायानुसारी ।  
बिब्रच्छक्तीररूपोऽपि च बहुतररूपोऽवभात्यद्धुतात्मा  
तस्मै कैवल्यधाम्ने पररसपरिपूर्णाय विष्णो नमस्ते ॥ ९८२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_03.mp3"></div>


नो तिर्यञ्चन्न मर्त्यं न च सुरमसुरं न स्त्रियं नो पुमांसं  
न द्रव्यं कर्म जातिं गुणमपि सदसद्वापि ते रूपमाहुः ।  
शिष्टं यत्स्यान्निषेधे सति निगमशतैर्लक्षणावृत्तितस्तत्  
कृच्छ्रेणावेद्यमानं परमसुखमयं भाति तस्मै नमस्ते ॥ ९८३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_04.mp3"></div>


मायायां बिम्बितस्त्वं सृजसि महदहङ्कारतन्मात्रभेदै  
र्भूतग्रामेन्द्रियाद्यैरपि सकलजगत्स्वप्नसङ्कल्पकल्पम् ।  
भूयः संहृत्य सर्वं कमठ इव पदान्यात्मना कालशक्त्या  
गम्भीरे जायमाने तमसि वितिमिरो भासि तस्मै नमस्ते ॥ ९८४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_05.mp3"></div>


शब्दब्रह्मेति कर्मेत्यणुरिति भगवन् काल इत्यालपन्ति  
त्वामेकं विश्वहेतुं सकलमयतया सर्वथा कल्प्यमानम् ।  
वेदान्तैर्यत्तु गीतं पुरुषपरचिदात्माभिधं तत्तु तत्त्वं  
प्रेक्षामात्रेण मूलप्रकृतिविकृतिकृत् कृष्ण तस्मै नमस्ते ॥ ९८५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_06.mp3"></div>


सत्त्वेनासत्तया वा न च खलु सदसत्त्वेन निर्वाच्यरूपा  
धत्ते यासावविद्या गुणफणिमतिवद्विश्वदृश्यावभासम् ।  
विद्यात्वं सैव याता श्रुतिवचनलवैर्यत्कृपास्यन्दलाभे  
संसारारण्यसद्यस्त्रुटनपरशुतामेति तस्मै नमस्ते ॥ ९८६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_07.mp3"></div>


भूषासु स्वर्णवद्वा जगति घटशरावादिके मृत्तिकावत्  
तत्त्वे सञ्चिन्त्यमाने स्फुरति तदधुनाप्यद्वितीयं वपुस्ते ।  
स्वप्नद्रष्टुः प्रबोधे तिमिरलयविधौ जीर्णरज्जोश्च यद्वद्  
विद्यालाभे तथैव स्फुटमपि विकसेत् कृष्ण तस्मै नमस्ते ॥ ९८७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_08.mp3"></div>


यद्भीत्योदेति सूर्यो दहति च दहनो वाति वायुस्तथान्ये  
यद्भीताः पद्मजाद्याः पुनरुचितबलीनाहरन्तेऽनुकालम् ।  
येनैवारोपिताः प्राङ्निजपदमपि ते च्यावितारश्च पश्चात्  
तस्मै विश्वं नियन्त्रे वयमपि भवते कृष्ण कुर्मः प्रणामम् ॥ ९८८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_09.mp3"></div>


त्रैलोक्यं भावयन्तं त्रिगुणमयमिदं त्र्यक्षरस्यैकवाच्यं  
त्रीशानामैक्यरूपं त्रिभिरपि निगमैर्गीयमानस्वरूपम् ।  
तिस्रोऽवस्था विदन्तं त्रियुगजनिजुषं त्रिक्रमक्रान्तविश्वं  
त्रैकाल्ये भेदहीनं त्रिभिरहमनिशं योगभेदैर्भजे त्वाम् ॥ ९८९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_10.mp3"></div>


सत्यं शुद्धं विबुद्धं जयति तव वपुर्नित्यमुक्तं निरीहं  
निर्द्वन्द्वं निर्विकारं निखिलगुणगणव्यञ्जनाधारभूतम् ।  
निर्मूलं निर्मलं तन्निरवधिमहिमोल्लासि निर्लीनमन्त  
र्निस्सङ्गानां मुनीनां निरुपमपरमानन्दसान्द्रप्रकाशम् ॥ ९८१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/098/098_11.mp3"></div>


दुर्वारं द्वादशारं त्रिशतपरिमिलत्षष्टिपर्वाभिवीतं  
संभ्राम्यत्क्रूरवेगं क्षणमनु जगदाछिद्य सन्धावमानम् ।  
चक्रं ते कालरूपं व्यथयतु न तु मां त्वत्पदैकावलम्बं  
विष्णो कारुण्यसिन्धो पवनपुरपते पाहि सर्वामयौघात् ॥ ९८११॥