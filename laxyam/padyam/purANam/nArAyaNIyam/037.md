---
title: ०३७

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_01.mp3"></div>


सान्द्राननन्दतनो हरे ननु पुरा दैवासुरे सङ्गरे  
त्वत्कृत्ता अपि कर्मशेषवशतो ये ते न याता गतिम् ।  
तेषां भूतलजन्मनां दितिभुवां भारेण दुरार्दिता  
भूमिः प्राप विरिञ्चमाश्रितपदं देवैः पुरैवागतैः ॥ ३७१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_02.mp3"></div>


हा हा दुर्जनभूरिभारमथितां पाथोनिधौ पातुकाम्  
एतां पालय हन्त मे विवशतां संपृच्छ देवानिमान् ।  
इत्यादिप्रचुरप्रलापविवशामालोक्य धाता महीं  
देवानां वदनानि वीक्ष्य परितो दध्यौ भवन्तं हरे ॥ ३७२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_03.mp3"></div>


ऊचे चाम्बुजभूरमूनयि सुराः सत्यं धरित्र्या वचो  
नन्वस्या भवतां च रक्षणविधौ दक्षो हि लक्ष्मीपतिः ।  
सर्वे शर्वपुरस्सरा वयमितो गत्वा पयोवारिधिं  
नत्वा तं स्तुमहे जवादिति युयः साकं तवा,अकेतनम् ॥ ३७३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_04.mp3"></div>


ते मुग्धानिलशालिदुग्धजलधेस्तीरं गताः सङ्गता  
यावत्त्वत्पदचिन्तनैकमनसस्तावत्स पाथोजभूः ।  
त्वद्वाचं हृदये निशम्य सकलानानन्दयन्नचिवा  
नाख्यातः परमात्मना स्वयमहं वाक्यं तदाकर्ण्यताम् ॥ ३७४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_05.mp3"></div>


जाने दीनदशामहं दिविषदां भूमेश्च भीमैर्नृपै  
स्तत्क्षेपाय भवामि यादवकुले सोऽहं समग्रात्मना ।  
देवा वृष्णिकुले भवन्तु कलया देवाङ्गनाश्चावनौ  
मत्सेवार्थमिति त्वदीयवचनं पाथोजभूरूचिवान् ॥ ३७५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_06.mp3"></div>


श्रुत्वा कर्णरसायनं तव वचः सर्वेषु निर्वापित  
स्वान्तेष्वीश गतेषुइ तावककृपापीयूषतृप्तात्मसु ।  
विख्याते मथुरापुरे किल भवत्सान्निध्यपुण्योत्तरे  
धन्यां देवकनन्दिनीमुदवहद्राजा स शूरात्मजः ॥ ३७६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_07.mp3"></div>


उद्वाहावसितौ तदीयसहजः कंसोऽथ सम्मानय  
न्नेतौ सूततया गतः पथि रथे व्योमोत्थया त्वद्गिरा ।  
अस्यास्त्वामतिदुष्टमष्टमसुतो हन्तेति हन्तेरितः  
सत्त्रासात्स तु हन्तुमन्तिकगतां तन्वीं कृपाणीमधात् ॥ ३७७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_08.mp3"></div>


गृह्णानश्चिकुरेषु तां खलमतिः शौरेश्चिरं सान्त्वनै  
र्नो मुञ्चन्पुनरात्मजार्पणगिरा प्रीतोऽथ यातो गृहान् ।  
आद्यं त्वत्सहजं तथार्पितमपि स्नेहेन नाहन्नसौ  
दुष्टानामपि देव पुष्टकरुणा दृष्टा हि धीरेकदा ॥ ३७८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_09.mp3"></div>


तावत्त्वन्मनसैव नारदमुनिः प्रोचे स भोजेश्वरं  
यूयं नन्वसुराः सुराश्च यदवो जानासि किं न प्रभो ।  
मायावी स हरिर्भवद्वधकृते भावी सुरप्रार्थना  
दित्याकर्ण्य यदूनदूधुनदसौ शौरेश्च सूनूनहन् ॥ ३७९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/037/037_10.mp3"></div>


प्राप्ते सप्तमगर्भतामहिपतौ त्वत्प्रेरणान्मायया  
नीते माधव रोहिणीं त्वमपि भोः सच्चित्सुखैकात्मकः ।  
देवक्या जठरं विवेशिथ विभो संस्तूयमानस्सुरैः  
स त्वं कृष्ण विधूय रोगपटलीं भक्तिं परां देहि मे ॥ ३७१० ॥