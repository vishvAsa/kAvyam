---
title: ००९

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_01.mp3"></div>


स्थितः स कमलोद्भवस्तव हि नाभिपङ्केरुहे  
कुतः स्विदिदमम्बुधावुदितमित्यनालोकायन् ।  
तदीक्षणकुतूहलात्प्रतिदिशं विवृत्तानन  
श्चतुर्वदनतामगाद्विकसदष्टदृष्ट्यम्बुजाम् ॥ १॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_02.mp3"></div>


महार्णवविघूर्णितं कमलमेव तत्केवलं  
विलोक्य तदुपाश्रयं तव तनुं तु नालोकयन् ।  
क एष कमलोदरे महति निस्सहायो ह्यहं  
कुतः स्विदिदमम्बुजं समजनीति चिन्तामगात् ॥ २॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_03.mp3"></div>


अमुष्य हि सरोरुहः किमपि कारणं सम्भवे  
दितिस्म कृतनिश्चयः स खलु नालरन्ध्राध्वना ।  
स्वयोगबलविद्यया समवरूढवान्प्रौढधीः  
त्वदीयमतिमोहनं न तु कलेबरं दृष्टवान् ॥ ३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_04.mp3"></div>


ततस्सकलनालिकाविवरमार्गगो मार्गयन्  
प्रयस्य शतवत्सरं किमपि नैव संदृष्टवान् ।  
निवृत्य कमलोदरे सुखनिषण्ण एकाग्रधीः  
समाधिबलमादधे भवदनुग्रहैकाग्रही ॥ ४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_05.mp3"></div>


शतेन परिवत्सरैर्दृढसमाधिबन्धोल्लसत्  
प्रबोधविशदीकृतः स खलु पद्मिनीसम्भवः ।  
अदृष्टचरमद्भुतं तव हि रूपमन्तर्दृशा  
व्यचष्ट परितुष्टधीर्भुजगभोगभागाश्रयम् ॥ ५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_06.mp3"></div>


किरीटमुकुटोल्लसत्कटकहारकेयूरयुञ्  
मणिस्फुरितमेखलं सुपरिवीतपीतांबरम् ।  
कलायकुसुमप्रभं गलतलोल्लसत्कौस्तुभं  
वपुस्तदयि भावये कमलजन्मने दर्शितम् ॥ ६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_07.mp3"></div>


श्रुतिप्रकरदर्शितप्रचुरवैभव श्रीपते  
हरे जय जय प्रभो पदमुपैषि दिष्ट्या दृशोः ।  
कुरुष्व धियमाशु मे भुवननिर्मितौ कर्मठा  
मिति द्रुहिणवर्णितस्वगुणबंहिमा पाहि माम् ॥ ७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_08.mp3"></div>


लभस्व भुवनत्रयीरचनदक्षतामक्षतां  
गृहाण मदनुग्रहं कुरु तपश्च भूयो विधे ।  
भवत्वखिलसाधनी मयि च भक्तिरत्युत्कटे  
त्युदीर्य गिरमादधा मुदितचेतसं वेधसम् ॥ ८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_09.mp3"></div>


शतं कृततपास्ततः स खलु दिव्यसंवत्सरा  
नवाप्य च तपोबलं मतिबलं च पूर्वाधिकम् ।  
उदीक्ष्य किल कम्पितं पयसि पङ्कजं वायुना  
भवद्बलविजृम्भितः पवनपाथसी पीतवान् ॥ ९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/009/009_10.mp3"></div>


तवैव कृपया पुनः सरसिजेन तेनैव सः  
प्रकल्प्य भुवनत्रयीं प्रववृते प्रजानिर्मितौ ।  
तथाविधकृपाभरो गुरुमरुत्पुराधीश्वर  
त्वमाशु परिपाहि मां गुरुदयोक्षितैरीक्षितैः ॥ १०॥