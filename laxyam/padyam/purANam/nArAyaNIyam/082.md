---
title: ०८२

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_01.mp3"></div>


प्रद्युम्नो रौक्मिणेयः स खलु तव कला शम्बरेणाहृतस्तं  
हत्वा रत्या सहाप्तो निजपुरमहरद्रुक्मिकन्यां च धन्याम् ।  
तत्पुत्रोऽथानिरुद्धो गुणनिधिरवहद्रोचनां रुक्मिपौत्रीं  
तत्रोद्वाहे गतस्त्वं न्यवधि मुसलिना रुक्म्यपि द्यूतवैरात् ॥ ८२१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_02.mp3"></div>


बाणस्य सा बलिसुतस्य सहस्रबाहोर्माहेश्वरस्य महिता दुहिता किलोषा ।  
त्वत्पौत्रमेनमनिरुद्धमदृष्टपूर्वं स्वप्नेऽनुभूय भगवन् विरहातुराऽभूत् ॥ ८२२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_03.mp3"></div>


योगिन्यतीव कुशला खलु चित्रलेखा  
तस्याः सखी विलिखती तरुणानशेषान् ।  
तत्रानिरुद्धमुषया विदितं निशाया  
मानेष्ट योगबलतो भवतो निकेतात् ॥ ८२३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_04.mp3"></div>


कन्यापुरे दयितया सुखमारमन्तं चैनं कथञ्चन बबन्धुषि शर्वबन्धौ ।  
श्रीनारदोक्ततदुदन्तदुरन्तरोषैस्त्वं तस्य शोणितपुरं यदुभिर्न्यरुन्धाः ॥ ८२४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_05.mp3"></div>


पुरीपालः शैलप्रियदुहितृनाथोऽस्य भगवान्  
समं भूतव्रातैर्यदुबलमशङ्कं निरुरुधे ।  
महाप्राणो बाणो जटिति युयुधानेन युयुधे  
गुहः प्रद्युम्नेन त्वमपि पुरहन्त्रा जघटिषे ॥ ८२५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_06.mp3"></div>


निरुद्धाशेषास्त्रे मुमुहुषि तवास्त्रेण गिरिशे  
द्रुता भूता भीताः प्रमथकुलवीराः प्रमथिताः ।  
परास्कन्दत्स्कन्दः कुसुमशरबाणैश्च सचिवः  
स कुम्भाण्डो भाण्डं नवमिव बलेनाशु बिभिदे ॥ ८२६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_07.mp3"></div>


चापानां पञ्चशत्या प्रसभमुपगते छिन्नचापेऽथ बाणे  
व्यर्थे याते समेतो ज्वरपतिरशनैरज्वरि त्वज्ज्वरेण ।  
ज्ञानी स्तुत्वाथ दत्त्वा तव चरितजुषां विज्वरं सज्वरोऽगात्  
प्रायोऽन्तर्ज्ञानवन्तोऽपि च बहुतमसा रौद्रचेष्टा हि रौद्राः ॥ ८२७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_08.mp3"></div>


बाणं नानायुधोग्रं पुनरभिपतितं दुर्पदोषाद्वितन्वन्  
निर्लूनाशेषदोषं सपदि बुबुधुषा शङ्करेणोपगीतः ।  
तद्वाचा शिष्टबाहुद्वितयमुभयतो निर्भयं तत्प्रियं तं  
मुक्त्वा तद्दत्तमानो निजपुरमगमः सानिरुद्धः सहोषः ॥ ८२८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_09.mp3"></div>


मुहुस्तावच्छक्रं वरुणमजयो नन्दहरणे  
यमं बालानीतौ दवदहनपानेऽनिलसखम् ।  
विधिं वत्सस्तेये गिरिशमिह बाणस्य समरे  
विभो विश्वोत्कर्षी तदयमवतारो जयति ते ॥ ८२९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/082/082_10.mp3"></div>


द्विजरुषा कृकलासवपुर्धरं नृगनृपं त्रिदिवालयमापयन् ।  
निजजने द्विजभक्तिमनुत्तमामुपदिशन् पवनेश्वर पाहि माम् ॥ ८२१० ॥