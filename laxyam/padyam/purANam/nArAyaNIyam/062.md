---
title: ०६२

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_01.mp3"></div>


कदाचिद्गोपालान् विहितमखसम्भारविभवान्  
निरीक्ष्य त्वं शौरे मघवमदमुध्वंसितुमनाः ।  
विजानन्नप्येतान् विनयमृदु नन्दादिपशुपा  
नपृच्छः को वायं जनक भवतामुद्यम इति ॥ ६२१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_02.mp3"></div>


बभाषे नन्दस्त्वां सुत ननु विधेयो मघवतो  
मखो वर्षे वर्षे सुखयति स वर्षेण पृथिवीम् ।  
नृणां वर्षायत्तं निखिलमुपजीव्यं महितले  
विशेषादस्माकं तृणसलिलजीवा हि पशवः ॥ ६२२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_03.mp3"></div>


इति श्रुत्वा वाचं पितुरयि भवानाह सरसं  
धिगेतन्नो सत्यं मघवजनिता वृष्टिरिति यत् ।  
अदृष्टं जीवानां सृजति खलु वृष्टिं समुचितां  
महारण्ये वृक्षाः किमिव बलिमिन्द्राय ददते ॥ ६२३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_04.mp3"></div>


इदं तावत्सत्यं यदिह पशवो नः कुलधनं  
तदाजीव्यायासौ बलिरचलभर्त्रे समुचितः ।  
सुरेभ्योऽप्युत्कृष्टा ननु धरणिदेवाः क्षितितले  
ततस्तेऽप्याराध्या इति जगदिथ त्वं निजजनाम् ॥ ६२४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_05.mp3"></div>


भवद्वाचं श्रुत्वा बहुमतियुतास्तेऽपि पशुपा  
द्विजेन्द्रानर्चन्तो बलिमददुरुच्चैः क्षितिभृते ।  
व्यधुः प्रादक्षिण्यं सुभृशमनमन्नादरयुता  
स्त्वमादः शैलात्मा बलिमखिलमाभीरपुरतः ॥ ६२५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_06.mp3"></div>


अवोचश्चैवं तान्किमिह वितथं मे निगदितं  
गिरीन्द्रो नन्वेषु स्वबलिमुपभूङ्क्ते स्ववपुषा ।  
अयं गोत्रो गोत्रद्विषि च कुपिते रक्षितुमलं  
समस्तानित्युक्ता जहृषुरखिला गोकुलजुषः ॥ ६२६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_07.mp3"></div>


परिप्रीताः याताः खलु भवदुपेता व्रजजुषो  
व्रजं यावत्तावन्निजमखविभङ्गं निशमयन् ।  
भवन्तं जानन्नप्यधिकरजसाक्रान्तहृदयो  
न सेहे देवेन्द्रस्त्वदुपरचितात्मोन्नतिरपि ॥ ६२७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_08.mp3"></div>


मनुष्यत्वं यातो मधुभिदपि देवेष्वविनयं  
विधत्ते चेन्नष्टस्त्रिदशसदसां कोऽपि महिमा ।  
ततश्च ध्वंसिष्ये पशुपहतकस्य श्रियमिति  
प्रवृत्तस्त्वां जेतुं स किल मघवा दुर्मदनिधिः ॥ ६२८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_09.mp3"></div>


त्वदावासं हन्तुं प्रलयजलदानम्बरभुवि  
प्रहिण्वन् बिभ्राणः कुलिशमयमभ्रेभगमनः ।  
प्रतस्थेऽन्यैरन्तर्दहनमरुदाद्यैर्विहसितो  
भवन्माया नैव त्रिभुवनपते मोहयति कम् ॥ ६२९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/062/062_10.mp3"></div>


सुरेन्द्रः क्रुद्धश्चेत् द्विजकरुणया शैलकृपया  
प्यनातङ्कोऽस्माकं नियत इति विश्वास्य पशुपान् ।  
अहो किं नायातो गिरिभिदिति सञ्चिन्त्य निवसन्  
मरुद्गेहाधीश प्रणुद मुरवैरिन् मम गदान् ॥ ६२१०॥