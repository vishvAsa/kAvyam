---
title: ०९०

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_01.mp3"></div>


वृकभृगुसुनिमोहिन्यम्बरीषादिवृत्ते  
ष्वयि तव हि महत्त्वं सर्वशर्वादिजैत्रम् ।  
स्थितमिह परमात्मन् निष्कलार्वागभिन्नं  
किमपि यदवभातं तद्धि रूपं तवैव ॥ ९०१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_02.mp3"></div>


मूर्तित्रयेश्वरसदाशिवपञ्चकं यत् प्राहुः परात्मवपुरेव सदाशिवोऽस्मिन् ।  
तत्रेश्वरस्तु स विकुण्ठपदस्त्वमेव त्रित्वं पुनर्भजसि सत्यपदे त्रिभागे ॥ ९०२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_03.mp3"></div>


तत्रापि सात्त्विकतनुं तव विष्णुमाहु  
र्धाता तु सत्त्वविरलो रजसैव पूर्णः ।  
सत्वोत्कटत्वमपि चास्ति तमोविकार  
चेष्टादिकं च तव शङ्करनाम्नि मूर्तौ ॥ ९०३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_04.mp3"></div>


तं च त्रिमूर्त्यतिगतं पुरपूरुषं त्वां  
शर्वात्मनापि खलु सर्वमयत्वहेतोः ।  
शंसन्त्युपासनाविधौ तदपि स्वतस्तु  
त्वद्रूपमित्यतिदृढं बहु नः प्रमाणम् ॥ ९०४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_05.mp3"></div>


श्रीशङ्करोऽपि भगवान्सकलेषु तावत्  
त्वामेव मानयति यो न हि पक्षपाती ।  
त्वन्निष्ठमेव स हि नामसहस्रकादि  
व्याख्यद्भवत्स्तुतिपरश्च गतिं गतोऽन्ते ॥ ९०५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_06.mp3"></div>


मूर्तित्रयातिगमुवाच च मन्त्रशास्त्र  
स्यादौ कलायसुषमं सकलेश्वरं त्वाम् ।  
ध्यानं च निष्कलमसौ प्रणवे खलूक्त्वा  
त्वामेव तत्र सकलं निजगाद नान्यम् ॥ ९०६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_07.mp3"></div>


समस्तसारे च पुराणसंग्रहे विसंशयं त्वन्महिमैव वर्ण्यते ।  
त्रिमूर्तियुक्सत्यपदत्रिभागतः परं पदं ते कथितं न शूलिनः ॥ ९०७  
यद्ब्राह्मकल्प इह भागवतद्वितीय  
स्कन्धोदितं वपुरनावृतमीश धात्रे ।  
तस्यैव नाम हरिशर्वमुखं जगाद  
श्रीमाधवः शिवपरोऽपि पुराणसारे ॥ ९०८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_08.mp3"></div>


ये स्वप्रकृत्यनुगुणा गिरिशं भजन्ते  
तेषां फलं हि दृढयैव तदीयभक्त्या ।  
व्यासो हि तेन कृतवानधिकारिहेतोः  
स्कान्दादिकेषु तव हानिवचोऽर्थवादैः ॥ ९०९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_09.mp3"></div>


भूतार्थकीर्तिरनुवादविरुद्धवादौ  
त्रेधार्थवादगतयः खलु रोचनार्थाः ।  
स्कान्दादिकेषु बहवोऽत्र विरुद्धवादा  
स्त्वत्तामसत्वपरिभूत्युपशिक्षणाद्याः ॥ ९०१०॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/090/090_10.mp3"></div>


यत्किञ्चिदप्यविदुषापि विभो मयोक्तं  
तन्मन्त्रशास्त्रवचनाद्यभिदृष्टमेव ।  
व्यासोक्तिसारमयभागवतोपगीत  
क्लेशान्विधूय कुरु भक्तिभरं परात्मन् ॥ ९०११॥