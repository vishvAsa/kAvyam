---
title: ०८९

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_01.mp3"></div>


रमाजाने जाने यदिह तव भक्तेषु विभवो  
न सम्पद्यः सद्यस्तदिह मदकृत्त्वादशमिनाम् ।  
प्रशान्तिं कृत्वैव प्रदिशसि ततः काममखिलं  
प्रशान्तेषु क्षिप्रं न खलु भवदीये च्युतिकथा ॥ ८९१॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_02.mp3"></div>


सद्यःप्रसादरुषितान्विधिशङ्करादीन्  
कचिद्विभो निजगुणानुगुणं भजन्तः ।  
भ्रष्टा भवन्ति बत कष्टमदीर्घदृष्ट्या  
स्पष्टं वृकासर उदाहरणं किलास्मिन् ॥ ८९२॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_03.mp3"></div>


शकुनिजः स हि नारदमेकदा त्वरिततोषमपृच्छदधीश्वरम् ।  
स च दिदेश गिरीशमुपासितुं न तु भवन्तमबन्धुमसाधुषु ॥ ८९३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_04.mp3"></div>


तपस्तप्त्व् घोरं स खलु कुपितः सप्तमदिने  
शिरश्छित्त्वा सद्यः पुरहरमुपस्थाप्य पुरतः ।  
अतिक्षुद्रं रौद्रं शिरसि करदानेन निधनं  
जगन्नाथाद्वव्रे भवति विमुखानां क्व शुभधीः ॥ ८९४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_05.mp3"></div>


मोक्तारं बन्धमुक्तो हरिणपतिरिव प्राद्रवत्सोऽथ रुद्रं  
दैत्याद्भीत्या स्म देवो दिशि दिशि वलते पृष्ठतो दत्तदृष्टिः ।  
तूष्णीके सर्वलोके तव पदमधिरोक्ष्यन्तमुद्वीक्ष्य शर्वं  
दूरादेवाग्रतस्त्वं पटुवटुवपुषा तस्थिषे दानवाय ॥ ८९५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_06.mp3"></div>


भद्रं ते शाकुनेय भ्रमसि किमधुना त्वं पिशाचस्य वाचा  
सन्देहश्चेन्मदुक्तौ तव किमु न करोष्यङ्गुलीमङ्ग मौलौ ।  
इत्थं त्वद्वाक्यमूढः शिरसि कृतकरः सोऽपतच्छिन्नपातं  
भ्रंशो ह्येवं परोपासितुरपि च गतिः शूलिनोऽपि त्वमेव ॥ ८९६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_07.mp3"></div>


भृगुं किल सरस्वतीनिकटवासिनस्तापसा  
स्त्रिमुर्तिषु समादिशन्नधिकसत्त्वतां वेदितुम् ।  
अयं पुनरनादरादुदितरुद्धरोषे विधौ  
हरेऽपि च जिहिंसिषौ गिरिजया धृते त्वामगात् ॥ ८९७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_08.mp3"></div>


सुप्तं रमाङ्कभुवि पङ्कजलोचनं त्वां  
विप्रे विनिघ्नति पदेन मुदोत्थितस्त्वम् ।  
सर्वं क्षमस्व मुनिवर्य भवेत्सदा मे  
त्वत्पादचिह्नमिह भूषणमित्यवादीः ॥ ८९८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_09.mp3"></div>


निश्चित्य ते च सुदृढं त्वयि बद्धभावाः  
सारस्वता मुनिवरा दधिरे विमोक्षम् ।  
त्वामेवमच्युत पुनश्च्युतिदोषहीनं  
सत्त्वोच्चयैकतनुमेव वयं भजामः ॥ ८९९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/089/089_10.mp3"></div>


जगत्सृष्ट्यादौ त्वां निगमनिवहैर्वन्दिभिरिव  
स्तुतं विष्णो सच्चित्परमरसनिर्द्वैतवपुषम् ।  
परात्मानं भूमन् पशुपविनताभाग्यनिवहं  
परीतपश्रान्त्यै पवनपुरवासिन् परिभजे ॥ ८९१०॥