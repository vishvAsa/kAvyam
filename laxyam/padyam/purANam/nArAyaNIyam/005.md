---
title: ००५

---
<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_01.mp3"></div>


व्यक्ताव्यक्तमिदं न किञ्चिदभवत्प्राक्प्राकृतप्रक्षये  
मायायाम् गुणसाम्यरुद्धविकृउतौ त्वय्यागतायां लयम।  
नो मृत्युश्च तदामृतं च समभून्नाह्नो न रात्रेः स्थिति  
स्तत्रैकस्त्वमशिष्यथाः किल परानन्दप्रकाशात्मना ॥ १॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_02.mp3"></div>


कालः कर्मगुणाश्च जीवनिवहा विश्वं च कार्यं विभोः  
चिल्लीलारतिमेयुषि त्वयि तदा निर्लीनतामाययुः।  
तेषां नैव वदन्त्यसत्वमयि भो शक्त्यात्मना तिष्टतां  
नो चेत् किं गगनप्रसूनसदृउशां भूयो भवेत्संभवः ॥ २॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_03.mp3"></div>


एवं च द्विपरार्धकालविगतावीक्षां सिसृक्षात्मिकां  
विभ्राणे त्वयि चुक्षुभे त्रिभुवनीभावाय माया स्वयम।  
मायातः खलु कालशक्तिरखिलादृष्टां स्वभावोऽपि च  
प्रादुर्भूय गुणान्विकास्य विदधुस्तस्यास्यास्सहायक्रियाम् ॥ ३॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_04.mp3"></div>


मायासन्निहितोऽप्रविष्टवपुषा साक्षीति गीतो भवान्  
भेदैस्तां प्रतिबिंबतो विविशिवान् जीवोऽपि नैवापरः।  
कालादिप्रतिबोधिताऽथ भवता संचोदिता च स्वयं  
माया स खलु बुद्धितत्वमसृजद्योऽसौ महानुच्यते ॥ ४॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_05.mp3"></div>


तत्रासौ त्रिगुणात्मकोऽपि च महान् सत्वप्रधानः स्वयं  
जीवेऽस्मिन् खलु निर्विकल्पमहमित्युद्बोधनिष्पादकः।  
चक्रेऽस्मिन् सविकल्पबोधकमहन्तत्वं महान् खल्वसौ  
सम्पुष्टं त्रिगुणैस्तमोऽतिबहुलं विष्णो भवत्प्रेरणात् ॥ ५॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_06.mp3"></div>


सोऽहं च त्रिगुणक्रमात् त्रिविधतामासाद्य वैकारिको  
भूयस्तैजसतामसाविति भवन्नाद्येन सत्वात्मना।  
देवानिन्द्रियमानिनोऽकृत दिशावातार्कपाश्यश्विनो  
वह्नीन्द्राच्युतमित्रकान् विधुविधिश्रीरुद्रशारीरकान् ॥ ६॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_07.mp3"></div>


भूमन्मानसभुद्ध्यहंकृतिमिलच्चित्ताख्यवृत्यन्वितं  
तच्च्आन्तःकरणं विभो तव बलात् सत्वांश एवासृजत।  
जातस्तैजसतो दशेन्द्रियगणस्तत्तामसांशात्पुन  
स्तन्मात्रं नभसो मरुत्पुरपते शब्दोऽजनि त्वद्बलात् ॥ ७॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_08.mp3"></div>


शब्दाद्व्योम ततः ससर्जिथ विभो स्पर्शं ततो मारुतं  
तस्माद्रूपमतो महोऽथ च रसं तोयं च गन्धं महीम।  
एवम् माधव पूर्वपूर्वकलनादाद्याद्यधर्मान्वितं  
भूतग्राममिमं त्वमेव भगवन् प्राकाशयस्तामसात् ॥ ८॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_09.mp3"></div>


एते भूतगणास्तथेन्द्रियगणा देवाश्च जाता पृथङ्  
नो शेकुर्भुवनाण्डनिर्मितिविधौ देवैरमीभिस्तदा।  
त्वं नानाविधसूक्तिभिर्नुतगुणस्तत्वान्यमून्याविशं  
श्चेष्टाशक्तिमुदीर्य तानि घटयन् हैरण्यमण्डं व्यधाः ॥ ९॥

<div class="audioEmbed"  caption="सीतालक्ष्मी-वाचनम्" src="https://sanskritdocuments.org/sites/completenarayaneeyam/SoundFiles/005/005_10.mp3"></div>


अण्डं तत्खलु पूर्वसृष्टसलिलेऽतिष्ठत् सहस्रं समाः  
निर्भिन्दन्नकृथाश्चतुर्दशजगद्रूपं विराडाह्वयम।  
साहस्रैः करपादमूर्धनिवहैर्निश्शेषजीवात्मको  
निर्भातोऽसि मरुत्पुराधिप स मां त्रायस्व सर्वामयात् ॥ १०॥