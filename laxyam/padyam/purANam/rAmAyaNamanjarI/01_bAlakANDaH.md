+++
title = "०१ बालकाण्डः"

+++

जितं भगवता तेन  
हरिणा लोकधारिणा ।  
अजेन विश्वरूपेण  
निर्गुणेन गुणात्मना ॥ १ ॥  

ज्येष्ठो जयति वाल्मीकिः  
सर्गबन्धे प्रजापतिः ।   
यः सर्व-हृदयालीनं  
काव्यं रामायणं व्यधात् ॥ २ ॥ 
स्वच्छ-प्रवाह-सुभगा  
मुनि-मण्डल-सेविता ।  
यस्मात् स्वर्गाद् इवोत्पन्ना  
पुण्या प्राची सरस्वती ॥ ३ ॥ 

नुमः सर्वोपजीव्यं  
तं कवीनां चक्रवर्तिनम् ।  
यस्येन्दु-धवलैः श्लोकैर्  
भूषिता भुवनत्रयी ॥ ४ ॥

पुरा मुनिः सभासीनः  
स यदृच्छागतं मुनिम् ।  
कथाप्रसङ्गे पप्रच्छ  
प्रणयाद् इव नारदम् ॥ ५॥ 

लोकेऽस्मिन् सांप्रतं वीरः  
श्रीमान् कः सुकृतोज्ज्वलः ।  
कीर्तिर् विराजते यस्य  
ज्योत्स्नेव रजनी-पतेः ॥ ६ ॥+++(4)+++ 
भूषिता सत्त्व-शुभ्रेण  
जगती गुणशालिना ।  
केन लक्ष्मी-विहारेण  
हारेणेव वराङ्गना ॥ ७ ॥  
प्रजानां जीवितं को नु  
लतानाम् इव माधवः ।  
कुरु-क्षेत्रं गुणानां च  
रत्नानाम् इव सागरः॥८॥

इति पृष्टो मुनीन्द्रेण  
नारदः प्रत्यभाषत ।  
मुक्तामणिर् मनोर् वंशे  
चरितै रघुनन्दनः ॥ ९ ॥  

काव्यमाला।  

गुणाभिरामः श्रीरामो  
विरामो वैरिसंपदाम् ।+++(4)+++  
जगद् येन हरेर् वक्षः-  
कौस्तुभेनेव राजितम् ॥ १० ॥  
जाया-समय-बद्धस्य  
पितुर् दशरथस्य यः।  
शिरसा विषमाम् आज्ञां  
हेममालाम् इवाग्रहीत् ॥ ११ ॥  
दारापहार-कोपाग्नौ  
मुखैर् दशमुखस्य यः ।  
ददौ रक्ताज्य-संसिक्तै  
रसाक्ताः श्रीफलाहुतीः ॥ १२ ॥+++(5)+++ 
तस्याद्य दोष्णि विन्यस्य  
भरं विश्वंभरापतेः ।  
शेषः कु+++(=भू)+++-वलयं मूर्ध्ना  
घत्ते कुवलयं +++(पुष्पं)+++ यथा ॥ १३ ॥ 

उक्त्वेति याते देवर्षौ
हर्षनिर्भर-मानसः ।  
मुनीन्द्रोऽपि ययौ क्षिप्रं  
विस्मयावेश-वश्यताम् ॥ १४ ॥ 
स गत्वा तमसा-तीरं तीर्थे  
स्नात्वा कृतार्चनः ।  
चचार शिष्य-सहितः  
पुण्यासु वनभूमिषु ॥ १५ ॥ 
तस्याग्रे क्रौञ्चमिथुनाद्  
एकं मन्मथ-मोहितम् ।  
स ददर्श निषादेन
निहतं निशितेषुणा ॥ १६ ॥  

ततः श्लोकच्छलात् तस्य  
शोकानल-समीरितः ।  
दयया हृदयालीनो  
निर्गतः करुणो रसः ॥ १७ ॥  
अहो निष्करुणेनेदं  
निषादेन विषादकृत् ।  
कृतं कुकृत-शीलेन  
कर्म मर्म-विदारणम् ॥ १८ ॥  
मा निषाद प्रतिष्टां त्वम्  
आलब्धाः शाश्वतीः समाः।  
यत्क्रौञ्च-मिथुनाद् एकम्  
अवधीः काम-मोहितम् ॥ १९ ॥  
इत्युक्त्वा करुणासिन्धुः  
समीपस्थं पुनः पुनः ।  
श्लोकं पठन् मुहुः शोकाद्  
इति शिष्यमभाषत ॥२०॥  
ततस्तत्र नदीतीरे  
स्थितः शिष्ययुतो मुनिः ।  
ददर्श श्लोकसंतोषात्  
स्वयं ब्रह्माणमागतम् ॥ २१ ॥ +++(4)+++  
मुनिनाभ्यर्चितस् तत्र  
पाद्य-पूजासनादिभिः ।  
सोऽवदत् पुण्यपीयूषं  
दन्तकान्त्या किरन्न् इव ॥ २२ ॥

अहो सारस्वतः कोऽपि  
तरुणः करुणावतः ।  
अवतीर्णस् तव मुने  
प्रसरः सरसः स्वयम् ॥ २३ ॥  

रामस्य चरितं चारु  
काव्यबन्धो विधीयताम् ।  
अस्तु चैवं सुधाधौता  
कृतकृत्या सरस्वती ॥ २४ ॥  
लोकेष्व् अनेक-कल्पान्त-  
स्थायि कर्णामृतं सताम् ।  
कुरु रामायणं पुण्यं  
यशो निजम् इवोज्ज्वलम् ॥ २५ ॥  
इत्य् उक्त्वान्तर्हिते क्षिप्रं  
प्रजासृजि मुनीश्वरः ।  
कर्तुं प्रचक्रमे राम-  
चरितं ज्ञानलोचनः ॥ २६ ॥  
उपस्पृश्योदकं मौनी योगी रामकथां पुनः।  
प्राचीनाग्रेषु दर्भेषु हृदि कर्तुं समादधे ॥ २७ ॥  
प्राप्तराज्यस्य रामस्य वृत्तं वृत्तपदोचितम् ।  
भविष्यच्चरितोपेतं सर्गबन्धे विधाय सः ॥२८॥  
मुनीन्द्रः पाठयामास रामपुत्रौ वनेचरौ ।  
गीतस्वराविष्टपदौ विभक्तमधुरस्वरौ ॥ २९ ॥  
कुशो लवश्च तौ ख्यातौ पुरो मुनिमनीषिणाम् ।  
अगायतां मुनेः काव्यं भूमिपालसभासु च ॥ ३० ॥  
कदाचिद्गूढवेशौ तौ ह्यश्वमेधमखे पितुः ।  
रामायणं रसोदारं राघवस्यापि गायताम् ॥ ३१ ॥  
कोसलाख्ये जानपदे सरयूतीरसंश्रये ।  
अस्त्ययोध्येति नगरी रम्या कर्मावधिर्विधेः ॥ ३२॥  
स्फारस्फटिकसौधांशुहासिनी निर्मिता स्वयम् ।  
मनुना मनुजेन्द्रेण मूर्ती कीर्तिरिवात्मनः ॥ ३३ ॥  
मणिमन्दिरसंभारप्रभावलयमालिता।  
कीर्तिकल्लोलिनी कूले बिम्बितेवामरावती ॥ ३४ ॥


_________


१. गीतस्वराविष्टपरौ' ग. २. 'रामस्याग्रेऽपि' ग; परंतु अटो लडि
दुर्वारत्वेन 's यताम्' इति स्यात्. ३. 'रसा' क. ४. 'कर्म्या' ग.

सानन्दसुन्दरीवृन्दवदनैः कृतचन्द्रिका ।  
राजधानीव चन्द्रस्य पुत्रपौत्रशतैर्वृता ॥ ३५ ॥  
तस्यां दशरथो नाम बभूवेक्ष्वाकुनन्दनः ।  
भुजेन भूमिवलयं वलयं च बभार यः ॥ ३६ ॥  
भिन्नेभमुक्तातारासु स्फारस्वरणरात्रिषु ।  
यशश्चन्द्रः स्वयं भेजे राज्यश्रीरभिसारिका \|\| ३७ ॥  
गम्भीरः सत्त्वरत्नाढ्यः पुरुषोत्तमसेवितः ।  
समुद्रसदृशोऽप्यासीद्विमुद्रो यः सदार्थिषु ॥ ३८ ॥  
गजेन्द्रदानसलिलप्रवाहैर्यस्य दिग्जये ।  
यमुनालिङ्गनप्रीतिमवाप सरितां पतिः ॥ ३९ ॥  
क हारः क च कर्पूरं क च मन्दारमालिका।  
इति यद्यशसा व्योनि शुभ्रे खर्गाङ्गना जगुः ॥ ४०॥  
युधि पीतमरातीनां यत्खझेनानिशं यशः ।  
तद्वान्तं लग्नभिन्नेभकुम्भमुक्ताफलच्छलैः ॥ ४१॥  
त्रैलोक्यजयिनः शक्रः कथं तस्योपमास्पदम् ।  
अमात्या मुनयो यस्य वशिष्ठश्व पुरोहितः ॥ ४२ ॥  
संधिविग्रहकालज्ञाः सर्वप्रकृतिचिन्तकाः ।  
भूभारदिग्द्विपाधीरा बभूवुस्तस्य मन्त्रिणः ॥ ४३ ॥  
संघिर्जयन्तो विजयः सिद्धार्थो राष्ट्रवर्धनः ।  
अशोको धर्मपालश्च सुमन्त्रश्चेति संमतः ॥ ४४ ॥  
पुत्रार्थिनं कदाचित्तं चिन्तासक्तमथाब्रवीत् ।  
अश्वमेधकृतोद्योगं सुमन्द्रो मन्त्रिणां वरः ॥ ४५ ॥  
देव चिन्तापरिस्पन्दमन्दीकृतवपुः कथम् ।  
उत्ताम्यसि, भविष्यन्ति सर्वथा तनयास्तव ॥ ४६ ॥


_________


सनत्कुमारो भगवान्पुरा मुनिसभास्थितः ।  
भाविनीं त्वत्कथामूचे विमलज्ञानलोचनः ॥ १७॥  
राजा दशरथः पुत्राल्पवित्रचरितव्रतान् ।  
ऋष्यशृङ्गस्य यागेन संप्राप्स्यति कुलोचितान् ॥ ४८ ॥  
विभाण्डकस्य स मुनेः कश्यपस्यात्मजो मुनिः ।  
ऋष्यशृङ्गो नृसङ्गानामनभिज्ञो मृगीसुतः ॥ ४९ ॥  
स ब्रह्मचारी विपिने हरिणानामकल्मषः ।  
ब्रह्मचारी चचारोग्रं तपस्तपनसंनिभः ॥ १० ॥  
अस्मिन्नवसरे राज्ञो लोमपादस्य चाभवत् ।  
अवृष्टिरङ्गविषये विप्रशापसमुद्भवा ॥ ११ ॥  
विपत्तिशमनं तत्र स ज्ञात्वा ब्रह्मणाज्ञया ।  
ऋष्यशृङ्गो बभूवाशु तदानयनसादरः ॥ ५२ ॥  
अदृश्यं तेजसा ज्ञात्वा तमपृच्छन्नसंभृतः ।  
दिदेश चास्यानयने प्रगल्भा वारयोषितः ॥ १३ ॥  
विलासहासकुसुमास्ता लोलालकषट्पदाः ।  
ययुस्तपोवनं तस्य रुचिराधरपल्लवाः ॥ ५४॥  
विभाण्डकमुनेर्भीत्या लताजालान्तरेषु ताः ।  
तस्थुस्तद्रहितं कालं तत्सुतं च समाययुः ॥ ५५ ॥  
तान्विलोक्यानभिज्ञोऽपि स जहर्ष जितेन्द्रियः ।  
सहजैवाभिलाषेषु जन्तूनां जन्मवासना ॥ ५६ ॥  
सानन्दस्तान्स विज्ञाय साधून्मुनिकुमारकान् ।  
तत्केलिविभ्रमकलाविलासरसिकोऽभवत् ॥ ५७ ॥  
अयत्नालिङ्गनैस्तुङ्गकुचकुम्भपुरःसरैः।  
ह्रियमाणः स शनकैर्नीतस्ताभिर्निजां पुरीम् ॥ ५८ ॥


_________


प्राप्तेऽङ्गविषये तस्मिन्नवृष्टिप्रभवा विपत् ।  
प्रशशामामृतासारधारैरिव पयोधरैः ॥ ५९ ॥  
तत्प्रीत्या लोमपादोऽस्मै शान्तां दुहितरं ददौ ।  
अपुत्रस्तत्सुतां पुत्रतुल्यां जग्राह तां पुनः ॥ ६० ॥  
स राज्ञस्तस्य जामाता मुनिस्तव च धर्मतः ।  
प्रसाद्य भवता नीतः कुशलं ते विधास्यति ॥ ६१ ॥  
सुमन्त्रेणेति कथिते वशिष्ठानुमतो नृपः ।  
आनिनायाङ्गविषयमृष्यशृङ्गं वधूसखम् ॥ ६२ ॥  
इति ऋष्यशृङ्गोपाख्यानम् ॥ १॥  

तत्प्रसादादथ श्रीमानश्वमेधो महीपतेः ।  
आवर्तत महारम्भसंभारो भूरिदक्षिणः ॥ ६३ ॥  
तस्मिन्यज्ञे नरेन्द्राणां मुनीन्द्राणां च संघशः ।  
हृष्टानां त्रिदशानां च समाजः सुमहानभूत् ॥ ६४ ॥  
विधिना परिपूर्णेऽथ ऋतौ राजशतक्रतोः ।  
पुत्र्यामिष्टिमप्यकरोदृष्यशृङ्गस्तदर्थिनः ॥ ६५ ॥  
अत्रान्तरे दशास्येन विप्रवासितसंपदः ।  
ययुश्चतुर्मुखमुखाः सुराः शरणमच्युतम् ॥ ६६ ॥  
ते तमूचुः सुरारातिं वरदानेन वेधसः ।  
करोति देवानसुरान्दुर्जयो देव रावणः ॥ ६७ ॥  
अवध्यः सर्वभूतानां स मनुष्यादृते युधि ।  
तस्माद्दशरथस्याद्य भगवन्व्रज पुत्रताम् ॥ ६८ ॥  
चतुर्धा योगमास्थाय विभज्यात्मानमात्मना ।  
अवतीर्य धरां विष्णो जहि त्रैलोक्यकण्टकम् ॥ ६९ ॥  
इत्युक्ते त्रिदशैर्भीतैस्तथेत्युक्ते च विष्णुना ।  
पुत्रेष्ट्यां परिपूर्णायां राज्ञो दशरथस्य च ॥ ७० ॥


_________


उदतिष्ठन्महद्भूतं पावकाकृष्णपिङ्गलम् ।  
हेमपात्रं समाधाय दोर्भ्या पायसपूरितम् ॥ ७१ ॥  
प्राजापत्यः स पुरुषो मुनेर्वाक्यान्नृपाय तम् ।  
पुत्रीयपायसं पात्रं प्रतिपाद्य तिरोदधे ॥ ७२ ॥  
तदादाय च भूपालः पायसं मुनिशासनात् ।  
देवीभ्यः प्रददौ दिव्यं मूर्त हर्षमिवात्मनः ॥ ७३ ॥  
ततोऽर्ध प्राप कौसल्या चतुर्भागं च कैकयी।  
चतुर्भागं सुमित्रा च स्वयं तेन द्विधा कृतम् ॥ ७४ ॥  
विसृष्टाखिलभूपेन पूजितः पृथिवीभुजा ।  
कान्तां शान्तां समादाय राजपुत्रीं ययौ मुनिः ॥ ७५ ॥  
अथ कालेन कौसल्या प्रागसूत सुतं सती ।  
रामं विरामं द्विषतां देवं सूर्यमिवादितिः ॥ ७६ ॥  
सुषुवे भरतं देवी कैकेयी तनयोत्तमम् ।  
प्राप लक्ष्मणशत्रुघ्नौ सुमित्रा पुत्रकावपि ॥ ७७ ॥  
क्रीडासु विद्याविनये विस्रम्भे चानुगोऽभवत् ।  
रामस्य लक्ष्मणो नित्यं शत्रुघ्नो भरतस्य च ॥ ७८ ॥  
दन्तैरिवेन्द्रद्विरदो वरुणः सागरैरिव ।  
तैः सुतैः शुशुभे भूपः कैटभारिर्भुजैरिव ॥ ७९ ॥  
शस्त्रास्त्रग्रामशिक्षाणां विद्यानां विशदाशयः ।  
कलानां च बभूवुस्ते संक्रान्तिमणिदर्पणाः ॥ ८० ॥  
इति रामादिपुत्रोत्पत्तिः ॥ २ ॥  
अथ राजसभासीनं प्रविश्य प्रणता नृपम् ।  
तूर्णमचुः प्रतीहारा हेमवेत्रांशुमालिनः ॥ ८१ ॥  
देव तीव्रतपस्तेजःपुञ्जपिञ्जरिताम्बरः ।  
विश्वामित्रो दिक्षुस्त्वामागच्छन्दृश्यते मुनिः ॥ ८२ ॥


_________


तच्छ्रुत्वा सहसा राजा वशिष्ठसहितः स्वयम् ।  
प्रत्युद्ययौ मुनिवरं हर्षपीयूषनिर्भरः ॥ ८३ ॥  
स पूज्यः पूजितस्तेन प्रविश्यालंकृतासनः ।  
सभायां नृपतिं प्रीत्या पप्रच्छानामयं शनैः ॥ ८४ ॥  
ततो जगाद दशनप्रभाकुसुमितां पुनः ।  
कुर्वाणः सफलां वाणी विनयेन नरेश्वरः ॥ ८५ ॥  
भगवन्भवतः पुण्यहर्षपीयूषवर्षिणः ।  
दर्शनं ताण्डवायैव सत्यं मित्रशिखण्डिनाम् ॥ ८६ ॥  
त्वद्दर्शनसुधासारसिक्ता सुकृतवल्लरी ।  
पुण्यपुष्पोज्ज्वला सूते प्रहर्षमतुलं फलम् ॥ ८७ ॥  
इयमेव भवाम्भोधिविरतस्यामृतच्छटा ।  
यद्विवेकोदयस्फीतं दर्शनं च भवादृशाम् ॥ ८८ ॥  
तपस्तीर्थाभिषेको वा महद्भिर्वा समागमः ।  
एतास्ता जन्मरजसः परिमार्जनभूमयः ॥ ८९ ॥  
उच्यतां भगवन्यत्ते कृत्यं तत्करवाण्यहम् ।  
त्वदाज्ञानुग्रहेणैव कृतकृत्यस्त्वयं जनः ॥ ९० ॥  
उक्तो दशरथेनेति विश्वामित्रस्तमब्रवीत् ।  
दन्तत्विषा निशानाथं दर्शयन्निव सोमपः ॥ ९१ ॥  
जन्म वंशे सहस्रांशोर्गुणाश्च विनयोज्ज्वलाः ।  
रुचिराचार भवतामेतत्समुचितं वचः ॥ ९२ ॥  
दीक्षितस्य महीपाल बाधन्ते मम राक्षसाः ।  
यज्ञं पिहितदिक्चक्राः शोणितासारवर्षिणः ॥ १३ ॥  
तेषां विघ्नकृतां यज्ञे विघातायोग्ररक्षसाम् ।  
रामं प्रयच्छ मे वीरं बालं बलवतां वरम् ॥ ९४ ॥  
तपोवनेषु शमिनां मुनीनां विदधे विधिः ।  
तपःक्रतुपरित्राणे राजन्क्षत्रियविक्रमम् ॥ ९५ ॥


_________


बालोऽयमिति रामस्य जये मा संशयं कृथाः ।  
वसिष्ठमुख्या मुनयः प्रभावज्ञाः सुतस्य ते ॥ ९६ ॥  
इति श्रुत्वा मुनिवचो भूपतिः कम्पिताशयः ।  
उवाच भगवन्बालः कथं रक्षःक्षयक्षमः ॥ ९७ ॥  
अक्षौहिणीपरिवृते स्थिते मयि सकार्मुके।  
शिशौ संभावना केयं घोरे समरकर्मणि ॥ ९८ ॥  
सज्जोऽहं ऋतुरक्षायै दीक्षितस्य तव स्वयम् ।  
नववर्षसहस्राणि व्यतीतानि ममायुषः ।  
चिन्तासंतप्तमनसः पुत्रलाभमनोरथैः ॥ ९९ ॥  
सुचिरादुचितः पुत्रो जातो वयसि पश्चिमे ।  
नेश्वरोऽहं परित्यक्तुं रामं राजीवलोचनम् ॥ १०० ॥  
इति ब्रुवाणमसकृद्भूपालं पुत्रवत्सलम् ।  
उवाच कौशिकः किंचिदसूयारचितस्मितः ॥ १०१ ॥  
अहो नु कातरस्येव स्नेहमोहहता मतिः ।  
तव राजन्न जानीषे यत्पुत्रस्य पराक्रमम् ॥ १०२ ॥  
स्वयं किं कृत्यमित्युक्त्वा कार्यकाले विमुद्यति ।  
यथागतं व्रजाम्येष तव सत्यच्युतः सुखी ॥ १०३ ॥  
इत्युक्त्वा विरते कोपात्कम्पमाने महामुनौ ।  
विचचाल तदा पृथ्वी भेजिरे च भयं सुराः ॥ १०४ ॥  
ततो जगाद भगवान्वशिष्ठः शमिनां वरः ।  
इक्ष्वाकुवंशजो राजन्प्रतिज्ञा मा वृथा कृथाः ॥ १०५ ॥  
बहुप्रभावः पुत्रस्ते न शङ्कां कर्तुमर्हसि ।  
दुष्टक्षयात्क्षितित्राणात्क्षत्रियः किल जायते ॥ १०६ ॥  
गुप्तः स्वयं कौशिकेन मुनिना प्राज्यतेजसा ।  
ब्रह्मणेवासुरपतिर्दुर्जयोऽयं हि राघवः ॥ १०७ ॥


_________


मुनेरस्य प्रभावेण रामः कुशलमाप्स्यति ।  
आश्रयः पुण्ययशसां तपसां तेजसां च यः ॥ १०८ ॥  
प्रजापतिर्भृशाश्वाख्यो दाक्षायिण्यौ वरात्पुरा ।  
तेजोनिधिः प्राप भार्ये जयाख्यां सुप्रभां तथा ॥ १०९ ॥  
तयोः पुत्रशतं तस्य जातं विविधविग्रहम् ।  
यदस्त्रमण्डलं दिव्यं दीप्तमस्त्रविदो जगुः ॥ ११० ॥  
विश्वामित्राय निखिलं संघर्षाख्यं तमुत्कटम् ।  
अस्त्रग्रामं महावीर्य स ददौ यशसां निधिः ॥ १११॥  
सोऽयं विभुः सहस्राणां नेतुमर्हसि राघवम् ।  
वशिष्ठेनेति कथिते तथेत्यूचे महीपतिः ॥ ११२ ॥  
ततः कृतस्वस्त्ययनं राघवं लक्ष्मणानुगम् ।  
कौशिकाय ददौ राजा निमित्तैः शुभशंसिभिः ॥ ११३ ॥  
धन्विनौ काकपक्षाङ्कौ बद्धखड्गौ मुनीश्वरः ।  
आदाय प्रययौ वीरस्तौ राधवकुमारकौ ॥ ११४ ॥  
गत्वा योजनसंख्यार्धे दक्षिणे सरयूतटे ।  
स रामाय ददौ विद्ये श्रमातङ्कजरापहे ॥ ११५ ॥  
बलामतिवलाख्यां च जयरूपबलप्रदे।  
ते प्राप्य तृप्तिसौभाग्यज्ञानदे ब्रह्मसंभवे ॥ ११६ ॥  
महार्हतां परां प्राप्तः काकुत्स्थो हृष्टमानसः ।  
स्थित्वा तत्र निशां प्रातः सानुजोऽनुययौ मुनिम् ॥ ११७ ॥  
स दृष्ट्वा संगमे गङ्गासरय्वोः पुण्यमाश्रमम् ।  
कस्येदं तापस क्षेत्रमिति पप्रच्छ कौशिकम् ॥ ११८ ॥  
सोऽब्रवीन्मूर्तिमान्कामः पुरा देवमुमापतिम् ।  
लक्ष्यीकर्तु कृतोद्वाहं चचार सुचिरं तपः ॥ ११९ ॥  
तपोवनेऽसिन्भगवान्वीक्ष्य तं त्रिपुरान्तकः ।  
दृशा चकार सहसा विशीर्णाङ्गमसंगधीः ॥ १२०. ॥


_________


विन्ध्यशैलान्तिके तस्य पतितेऽङ्गचये पृथक् ।  
स्फीतोऽभूदङ्गविषयो विषयः सर्वसंपदाम् ॥ १२१ ॥  
तस्यै तत्संयमे धाम कामस्याभूत्तपोवनम् ।  
योऽङ्गनापाङ्गसंयोगादनङ्गोऽपि जगज्जयी ॥ १२२ ॥  
इत्युक्तं मुनिना श्रुत्वा रामः कामाश्रमे सुखम् ।  
अतिबाह्य निशामेकां प्रतस्थे मुनिपूजितः ॥ १२३ ॥  
नावाथ तीर्त्वा सरयूं शब्दं श्रुत्वा घनस्वरम् ।  
किमेतदिति पप्रच्छ मुनिं पृष्टः स चाम्यधात् ॥ १२४ ॥  
मनसा मानसं नाम सरः कैलासशेखरे ।  
ब्रह्मणा निर्मितं तस्मात्प्रसूता सरयूः पुरा ॥ १२५ ॥  
जाह्वीसंगतस्यायं तत्प्रवाहस्य निःखनः ।  
वन्द्योऽसाविति तेनोक्तो रामोऽपि प्रणनाम तम् ॥ १२६ ॥  
ततो दक्षिणतीरस्य वनमासाद्य सानुजः ।  
पप्रच्छ कौशिकं घोरसत्त्वसंपातविस्मितः ॥ १२७ ॥  
कस्येदमिति रामेण पृष्टस्तमवदन्मुनिः ।  
करूषमालवाभिख्यौ श्रुतौ जनपदौ भुवि ॥ १२८ ॥  
यत्र वृत्रवधादिन्द्रो वृत्रहत्यामलावृतः ।  
मुनिभिः पुण्यसलिलैः क्षुत्क्षामः क्षालितः पुरा ॥ १२९ ॥  
मलं स दृष्ट्वा पतितं कारूषाख्यं शरीरजम् ।  
स्वस्थः श्रीमान्वरं प्रादाद्देशयोर्धन्यतावहम् ॥ १३० ॥  
पुरा सुकेतोर्यक्षस्य ताटका कामरूपिणी ।  
नागायुतबला पुत्री बभूव ब्रह्मणो वरात् ॥ १३१ ॥  
तरुणीमसुरेन्द्राय सुतां सुन्दाय सुन्दरीम् ।  
ददौ तस्यां बभूवास्य मारीचो दुर्जयः सुतः ॥ १३२ ॥


_________


स्वपुत्राय कृतं रूपं सा कृत्वा दुन्दुभिस्वना ।  
अगस्त्यग्रामे चक्रे स मतिं मोहात्प्रधर्षणे ॥ १३३ ॥  
सा तच्छापादभून्नित्यं विकृताकारदुःसहा ।  
राक्षसत्वं च मारीचो जगाम जनकण्टकः ॥ १३४ ॥  
मालवानां करूषाणां कुर्वाणास्मिन्वने क्षयम् ।  
स्थिता प्रसारितभुजा सा भूतभयदा सदा ॥ १३५ ॥  
गोव्रजान्तकरीं घोरां जहि तां जनताहिताम् ।  
स्त्रीविचारं परित्यज्य जगतां कार्यगौरवात् ॥ १३६ ॥  
श्रूयते किल शक्रेण विलोचनसुता पुरा ।  
राक्षसी दीर्घजिह्वाख्या हता विश्वक्षयोदिता ॥ १३७ ॥  
अशक्रं लोकमिच्छन्ती दैत्यमाता बलोत्कटा ।  
हता सुरशरण्येन विष्णुना प्रभविष्णुना ॥ १३८ ॥  
त्वमप्येवं जगद्बन्धुर्मुनित्राणकृतक्षणः ।  
पत्रिणा वज्रधारेण तां निपातय ताटकाम् ॥ १३९ ॥  
इत्युक्ते मुनिना रामः क्षणं ध्यात्वा तमब्रवीत् ।  
प्रमाणं सर्वधर्माणां निश्चये भवतां वचः ॥ १४० ॥  
अहं हि भगवन्पित्रा नियुक्तस्तव शासने ।  
भवता तस्य वचसा कार्य सर्वात्मना मया ॥ १४१ ॥  
इत्युक्त्वाधिज्यमादाय धनुर्वीरपराक्रमः ।  
ज्याघोषमकरोद्वनशैलनिष्पेष निःखनम् ॥ १४२ ॥  
त्रैलोक्यरक्षाप्रारम्भमङ्गलोंऽकारकारिणा ।  
ननृतुर्धनुर्घोषेण तेन त्रिदशबर्हिणः ॥ १४३ ॥  
अथादृश्यत तत्कोपात्प्रलयाम्भोधरच्छविः ।  
कल्पितेव निरालोकैः कल्पान्तरजनीशतैः ॥ १४४ ॥  
दीप्तजिह्वाकरालेन विवृतास्येन भीषणा ।  
लोलनीलाचलेनेव ज्वालाचक्रगुहागता ॥ १४५ ॥


_________


जगद्गेहार्गलादीर्घप्रसारितभुजंद्रुमा।  
कृतान्ततोरणस्तम्भसंभारभ्रान्तिकारिणी ॥ १४६ ॥  
महाद्रिकटकाकारकरालोरःकटीतटा।  
ताटका विकटारावघटिताशेषदिक्तटा ॥ १४७ ॥  
तामापतन्ती क्रोधाग्निज्वालायितशिरोरुहाम् ।  
बाणेन घननिर्घोषां जघान रघुनन्दनः ॥ १४८ ॥  
सा रामस्य शरैर्भिन्ना निपपात महीतले ।  
तमालवनमालेव छिन्ना कूलंकषैर्जलैः ॥ १४९ ॥  
इति ताटकावधः ॥ ३ ॥  
तस्यां हतायां सहसा प्रसन्ने भुवनत्रये ।  
रामस्य विक्रमं शक्रः प्रशंसन्मुनिमब्रवीत् ॥ १५० ॥  
प्रयच्छ स्वच्छयशसे रामायास्त्राणि कौशिक ।  
स्वगुणैः पात्रतां नीताः किं नार्हन्ति हि साधवः ॥ १५१ ॥  
इत्युक्तस्त्रिदशेन्द्रेण मुनीन्द्रः प्रयतात्मना ।  
भृशाश्वास्त्रादि रामाय ददौ सर्वायुधैः सह ॥ १५२ ॥  
ब्रह्मास्त्रं दण्डमस्त्रं च धर्मचक्रमशेषगम् ।  
कालचक्रं विष्णुचक्रं शाकं वज्रं च दारुणम् ॥ १५३ ॥  
शूलं शार्व गदे द्वे च कौमोदकशिवोदके ।  
उग्रं ब्रह्मशिरश्चास्त्रमैशीकं शङ्खमद्भुतम् ॥ १९४ ॥  
त्रिनेत्रास्त्रं धर्मपाशं कालपाशं सवारुणम् ।  
शुष्कार्द्रे पाचने देव नागास्त्रं वैष्णवं तथा ॥ १५५ ॥  
आग्नेयं शिखरं नाम वायव्यं क्रौञ्चमद्भुतम् ।  
अस्त्रं हयशिरश्चोग्रशक्ती शक्रकुमारयोः ॥ १५६ ॥  
घोरं कङ्कालमुसलं कापालं किङ्किणीमपि ।  
दिव्यास्त्रं नन्दकं खड्गं गन्धर्वास्त्रं च मोहनम् ॥ १५७ ॥


_________


प्रस्वापनं प्रमथनं वर्षणं च सशोषणम् ।  
संतापनं विलापास्त्रं दमनं च मनोभुवः ॥ १५८ ॥  
नैषादं मानवं नाम वामनं च सशामनम् ।  
संवर्त सौमलं सत्यं मायास्त्रं मोघतेजसम् ॥ १५९ ॥  
सोमास्त्रं शैशिरं त्वाष्ट्रं दारुणास्त्रं भगस्य च ।  
रौद्रास्त्रं चेति दिव्यानि जग्राह रघुनन्दनः ॥ १६० ॥  
पुरः प्रत्यक्षरूपाणि प्राप्तानि च ततो मुनेः ।  
सजृम्भकरहस्यानि ससंहाराण्यशेषतः ॥ १६१ ॥  
संस्पृश्य पाणिना तानि प्रतिपूज्य विसृज्य च ।  
व्रजन्काननमालोक्य रामः पप्रच्छ कौशिकम् ॥ १६२ ॥  
इत्यस्त्रप्राप्तिः ॥ ४ ॥  
इदं मरकतश्यामतालतालीनिरन्तरम् ।  
बृहत्फुल्ललताकुञ्जमञ्जुगुञ्जद्विहङ्गमम् ॥ १६३ ॥  
मनोनयननिर्वाणं संतोषविषयं रतेः ।  
क्षेत्रं निर्विघ्नविश्रान्तेर्भगवन्कस्य काननम् ॥ १६४ ॥  
इति रामेण विनयात्पृष्टो मुनिरभाषत ।  
सिद्धाश्रमोऽयं देवस्य विष्णोर्वामनरूपिणः ॥ १६५ ॥  
योगेन वामनो भूत्वा यः कान्त्वा भुवनत्रयम् ।  
जहार जगतीं कृत्स्नां त्रैलोक्यजयिनो बलेः ॥ १६६ ॥  
तदाश्रमपवित्रेऽस्मिन्कानने सिद्धसेविते ।  
यज्ञभूर्मम तद्भक्तिसुधाप्लावितचेतसः ॥ १६७ ॥  
इत्युक्ते मुनिनाभ्येत्य सिद्धाश्रमनिवासिनः ।  
सज्जोऽयं यज्ञसंभारस्तवेत्यूचुस्तमग्रतः ॥ १६८ ॥  
अथ. राघववाक्येन दीक्षां कौशिकनन्दनः ।  
विवेश वीतविघ्नेन मनसा व्यस्तविप्लवः ॥ १६९ ॥


_________


ततो मुनिगिरा रामः क्रतुत्राणाय सानुजः ।  
निर्निद्रः षडहोरात्रं तस्थौ स्थाणुपराक्रमः ॥ १७० ॥  
षष्ठेऽहनि मुनेर्वेद्यां ज्वलिते जातवेदसि ।  
अभवद्भीमनिर्घोषैर्व्याप्तं नक्तंचरैर्नभः ॥ १७१ ॥  
रक्तास्थिवर्षिणां तेषां मेघौघविपुलैर्बलैः ।  
ग्रस्ता इवोग्रतिमिरैर्बभूवुरभितो दिशः॥ १७२ ॥  
तेषां नभसि गम्भीरसंरम्भैर्घोरविक्रमैः ।  
अभवद्भूतभयदैर्भ्रान्तेव भुवनत्रयी ॥ १७३ ॥  
तान्वीक्ष्य लक्ष्मणं रामः सितधौताधरोऽवदत् ।  
सौमित्रे यज्ञविघ्नानामिमास्ता सैन्यसंपदः ॥ १७४ ॥  
पश्य क्षपाचरव्यूहैर्मोहैरिव विकारिभिः ।  
नीतं मलिनतां व्योम मनस्तनुभृतामिव ॥ १७९ ॥  
इत्युक्त्वा मारुतं रामः प्राहिणोदस्त्रमद्भुतम् ।  
दोलाविलासं यत्पक्षपवनैर्लेभिरे दिशः ॥ १७६ ॥  
येन मारुतबेगेन क्षिप्तो मूर्छितमानसः ।  
पपात योजनशतस्यान्ते मारीचराक्षसः ॥ १७७ ॥  
आग्नेयेन चलज्ज्वालाजटिलाग्रेण राघवः ।  
ददाह सर्वदाहं च सुबाहुं रक्षसां पतिम् ॥ १७८ ॥  
हत्वा तदनुगान्सर्वान्वातास्त्रेण प्रमाथिना ।  
निर्विघ्नं राघवश्चक्रे यज्ञक्षेत्रं महामुनेः ॥ १७९ ॥  
पतिते सुन्दतनये मारीचे जलधेस्तटे ।  
उपसुन्दसुते भग्ने सुबाहौ बलशालिनि ॥ १८० ॥  
बभूव सिद्धगन्धर्वगणकिंनरयोषिताम् ।  
नवे रामस्य चरिते मिथः कोऽपि कथारसः ॥ १८१ ॥  
इति सुबाहुवधः ॥६॥


_________


ततः पूर्णे महायज्ञे राममूचुर्महर्षयः ।  
मखोऽयं कौशिकेनाप्तस्त्वत्पराक्रमरक्षितः ॥ १८२ ॥  
मिथिलाधिपतेर्यज्ञः शतक्रतुसमश्रियः ।  
राज्यकल्पद्रुमफलं जनकस्य भविष्यति ॥ १८३॥  
चन्द्रचूडधनुस्तत्र दिव्यं सदसि दृश्यते ।  
संकल्पेऽपि न धर्त्तु यत्प्रगल्भास्त्रिदशा अपि ॥ १८४ ॥  
तदेहि मिथिलां राम गच्छामः क्ष्मापतेर्मखे।  
दुर्धर्षे द्रक्ष्यसि धनुस्तत्र त्रिपुरवैरिणः ॥ १८५ ॥  
इत्युक्ते मुनिभिः प्रीत्या सहितैस्तैः सलक्ष्मणः ।  
विश्वामित्रं पुरस्कृत्य प्रतस्थौ मिथिलां ततः ॥ १८६ ॥  
ते व्रजन्तः समासाद्य शोणं शोणांशुमालिनि ।  
संध्यायां तत्तटे तस्थुर्जपहोमकृतक्षणाः ॥ १८७ ॥  
रामस्तत्र सुखासीनं विश्वामित्रं पुरस्थितः ।  
पप्रच्छ देशः कस्यायमिति रम्यतयाहृतः ॥ १८८ ॥  
तमब्रवीन्मुनिवरः पुत्रोऽभूद्ब्रह्मणः कुशः ।  
कुशनाभः कुशाम्बाख्यमसूर्तरजसं वसुम् ॥ १८९ ॥  
स प्राप तनयान्वीरान्भुजस्तम्भितभूमिपान् ।  
व्यधात्कुशाम्बः कौशाम्बीं कुशनाभो महोदयम् ॥ १९० ॥  
प्राग्ज्योतिषमसूर्ताख्यो वसुश्चक्रे गिरिव्रजम् ।  
घृताच्यां सुरसुन्दर्या कन्यानामभवच्छतम् ॥ १९१ ॥  
कुशनाभस्य राजर्षेर्हरिणीहारिचक्षुषः ।  
ता यौवनवसन्तेन भूषिताः स्तबकस्तनैः ॥ १९२ ॥  
बभुर्विलासललिता लता इव सविभ्रमाः ।  
उद्यानकेलिसंसक्तास्ता विलोक्य समीरणः ॥ १९३ ॥


_________


ययाचे संगमं रागान्न चामन्यन्त कन्यकाः ।  
सर्वान्तश्चारिणो धैर्यं नाभवत्तस्य रागिणः ॥ १९४ ॥  
अभग्नप्रणया शक्तिर्महत्स्वपि मनोभुवः ।  
कुलाभिमानात्कन्याभिः स निषिद्धः पितुर्भयात् ॥ १९५ ॥  
प्रविश्य सर्वगात्राणि क्रुद्धः कुब्जीचकार ताः ।  
प्रभञ्जनेन भन्नास्ताः पितुरेत्य न्यवेदयन् ॥ १९६ ॥  
कुञ्जत्वात्कन्यकानां तत्कान्यकुञ्जमभूत्पुरम् ।  
अत्रान्तरे ब्रह्मचारी सूरिर्नाम महामुनिः ॥ १९७ ॥  
ऊर्णायुपुत्र्या गन्धर्व्या तोषितः परिचर्यया ।  
वरादात्मोपमं नाम तस्मात्पुत्रमवाप सा ॥ १९८ \|\|  
ब्रह्मदत्तं महीपालं प्रथितं विपुलैर्गुणैः ।  
तस्मै ताः कन्यकाः प्रादात्कुशनाभो महीपतिः ॥ १९९ ॥  
विवाहे तत्करस्पर्शपात्रस्वस्थाखिलाङ्गकाः।  
कुशनाभोऽथ पुत्रेष्ट्यां गाधिं पुत्रमवाप्तवान् ॥ २०० ॥  
तस्याहं तनयो राम स्वसा सत्यवती च मे ।  
ऋषीकाय पुरा दत्ता साभवत्कौशिकी नदी ॥ २०१॥  
तयैव पुण्यसरिता देशोऽयं कल्मषापहः ।  
विभाति धाम धर्मस्य मनोनयननन्दनः ॥ २०२॥  
अथावशेषा रजनी नीतास्माभिः कथारसात् ।  
निस्पन्दास्तरवोऽप्येते निद्रयेवाभिमुद्रिताः ॥ २०३ ॥  
स्नेहस्नुतवधूकेशपाशसंकाशरोचिषः ।  
गर्जग्दजमदौघस्य तमसः पश्य यौवनम् ॥ २०४ ॥  
उदितेयं शशाङ्कस्य शनकैदृश्यते कला।  
तमोमत्तवराहस्य दंष्ट्रेव समरच्युता ॥ २०५ ॥


_________


सेयं शशिकला शर्वमौलिमैत्रीपवित्रिता ।  
राजते ध्वस्ततिमिरा ध्वस्तमोहेव धीः सताम् ॥ २०६ ॥  
कथयित्वेति विरते मुनौ सा यामिनी शनैः ।  
जगाम कुमुदाबन्धुभीतेव भ्रमरावली ॥ २०७॥  
इति कौशिकवंशः ॥ ६ ॥  
ततः शोणं समुत्तीर्य जाह्नवीं च शनैर्वनम् ।  
ते प्राप्य गङ्गापुलिने दिनान्ते चक्रिरे स्थितिम् ॥ २०८ ॥  
गङ्गावतरणं तत्र पृष्टो रामेण कौतुकात् ।  
मुनिमध्ये सुखासीनो वभाषे कौशिको मुनिः ॥ २०९ ॥  
बभूवतुर्दुहितरौ पुरा हिमवतो गिरेः ।  
गङ्गा च देवतटिनी गौरी च भववल्लभा ॥ २१० ॥  
उग्रेण तपसा देवी वरं प्राप्य पिनाकिनम् ।  
विजहार चिरं दिव्यकैलासगिरिसानुषु ॥ २११ ॥  
तत्र स्पर्धानुबन्धेन प्रवृत्ते रतिसंगरे ।  
अश्रान्तमेवेश्वरयोर्दिव्यं वर्षशतं ययौ ॥ २१२ ॥  
अथ ब्रह्ममुखा देवास्त्रस्तास्त्रैलोक्यविप्लवात् ।  
अतो भूतं समुद्भूतं धर्तु शक्ष्यति को न्विति ॥ २१३ ॥  
ते गत्वा शरणं सर्वे मेघव्यवहिताः पुरा ।  
महारतस्य विरतिं प्रणिपत्य ययाचिरे ॥ २१४ ॥  
तानुवाच हरः प्रीत्या भगवान्भूतभावनः ।  
क्षुभितं मे निजपदात्कस्तेजो धारयिष्यति ॥ २१५ ॥  
इत्युक्ते चन्द्रचूडेन जगदुः प्रणताः सुराः ।  
दुःसहं भवतस्तेनो धर्तु देवी क्षमा क्षितिः ॥ २१६ ॥  
सेयं भूतपरित्राणं भूतधात्री करिष्यति ।  
इत्युक्ते त्रिदशैर्देवः क्षितौ वीर्यमिवासृजत् ॥ २१७ ॥


_________



तेन व्याप्तां महीं दृष्ट्वा सुराः सगिरिसागराम् ।  
तत्संग्रहाय दहनं सानिलं समचोदयत् ॥ २१८ ॥  
तत्तेजो वह्निना व्याप्तं बभूव श्वेतपर्वतः ।  
जातरूपमयं दीप्तं तथा शरवणं महत् ॥ २१९ ॥  
ततः सुरान्गिरिसुता शशाप कुपिता पुरः ।  
अपत्यं वः स्वदारेषु न कदाचिद्भविष्यति ॥ २२० ॥  
अपत्यप्रीतिरहिता बहुभोज्या च भूरियम् ।  
यास्यत्यनेकरूपत्वमित्युक्त्वा लज्जिताभवत् ॥ २२१ ॥  
ततो देव्या सह तपश्चक्रे हिमगिरौ हरः ।  
परकार्यसुखाः सन्तः स्वसुखेषु पराङ्मुखाः ॥ २२२ ॥  
अत्रान्तरे सुरा ब्रह्मवाक्यात्सेनाधिपार्थिनः ।  
गङ्गायां जनयापत्यमित्यूचुर्जातवेदसम् ॥ २२३ ॥  
तेनाथ गर्भाधानाय प्रार्थिता व्योमवाहिनी ।  
दिव्यरूपाभवद्देवी प्रीतये त्रिदिवौकसाम् ॥ २२४ ॥  
सा वीक्ष्य दुःसहं तेजो व्यकीर्यत समन्ततः ।  
वीर्येणापूरयत्तां च विकीर्णः सर्वतोऽनलः ॥ २२५ ॥  
पूर्णेषु सर्वस्रोतःसु सा बभाषे हुताशनम् ।  
तेजस्ते नोत्सहे धर्तुं घोरं व्यथितमानसा ॥ २२६ ॥  
इत्युक्त्वा जाह्नवी वह्निवचसा हिमवत्तटे ।  
तत्याज सर्वस्रोतोमिर्गर्भमाभासुरं जबात् ॥ २२७ ॥  
धरण्यां हेम तदभूत्तानम्रं कृष्णायसं मुखात् ।  
मलं त्रपुसनागादिधातुजं विविधं तथा ।  
तत्र गर्भे च्युतं सर्व जातरूपमभूद्वनम् ॥ २२८ ॥  
स कुमारः शरवणे कृत्तिकाक्षीरवर्धितः ।  
कार्तियेकोऽभवद्वह्निसहस्रांशुसमद्युतिः ॥ २२९ ॥


_________


षण्णां स पुत्रको धीरः कृत्तिकानां षडाननः ।  
बभूव सुरसेनासु नायकस्तारकान्तकः ॥ २३० ॥  
इति कुमारोत्पत्तिः ॥ ७ ॥  
बभूव सगरो नाम मनुवंश्यो महीपतिः ।  
अयोध्यायां सुधासिन्धुरिव जन्मावधिः श्रियः ॥ २३१ ॥  
बभूव केशिनी नाम वैदर्भी तस्य वल्लभा ।  
सुमतिश्च सुपर्णस्य भगिनी विनतात्मजा ॥ २३२ ॥  
भार्याद्वयमुपाकृत्य पूर्ण वर्षशतं तपः ।  
भृगोर्वरीदभिमतं स संतानमवाप्तवान् ॥ २३३ ॥  
षष्ठिपुत्रसहस्राणि पुत्रं चैकमवाप्य सः ।  
तमेकमसमञ्जाख्यं प्रजाद्विद्विष्टमत्यजत् ॥ २३४ ॥  
अंशुमन्तं सुतं तस्य पौत्रमादाय पुत्रवत् ।  
स बभूवाश्वमेधाय दीक्षितः पृथिवीपतिः ॥ २३५ ॥  
हिमवद्विन्ध्ययोर्मध्ये प्रवृत्ते यज्ञकर्मणि ।  
हृतः केनापि भूतेन तस्याश्वोऽदृश्यतां ययौ ॥ २३६ ॥  
षष्ठिपुत्रसहस्राणि शासनात्तस्य वाजिनम् ।  
उपलब्धुं दिशो जग्मुर्दारिताखिलभूतलाः ॥ २३७ ॥  
वध्यमानेषु भूतेषु तैरश्वाहरणक्रुधा ।  
दारिते च महीपीठे नादृश्यत ह्यः क्वचित् ॥ २३८ ॥  
पुनः पुत्राः समादिष्टास्ते निर्मिन्नमहीतलाः ।  
ददृशुर्दिग्गजान्मूर्ध्ना धृतविश्वंभराभरान् ॥ २३९ ॥  
विरूपाख्यं महापद्मं भद्रं सुमनसं तथा ।  
ते तान्प्रदक्षिणीकृत्य गजान्कैलाससंनिभान् ॥ २४०॥  
पाताले ददृशुर्देवं कपिलं वैष्णवं महः ।  
कर्तारं घोरतपसां प्रवरं सर्वतेजसाम् ॥ २४१ ॥


_________


ते तमश्वहरं ज्ञात्वा संरम्भात्समभिद्रुताः ।  
तद्दृष्टिनष्टाः प्रययुर्भस्मकूटावशेषताम् ॥ २४२ ॥  
सगरेण विसृष्टोऽथ पौत्रः साधुरयांशुमान् ।  
प्रविश्य पातालतलं दिग्द्विपेन्द्रगिरा वशी ॥ २४३ ॥  
ज्वलत्कपिलकोपेन निर्दग्धान्सगरात्मजान् ।  
तन्मातुलस्य च गिरा ज्ञात्वा तार्क्ष्यस्य दुःखितः ॥ २४४ ॥  
पापापनुत्तये तेषां ज्ञात्वा मन्दाकिनीपयः ।  
चरन्तं हयमासाद्य गत्वा पित्रे न्यवेदयत् ॥ २४५ ॥  
समाप्ते विधिवद्यज्ञे सगरो भूभृतां वरः।  
त्रिंशद्वर्षसहस्राणि राज्यं कृत्वा दिवं ययौ ॥ २४६ ॥  
ततोंऽशुमानभूद्राजा सुचिरं तेजसां निधिः ।  
राज्यं दत्त्वा दिलीपाय पुत्राय गुणशालिने ॥ २४७ ॥  
द्वात्रिंशत्स सहस्राणि वर्षाणां तुहिनाचले ।  
तपः कृत्वा ययौ दिव्यं धाम धुर्यो महीभृताम् ॥ २४८ ॥  
दिलीपोऽब्दसहस्राणां राज्यं कृत्वापि विंशतिम् ।  
भगीरथाय पुत्राय श्रियं दत्वा दिवं ययौ ॥ २४९ ॥  
श्रुत्वा सगरपुत्राणां पूर्ववृत्तं भगीरथः ।  
ऊर्ध्वबाहुस्तपश्चक्रे गोकर्णे स्थाणुनिश्चलः ॥ २५० ।  
ततो वर्षशतस्यान्ते तमभ्येत्य प्रजापतिः ।  
वरं गृहाणेत्यवदत्तच्छ्रुत्वा स नृपोऽभ्यधात् ॥ २५१ ॥  
अवतीर्णेन भगवन्गाङ्गेन नमसोऽम्भसा ।  
आप्लावयितुमिच्छामि भस्मीभूतान्पितामहान् ॥ २५२ ॥  
सदा निरवसादं च कुलमिक्ष्वाकुभूभृताम् ।  
उक्ते भगीरथेनेति तमूचे चतुराननः ॥ २५३ ॥  
राजन्गङ्गावतारोऽस्तु कुलं वोऽस्तु सदोदितम् ।  
धर्तु सुरापगावेगं किं तु शर्वः प्रसाद्यताम् ॥ २५४ ॥


_________


दिवः सा वेगनिर्घातनिपातक्षुभितं क्षणात् ।  
दारयत्येव गङ्गायाः पातालं सप्तमं पयः ॥ २५५ ॥  
सहेत कस्तदन्यत्र देवदेवान्महेश्वरात् ।  
इत्युक्त्वा पद्मभूर्गङ्गामादिदेश तदीप्सिताम् ॥ २१६ ॥  
अथ राजा निराहारनिरुद्धप्राणधारणः ।  
वर्ष तपश्चचारैकचरणाङ्गुष्ठनिष्ठितः ॥ २५७ ॥  
ततस्तुष्टस्तमभ्येत्य भगवान्भूतभृद्भवः ।  
त्वद्वाञ्छितं करोमीति बभाषे शशिशेखरः ॥ २५८ ॥  
अधिरुह्याथ शिखरं स तुषारमहीभृतः ।  
विप्रकीर्णजटाजूटं जीमूतपटलोपमम् ॥ २५९ ॥  
देवदेवश्च प्रोवाच देवस्त्रिदशवाहिनीम् ।  
दन्तांशुभिस्तत्प्रवाहः सूत्रपातमिवाचरन् ॥ २६० ॥  
ततस्तरङ्गसंघातसंघट्टविकटा सरित् ।  
पपात मूर्ध्नि देवस्य स्फीतफेनाट्टहासिनी ॥ २६१॥  
सा बभ्राम जटाजूटे चिरं देवस्य धूर्जटेः ।  
गम्भीरग्रन्थविज्ञाने मुग्धस्येवाल्पिका मतिः ॥ २६२ ॥  
अप्राप्तमार्गा सा तत्र ग्राम्येव नगराङ्गना ।  
न ससादार्थमत्यन्तभ्रान्तिश्रान्तेव मूर्छिता ॥ २६३ ॥  
ततः संवत्सरे पूर्णे तपसा प्रार्थितो भवः ।  
भगीरथेन तत्याज जटां निष्पीड्य जाह्नवीम् ॥ २६४ ॥  
सा शंकरशिरःशृङ्गविभ्रष्टा जगतीं ययौ ।  
वन्द्यमाना जगद्वन्द्यैः सिद्धैः संविदितात्मभिः ॥ २६५ ॥  
स्फुटस्फटिकशैलाभैरदभ्रशुभ्रपातिभिः ।  
बभौ क्ष्मां क्षालयन्ती सा निर्घोषोद्वेलितैर्जलैः ॥ २६६ ॥  
चलत्कुटिलकल्लोलविलाससलिलेन सा ।  
चक्रे बालानिलालोलदुकूलकलनां भुवम् ॥ २६७ ॥

परमेष्ठिमुखैर्देवैरनुयाता महर्षिभिः ।  
व्यधाद्वीचिचयैः स्वर्गसोपानपदवीं नृणाम् ॥ २६८ ॥  
तस्या विग्रहवान्हर्ष इव राजा भगीरथः ।  
पुरो ययौ मुनिगणैः सह पूर्णमनोरथः ॥ २६९ ॥  
स पातालतलं नीत्वा गङ्गां सगरजन्मनाम् ।  
तत्पुण्यसलिलस्पृष्टभस्मनां स्वर्गतिं व्यधात् ॥ २७० ॥  
स्वर्गगान्ब्रह्मणो ज्ञात्वा सकलान्सगरात्मजान् ।  
क्रियां तत्सलिलैस्तेभ्यः कृत्वान्तर्निवृतो नृपः ॥ २७१ ॥  
सागराश्च बभूवुस्ते खाताः सगरसूनुभिः ।  
एवं त्रिपथगा प्राप भुवं भागीरथी नदी ॥ २७२ ॥  
इति गङ्गावतरणम् ॥ ७ ॥  
ततः प्रभाते शनकैर्व्रजन्तस्ते सकौतुकाः ।  
विशालां नगरीं प्रापुर्गङ्गापुलिनमेखलाम् ॥ २७३ ॥  
पुरीं दृष्ट्वा विशालाख्यां कान्तां सुमतिभूपतेः ।  
पप्रच्छ तत्कथां रामः कौशिकं सोऽप्यभाषत ॥ २७४ ॥  
पुरा कृतयुगे पुत्रा दितेर्दैत्या महाबलाः ।  
अदितेश्च सुराः सर्वे ममन्थुः क्षीरसागरम् ॥ २७५ ॥  
दण्डं मन्दारमादाय दीर्घनेत्रं च वासुकिम् ।  
क्षिप्त्वा सर्वौषधीस्तस्मिन्नाकान्ते तैः सुधार्थिभिः ॥ २७६ ॥  
पष्टिकोट्यो मृगाक्षीणां दिव्यानामुदितो गणः ।  
सरसास्वप्सु जातत्वात्ताः स्वर्गेऽप्सरसः श्रुताः ॥ २७७ ॥  
ताः साधारणतां प्रापुरगृहीताः सुरासुरैः ।  
ततः समुदभूद्दिव्या कन्यका वारुणी सुरा ॥ २७८ ॥  
तत्त्यागादसुरा दैत्या देवास्तसंगमात्सुराः ।  
उच्चैःश्रवाः कौस्तुभश्च पीयूषं चोदितं ततः ॥ २७९ ॥


_________


अथो धन्वन्तरिर्जातः सुधापूर्णकमण्डलुः ।  
सर्वौषधिगणैः कान्तैः सिद्धिदो भिषजां वरः ॥ २८० ॥  
ततोऽभूदुत्कटाटोपः कलाकूटः समुत्प्लवः ।  
अतीवायासितस्येव कोपस्तीक्ष्णो महोदधेः ॥ २८१ ॥  
अमृतार्थे बभूवोग्रः संग्रामस्त्रिदिवौकसाम् ।  
दैत्यानां च चिरं सर्वलोकक्षयपरिश्रमः ॥ २८२ ॥  
शतक्रतुस्ततः प्राप्य निहताशेषदानवः ।  
सुधां राज्ये स्थितः प्राप विजयव्यञ्जनं यशः ॥ २८३ ॥  
हतपुत्रा दितिर्दुःखाद्भर्तारं कश्यपं सती ।  
शक्रहन्तारमिच्छामि पुत्रमित्यब्रवीत्क्रुधा ॥ २८४ ॥  
तामुवाच कृपाविष्टः कश्यपः शास्त्रलोचनाम् ।  
तनयं शक्रहन्तारं वलज्येष्ठं त्वमाप्स्यसि ॥ २८५ ॥  
अत्यन्तशुचियुक्ता चेद्गर्भे वार्षसहस्रके।  
इति तच्छासनं प्राप्य गर्भ च प्रयता दितिः ॥ २८६ ॥  
तपश्चचार सुचिरं वीरासुरजिगीषया ।  
छलप्रेक्षी बभूवास्याः परिचर्यापरः सदा ॥ २८७॥  
समित्कुशाग्निकुसुमाहारी तत्र शतक्रतुः ।  
ततो वर्षसहस्रान्ते कृत्वा पादपदे शिरः ॥ २८८ ॥  
निद्रां विमोहिता भेजे दितिः पुण्यैर्मरुत्पतेः  
गर्भे प्रविश्य शक्रोऽपि चक्रे वज्रेण सप्तधा ॥ २८९ ॥  
प्रबुद्धां रोदनेनास्य दितिं ज्ञात्वा सुराधिपः ।  
मा रोदीरिति तं गर्भ वदन्पुनरदारयत् ॥ २९० ॥  
ततः प्रभृति शक्रोऽभूद्विश्रुतः पाकशासनः ।  
स निर्गत्य दितिं दीनां प्रसाद्य मुदितोऽभवत् ॥ २९१ ॥  
तं सप्तधाकृतं वालं वातस्कन्धेषु सप्तसु ।  
विदधेऽधिपतिं शक्रो दितेः प्रणयशासनात् ॥ २९२ ॥


_________


मा रोदीरिति शक्रोक्त्या मरुतस्ते महौजसः ।  
बभूव त्रितयो येषां विद्युद्वायुरिति श्रुतः ॥ २९३ ॥  
विशालस्तत्सुतो राजा यस्येयं विपुला पुरी।  
इहाद्य सुमतिर्नाम विशालकुलजो नृपः ॥ २९४ ॥  
इति मरुदुत्पत्तिः ॥ ८॥  
इत्युक्तं मुनिना श्रुत्वा व्रजन्रामः सलक्ष्मणः ।  
संपूजितः सुमतिना ददर्श विपुलं वनम् ॥ २९५ ॥  
पुराणैरङ्कितं दृष्ट्वा तत्तपोवनलक्षणैः ।  
विश्वामित्रं स पप्रच्छ मुनिं विस्मितमानसः ॥ २९६ ॥  
शून्योऽपि रुचिरः कोऽयं दरिद्रो गुणवानिव ।  
देशस्तपोवनप्रायस्तपस्विजनवर्जितः ॥ २९७ ॥  
राघवेनेति विनयात्पृष्टः प्रोवाच कौशिकः ।  
अत्राभवत्पुरा राम गौतमस्याश्रमो मुनेः ॥ २९८ ॥  
अहल्या नाम तस्यासीत्तपःश्रीरिव रूपिणी ।  
भार्या नवाभिलाषस्य पदं सुरपतेरपि ॥ २९९ ॥  
तां भर्त्रा रहितां दृष्ट्वा कदाचित्पाकशासनः ।  
रतियाच्ञाप्रणयितो ययौ गौतमरूपभृत् ॥ ३०० ॥  
शक्रोऽयमित्यविज्ञाय तमहल्या कुतूहलात् ।  
चक्रे संपूर्णसंकल्पं तं सौभाग्यवशीकृतम् ॥ ३०१ ॥  
शीलांशुकापहरणप्रगल्भानिलविभ्रमम् ।  
अभिलाषलताबीजं ललनानां कुतूहलम् ॥ ३०२ ॥  
गौतमोऽथ समभ्येत्य शक्रं स्वसदृशं पुनः ।  
ददर्श तूर्ण गच्छन्तं लज्जाविलुलितैः पदैः ॥ ३०३ ॥


_________


लज्जालतापरशुतां यशःशीतांशुमेघताम् ।  
मोहश्यामातिमिरतां(१) यातः कस्य न मन्मथः ॥ ३०४ ॥  
ततः शक्रस्य सहसा मुनिशापाभिभाषणात् ।  
पेततुर्दुनयावस्थासुहृदौ वृषणौ भुवि ॥ ३०५ ॥  
गौतमोऽथ समभ्येत्य शीलरत्नविनाकृताम् ।  
अहल्यामशपत्कोपाद्भुजङ्गीभावदूषिताम् ॥ ३०६ ॥  
चिरमस्मिन्निरालम्बा कानने भस्मशायिनी ।  
अदृश्या प्राप्स्यसि शुचं रामसंदर्शनावधि ॥ ३०७ ॥  
इत्युक्त्वा गौतमः प्रायादपरं तपसे वनम् ।  
सुरेन्द्रो मेषवृषणो मेषादाकृष्य चाभवत् ॥ ३०८ ॥  
शापात्संतारयैनां त्वमहल्यां रघुनन्दन ।  
चिरगूढपरिक्लेशविनाशः सत्समागमः ॥ ३०९ ॥  
कौशिकेनेति कथिते रामोऽभ्येत्य सलक्ष्मणः ।  
ददर्श सर्वभूतानामदृश्यां गौतमाङ्गनाम् ॥ ३१० ॥  
नीहारजालसंछन्नां कलामिव निशापतेः।  
विद्यामिव निरीभासामपि नान्तरविस्मिताम् ॥ ३११ ॥  
सा दृष्ट्वा राघवौ प्रीता प्रणामानतशेखरौ ।  
लेभे चिन्तानलच्छेदसुचिरोच्छ्वासनिर्वृतिम् ॥ ३१२ ॥  
तावभ्यर्च्य गताशङ्का त्यक्तशापा मुनेर्वधूः ।  
बभौ कुसुमवर्षेण च्छाद्यमाना सुरैर्दिवि ॥ ३१३ ॥  
इत्यहल्याशापमुक्तिः ॥९॥  
ततो जनकराजस्य मिथिलां पृथुलश्रियम् ।  
ते प्रविश्य मखक्षेत्रं ददृशुर्मुनिसेवितम् ॥ ३१४ ॥  
मुनीनां दीप्ततपसां राज्ञां च भुजशालिनाम् ।  
ब्रह्मक्षेत्रमयी काचित्तत्र लक्ष्मीरदृश्यत ॥ ३१५ ॥


_________


फुल्लद्मपलाशाक्षौ धन्विनौ रघुनन्दनौ ।  
जनः किरीटिनौ वीक्ष्य ययौ विस्मयवश्यताम् ॥ ३१६ ॥  
विलोक्य जनसंबाधं मखस्य महतीं श्रियम् ।  
एकान्ते कौशिकमुनिः स्थितिं चक्रे स राघवः ॥ ३१७ ॥  
विश्वामित्रं स्वयं प्राप्तं ज्ञात्वा जनकभूपतिः ।  
प्रत्युद्ययौ पुरस्कृत्य शतानन्दं पुरोहितम् ॥ ३१८ ॥  
स पूजयित्वा विधिवन्मुनि मान्यं मनीषिणाम् ।  
धन्यताभरणां प्रीतिमवाप बहुमानतः ॥ ३१९ ॥  
अनामयं मुनिः पृष्टा तमूचे विनयानतम् ।  
अहो विराजसे राजन्सदाचारविभूषणः ॥ ३२० ॥  
यज्ञदानोपकाराणां संपत्सूते यशस्तव ।  
पुण्यं त्रिभुवनस्यापि शुभ्रं गाङ्गमिवोदकम् ॥ ३२१ ॥  
अच्छिन्नदानाभरणः सदा धर्मफलोदयः ।  
महात्मनां भवन्त्येव पुण्याः पुण्यविभूतयः ॥ ३२२ ॥  
अहो बत विदग्धेन भवता समुपार्जितम् ।  
कान्ताकटाक्षचटुलैरक्षयं विभवैर्यशः ॥ ३२३ ॥  
इति ब्रुवाणं जनकः कौशिकं तमभाषत ।  
दन्तांशुभिर्मुखासक्तं सत्यं संदर्शयन्निव ॥ ३२४ ॥  
भगवन्यज्ञसंभारो विभवाडम्बरः परम् ।  
सर्वयज्ञफलप्राप्तिः पवित्रं तव दर्शनम् ॥ ३२५ ॥  
मनोरथावतीर्णोऽपि धन्यतामादधाति यः।  
स साधुसंगमः कस्य न प्रियः कुशलोदयः ॥ ३२६ ॥  
कस्येमौ धीरगम्भीरव्यञ्जनोजितमानसौ ।  
विक्रान्तलक्षणाकारौ सुकुमारौ कुमारकौ ॥ ३२७ ॥  
किमप्युत्सित्ततामेति दर्शनेनानयोर्मनः ।  
ययोविजयवृत्तान्तं शंसतीव भुजद्वयम् ॥ ३२८ ॥


_________


सादरं जनकेनेति पृष्टः प्रोवाच कौशिकः ।  
राज्ञो दशरथस्यैतौ सुतौ सुकृतशालिनः ॥ ३२९ ॥  
शिशू लोकपरित्राणपवित्रचरिताकृती ।  
गुणानां धाम रामोऽयं लक्ष्मणश्चास्य चानुजः ॥ ३३० ॥  
अस्य मन्मखरक्षायै राक्षसक्षयकारिणः ।  
वाता पुष्पोज्ज्वला कीर्तिर्लोककर्णावतंसताम् ॥ ३३१ ॥  
महावंशभवं वीरं त्वामिवैष गुणोचितम् ।  
आयातस्त्वत्क्रतौ द्रष्टुं धनुर्धीरं पिनाकिनः ॥ ३३२ ॥  
इत्युक्तं मुनिना श्रुत्वा जगाद जनकः पुनः ।  
धन्योऽहं यस्य मे रामः सभायातः स्वयं गृहम् ॥ ३३३ ॥  
पूज्यः समस्तया लक्ष्म्या ममायं रघुनन्दनः ।  
अब्धेरिव गृहायातः प्रणयात्पुरुषोत्तमः ॥ ३३४ ॥  
इत्युक्ते मिथिलानाथः पूजयन्राघवौ मुदा ।  
समागमं मुनीन्द्रेण प्रशशंस पुनः पुनः ॥ ३३५ ॥  
विश्वामित्रगिरा ज्ञात्वा शापाद्रामेण मोक्षिताम् ।  
अहल्यां जननीं प्रीतः शतानन्दोऽवदन्मुनिः ॥ ३३६ ॥  
धन्यो दशरथः श्रीमान्राजा पूर्णमनोरथः ।  
यस्य त्वं तनयो राम पुण्यकल्पतरोः फलम् ॥ ३३७ ॥  
विश्वामित्रमखत्राणपवित्रेण महीयसा ।  
यशसा तव शुभ्रेण भान्ति स्तवकिता दिशः ॥ ३३८ ॥  
त्रैलोक्यविजयोदारा कियती तस्य शक्रता ।  
श्रेयःस्ववहितः साक्षाद्भगवान्यस्य कौशिकः ॥ ३३९ ॥  
कुशसूनोः कुशाख्यस्य पौत्रोऽयं गाधिनन्दनः ।  
विश्वामित्रः शशासोर्वौ पुरा सप्ताब्धिमेखलाम् ॥ ३४० ॥


_________


स कदाचिदयं श्रीमान्सैन्येन महता वृतः ।  
विचरन्काननान्तेषु वशिष्ठाश्रममाययौ ॥ ३४१ ॥  
पूज्येन पूजितस्तेन प्रणयाच्च निमन्त्रितः ।  
कृच्छ्रादिव तथेत्यूचे कौशिकः प्रीतियन्त्रितः ॥ ३४२ ॥  
विशिष्ठोऽपि समभ्येत्य कामधेनुमभाषत ।  
ससैन्योऽद्य मया राजा विश्वामित्रो निमन्त्रितः ॥ ३४३ ॥  
तस्मै प्रयच्छ विविधां भोज्यरत्नांशुकश्रियम् ।  
इत्युक्ता बहुला तेन ददौ सर्व तदर्थितम् ॥ ३४४ ॥  
अथ राजोचितैर्भोगैस्तृप्तः सबलवाहनः ।  
रत्नैश्च विविधैः प्रीतः क्ष्मापतिर्विसयं ययौ ॥ ३४५ ॥  
स ज्ञात्वा शबलां धेनुं कारणं सर्वसंपदाम् ।  
उवाच प्रीतिमासाद्य वशिष्ठं तपसां निधिम् ॥ ३४६ ॥  
कामधेनुः परं रत्नं रत्नानां भाजनं नृपः ।  
गवां शतसहस्रेण तस्मादेतां प्रयच्छ मे ॥ ३४७ ॥  
तमुवाच वशिष्ठोऽपि नाहं कोटिशतैर्गवाम् ।  
राशिभिर्वा सुवर्णस्य दास्यामि शबलां क्वचित् ॥ ३४८ ॥  
संत्यक्तुं नोत्सहे पुण्यां तपःसिद्धिमिवोत्तमाम् ।  
हव्यकव्याग्निहोत्राणां प्राणानां च समाश्रयम् ॥ ३४९ ॥  
मत्वैतत्कौशिकोऽवादीद्वजानां हेमशालिनाम् ।  
हयानां चेन्दुशुभ्राणां चायुतैः कोटिभिर्गवाम् ॥ ३९० ॥  
देहि मे शबलां ब्रह्मन्निर्बन्धोऽनुशयप्रदः ।  
इत्युक्तो भूमिपालेन वशिष्ठः पुनरभ्यधात् ॥ ३५१ ॥  
राजञ्जीवितसर्वस्वं शबलां न ददामि ते ।  
सैव मे परमं रत्नं सैव यज्ञक्रियाफलम् ॥ ३५२ ॥  
इति ब्रुवाणो न यदा कामधेनुं ददौ मुनिः ।  
तदा जहार बलवान्बलात्कुशिकनन्दनः ॥ ३५३ ॥


_________



ह्रियमाणा वने धेनुर्भूपालेन बलीयसा ।  
दुःखिता साश्रुनयना शरणं मुनिमाययौ ॥ ३५४ ॥  
सावदद्भगवन्कस्सादकस्मादनपायिनी।  
निर्दोषाहं त्वया त्यक्ता हव्यकव्योपयोगिनी ॥ ३५५ ॥  
एतच्छ्रुत्वा मुनिवरस्तामुवाच कृपानिधिः ।  
न मया त्यज्यसे देवि ह्रियसे प्रसभं मम ॥ ३५६ ॥  
बलवान्कौशिको राजा दुर्बला ब्राह्मणा वयम् ।  
पश्यामि वाहिनीं शस्त्रवीचीवलयसंकुलाम् ॥ ३५७ ॥  
दुःखादिति ब्रुवाणं तं शवला प्रत्यभाषत ।  
क्षात्रं बलं नातिबलं ब्रह्मतेजो महद्बलम् ॥ ३५८ ॥  
शौर्याधिकः क्षत्रियोऽयं तपस्तेजश्च तेऽधिकम् ।  
त्वदनुप्राणितबलं पश्य मामधुना विभो ॥ ३५९ ॥  
इत्युक्त्वा ससृजे वीरान्हुंकारेणैव पल्हवान् ।  
तान्युद्धे क्षपितान्दृष्ट्वा विश्वामित्रस्य सैनिकैः ॥ ३६० ॥  
योनिजान्यवनान्म्लेच्छाञ्छकृतश्चासृजच्छकान् ।  
काम्बोजान्दरदाञ्छूरान्बाह्लिकान्सकिरातकान् ॥ ३६१ ॥  
तुरुष्कान्सासृजद्वीरान्धोरान्हेमाचलत्विषः ।  
ज्वलितानिव दिव्यास्त्रैर्विश्वामित्राभिमन्त्रितैः ॥ ३६२ ॥  
(तिलकम्)  
तैर्म्लेच्छैर्विकृताकारैः प्रदीप्तविविधायुधैः ।  
क्षणेनाभूत्क्षतिपतिर्निहताशेषसैनिकः ॥ ३६३ ॥  
ततः शतं नरपतेः पुत्राणां भुजशालिनाम् ।  
अभ्याद्रवत्सुसंरब्धं वशिष्ठं तेजसां निधिम् ॥ ३६४ ॥  
तानाकृष्टमहाचापखड्गानापतिताञ्जवात् ।  
दृष्ट्वा वशिष्ठो विदधे हुंकारेणैव भस्मसात् ॥ ३६५ ॥


_________


हतपुत्रो हतामात्यः सैन्यहीनो महीपतिः ।  
सोऽभून्निरुद्धकच्छायो दावदग्ध इवाचलः ॥ ३६६ ॥  
प्राज्यं राज्यं परित्यज्य स गत्वा हिमवत्तटम् ।  
मौनी तपश्चचारोग्रं पादाङ्गुष्ठधृतिश्विरम् ॥ ३६७ ॥  
तस्य वातभुजः काले स्वयमेत्य चतुर्मुखः ।  
अर्थितः प्रददौ दिव्यमस्त्रग्रामं वरप्रदः ॥ ३६८ ॥  
दिव्यास्त्रबलसंपूर्णः स गत्वा पुनराश्रमम् ।  
वशिष्ठस्याकरोत्सर्वत्रस्तशिष्यजनोज्झितम् ॥ ३६९ ॥  
ब्रह्मदण्डमथादाय कालदण्डमिवोत्कटम् ।  
ददाह दिव्यान्यस्त्राणि वशिष्ठस्तस्य संगरे ॥ ३७० ॥  
ततः प्रक्षीणसर्वास्त्रो ब्राह्ममस्त्रमथासृजत् ।  
तदपि ब्रह्मदण्डेन ब्रह्मर्षिरफलं व्यधात् ॥ ३७१ ॥  
तस्य ब्रह्मास्त्रसंहारकारिणो भैरवं वपुः ।  
न सेहिरे सुरा द्रष्टुं रोमकूपोद्गतानलम् ॥ ३७२ ॥  
भग्नदर्पस्ततो राजा विश्वामित्रोऽतिदुःखितः ।  
धिक्क्षान्त्रं बलमित्युक्त्वा प्रययौ तपसे पुनः ॥ ३७३ ॥  
स भार्यासहितश्चके दक्षिणां दिशमाश्रितः ।  
तपस्तीव्रं ययुर्येन विस्मयं परमर्षयः ॥ ३७४ ॥  
हविष्यन्दो महिष्यन्दो दृढनेत्री महोदयः ।  
पुत्रास्तपोवने यस्य जाताः पावकवर्चसः ॥ ३७५ ॥  
पूर्वजा हतशेषाश्च तस्याष्टौ बलवत्तराः ।  
बभूवुर्भुवि विख्यातास्तनया राज्यभागिनः ॥ ३७६ ॥  
पूणे वर्षसहस्रेऽथ तपःसंतापितामरम् ।  
ब्राह्मण्यकामं राजर्षि तं ब्रह्मा स्वयमाययौ ॥ ३७७ ॥  
सोऽवदत्तपसा लोकास्त्वया राजर्षिसंमताः ।  
जिताः संयमिना लब्धं सुकृतं जन्मनः फलम् ॥ ३७८ ॥


_________


इत्युक्त्वान्तर्हिते क्षिप्रं पद्मयोनौ मुनिः शुचा ।  
प्रदध्यौ मन्युसंतप्तः श्वसन्नाग इवाहतः ॥ ३७९ ॥  
अहो नु नाप्तं ब्राह्मण्यं यत्नेनापि महीयसा ।  
तपो निष्फलतां यातं खलानामिव संगतम् ॥ ३८० ॥  
इत्युक्त्वा पुनरेवोग्रं स चकार महत्तपः ।  
निजधैर्यदृढश्चित्ते निश्चयो हि महात्मनाम् ॥ ३८१ ॥  
असिन्नवसरे सत्यसुधाधौताननद्युतिः ।  
त्रिशङ्कुर्भूमिपालोऽभूदिक्ष्वाकुकुलभूषणम् ॥ ३८२ ॥  
सशरीरो दिवं गन्तुं यियक्षुः स्वपुरोहितम् ।  
वशिष्ठमाहूय परं यत्नवानभवत्क्रतौ ॥ ३८३ ॥  
प्रत्याख्यातो वशिष्ठेन तस्याशक्यतया क्रतोः ।  
वशिष्ठपुत्रानभ्येत्य चक्रे यज्ञे कृतार्थताम् ॥ ३८४ ॥  
कृताञ्जलिरुवाचेदं विपदां विनिवृत्तये ।  
गुरुणा चरणानम्रः संत्यक्तोऽहमकल्मषः ॥ ३८९ ॥  
गुरुणा प्रतिषिद्धोऽहं युष्माञ्छरणमागतः ।  
भवद्भिर्यष्टुमिच्छामि गन्तुं विग्रहवान्दिवम्\] ॥ ३८६ ॥  
\[उदेति मृत्युः पीयूषाकिमन्यद्विधुरे विधौ ।  
सुहृदः शत्रुतां यान्ति संश्रितश्चाविधेयताम् ॥ ३८७ ॥  
आराधिताश्च कुप्यन्ति दैवोद्धूलितसंपदाम् ।  
शरण्यं शरणं यातस्त्वामहं वाञ्छिताप्तये ॥ ३८८ ॥  
पापं मार्ष्टि शुभं सूते सत्यं साधुसमागमः ।  
गुरुणा प्रतिषिद्धोऽहं युष्माञ्छरणमागतः ॥ ३८९ ॥


_________


भवद्भिर्यष्टुमिच्छामि गन्तुं विग्रहवान्दिवम् ।  
युष्माभिरपि संत्यक्तो गमिष्यामि परं गुरुम् ॥ ३९० ॥  
शतं वशिष्ठपुत्राणां श्रुत्वेति नृपमब्रवीत् ।  
अशक्यत्वात्परित्यक्तो गुरुणा सत्यवादिना ।  
परान्व्रजसि दुर्वृत्त चण्डालो भव सत्वरम् ॥ ३९१ ॥  
वशिष्ठपुत्ररित्युक्तो गत्वा निजपुरीं नृपः ।  
अतिबाह्य निशामेकां प्रातश्चण्डालतां ययौ ॥ ३९२ ॥  
अघो नीलाम्बरो रक्तवासाः कल्मषभूषणः ।  
खलैरिवासिकठिनैरायासैः परिवेष्टितः ॥ ३९३ ॥  
तं विलोक्य श्रिया त्यक्तं घोरं निजकुलच्युतम् ।  
तत्यजुर्मन्त्रिणः सर्वे पौराश्च व्याकुलाशयम् ॥ ३९४ ॥  
अहो नु न चलत्येषा पुरुषप्रतिपन्थिनी ।  
अनित्यतेव भावानां भूतानां भवितव्यता ॥ ३९५ ॥  
अनित्या कर्मरेखेव भूतानां परिवर्तिनी ।  
अहो चटुलकल्लोलकुल्या कुटिलचारिणी ॥ ३९६ ॥  
नॄणामुन्मूलयत्येषा पौरुषं कर्मसंगतिः ।  
कुशलायोद्यतो राजा यातः प्रत्युत शोच्यताम् ॥ ३९७ ॥  
केवलं शरणं प्रायाद्विश्वामित्रं तपोनिधिम् ।  
निवेद्य सर्ववृत्तान्तं तस्मै कारुण्यशालिने ॥ ३९८ ॥  
इत्युक्त्वा कौशिकोऽवादीत्करुणापूर्णमानसः ।  
एषोऽहं तव साहाय्ये सज्जः क्रतुसमीहिते ॥ ३९९ ॥  
अनेनैव शरीरेण सुरलोकं प्रयास्यसि ।  
इत्युक्त्वा यज्ञसंभारे मुनिः शिष्यानचोदयत् ॥ ४०० ॥  
सोऽभवद्याजकस्तस्य वन्द्यो निन्द्यतनोर्नृपः ।  
आपन्नत्राणचतुरं चरितं हि महात्मनाम् ॥ ४०१ ॥  
ततः सर्वं मुनिकुलं निमन्त्रयितुमादरात् ।


_________


विसृष्टा प्रययुस्तेन सर्वे तूर्णं दिशो दश ॥ ४०२ ॥  
अथ प्राप्ते मुनिगणे विश्वामित्रतपोबलात् ।  
यथोक्तमवदञ्छिष्यास्तमेत्य महसां निधिम् ॥ ४०३ ॥  
भगवन्मुनयः प्राप्ता वशिष्ठतनयान्विना ।  
महोदयं च दर्पान्धं तदुक्तं श्रूयतां विभो ॥ ४०४ ॥  
स याज्यो यत्र चण्डालः क्षत्रियो यत्र याजकः ।  
ब्रह्मर्षयो वयं तत्र कथं यज्ञसभासदः ॥ ४०५ ॥  
अहो नु ब्राह्मणाः सर्वे महाविप्लवकारिणा ।  
कल्पान्तेनेव गिरयो विश्वामित्रेण पातिताः!! ४०६ ॥  
शिष्यैरित्युक्तमाकर्ण्य कौशिकः कोपकम्पितः ।  
वशिष्ठपुत्रानशपन्निःश्वसन्सुमहोदयान् ॥ ४०७ ॥  
मृत्युदग्धाः श्वमांसादाः सप्तजन्मशतानि ते।  
मुष्टिका नाम विकृताः प्रभविष्यन्ति निर्घृणाः ॥ ४०८ ॥  
महोदयश्च दुर्वृत्तः प्रयास्यति निषादताम् ।  
इत्युक्त्वा सत्यसंकल्पो विरराम महातपाः ॥ ४०९ ॥  
तद्भयादभ्युपगते तस्मिन्यज्ञे महर्षिभिः ।  
ऋत्विङ्मणिहितारम्भः पूर्णो विधिरवर्तत ॥ ४१० ॥  
आहूता यज्ञभागाय नाजग्मुर्देवता यदा ।  
कुपितः श्रुवमुद्यम्य तदा मुनिरभाषत ॥ ४११ ॥  
राजन्मे पश्य तपसो बलमद्भुतकारिणः ।  
सशरीरो दिवं गच्छ सहसा मम तेजसा ॥ ४१२ ॥  
इत्युक्तमात्रे मुनिना दिवमाचक्रमे नृपः ।  
प्रदीप्तमन्त्रतपसां किमसाध्यं महात्मनाम् ॥ ४१३ ॥  
दृष्ट्वा त्रिदिवमारूढं त्रिशङ्कु त्रिदशेश्वरः ।  
अधःशिराः पतेत्युक्त्वा हुंकारेणेत्यपातयत् ॥ ४१४ ॥  
ततस्त्रि शङ्कुर्निपतंस्त्रायस्वेत्यभ्यधान्मुनिम् ।  
अत्रैव तिष्ठ तिष्ठेति तमूचे कौशिकः क्रुधा ॥ ४१६ ॥

ततोऽसृजत्स सप्तान्यान्मुनीन्दक्षिणमार्गगान् ।  
परां नक्षत्रमालां च प्रजापतिरिवापरः ॥ ४१६ ॥  
तं स्रष्टुमुद्यतं देवा ज्ञात्वा त्रस्ता दिवौकसः ।  
ऊचुः सानुशयं कृत्वा दैन्यव्यञ्जनमञ्जलिम् ॥ ४१७ ॥  
गुरुशापादशुचितामयं यातो महीपतिः ।  
सशरीरो दिवं गन्तुं मुने नार्हति सर्वथा ॥ ४१८ ॥  
इति ब्रुवाणान्विबुधानब्रवीत्कौशिको मुनिः ।  
त्रिशङ्कुस्वर्गगमने प्रतिज्ञा नान्यथा मम ॥ ४१९ ॥  
तिष्ठत्वत्रैव भूपालो नक्षत्रैः सह सत्कृतैः ।  
इत्युक्ता मुनिना देवास्तमूचुः शापशङ्किताः ॥ ४२० ॥  
योगसंख्याविहीनानि वैश्वानरपथाद्बहिः ।  
अक्षयान्यत्र तिष्ठन्तु नक्षत्राणि त्वदाज्ञया ॥ ४२१ ॥  
अयं तवाज्ञया राजा तिष्ठत्वत्रैव सर्वथा ।  
कीर्तिश्च तव शुभ्रेयं यशःस्तम्भ इवोज्ज्वला ॥ ४२२ ॥  
उक्त्वेति याते द्युसदां मण्डले मुनिभिः सह ।  
समाप्य कौशिको यज्ञं पुष्करं तपसे ययौ ॥ ४२३ ॥  
अत्रान्तरे नृपः श्रीमानम्बरीषाभिधोऽभवत् ।  
अयोध्यायां सुधासिन्धुरिव धर्मभृदाकरः ॥ ४२४ ॥  
यजमानस्य तस्येन्द्रः पशुं भूमिशतक्रतोः ।  
जहार तस्कृते पृथ्वीं विप्रवाक्याच्चचार सः ॥ ४२५ ॥  
स तपोवनमासाद्य भृगुतुङ्गे स्थितं मुनिम् ।  
ऋचीकं ससुतं भार्यासखं शान्तं व्यलोकयत् ॥ ४२६ ॥  
तं प्रणम्य यथावृत्तं निवेद्यास्मै प्रसाद्य च ।  
गवां शतसहस्रेण ययाचे तं पशुं सुतम् ॥ ४२७ ॥  
ऋचीकस्तमथोवाच ज्येष्ठो नार्हति विक्रयम् ।  
पुत्रो ममायं दयितः कुलमस्मिन्प्रतिष्ठितः ॥ ४२८ ॥


_________


3

काव्यमाला इत्युक्त्या मुनिना प्रीत्या तद्भार्याप्यवदन्नृपम् । नृ
कनीयांञ्छुनको नाम ममायं दयितः सुतः ॥ ४२९ ॥ नोत्सहेऽहमिमं त्यक्तुं दयितं
जीवितादपि । ज्येष्ठः प्रायः प्रियः पुंसां कनीयांसश्च योषिताम् ॥ ४३० ॥
इति मातुर्वचः श्रुत्वा शुनःशेपो मुनेः सुतः । जगाद मध्यमो धीमान्भूमिपालं
स्मिताननः ॥ ४३१ ॥ न विक्रेयः पितुर्ज्येष्ठः कनीयान्मातुरीप्सितः ।
अर्थादेवाद्य विक्रीतो मध्यमोऽहमबान्धवः ॥ ४३२ ॥ इत्युक्ते मुनिपुत्रेण
तमेव पशुमीप्सितम् । गवां शतसहस्रेण निनाय वसुधाधिपः ॥ ४३३ ॥ अयोध्याभिमुखं
गच्छन्सोऽवसत्पुष्करे निशाम् । तत्रादौ तु शुनःशेपो विश्वामित्रमभाषत ॥ ४३४
॥ भगवंस्त्वामहं प्राप्तः शरणं तपसां निधिम् । ऋचेपुनाहं विक्रीतो मुनिना
मध्यमः सुतः ॥ ४३५ ॥ अस्य राज्ञोऽम्बरीषस्य यातोऽस्मि पशुतां क्रतौ ।
रक्ष्यतामिति तेनोक्ते स्वसुतान्कौशिकोऽब्रवीत् ॥ ४३६ ॥ मद्गिरा भवतामेकः
पशुतां यातु भूपतेः । रक्षणीयः शुनःशेपो मुनिः सर्वात्मना मम ॥ ४३७ ॥
विश्वामित्रवचः श्रुत्वा घोरं पुत्रास्तमूचिरे । परपुत्रस्य रक्षार्थ
स्वपुत्रस्त्यज्यते कथम् ॥ ४३८ ॥ मनो विकूणकः कोऽयं धर्मो दुष्कृतसंमतः ।
श्वमांसाशनतुल्योऽयं स्वपुत्रनिधनोद्यमः ॥ ४३९ ॥ इति पुत्रवचः श्रुत्वा
विश्वामित्रः क्रुधा ज्वलन् । श्वमांसवादिनः शापात्तान्निनाय श्वपाकताम् ॥
४४० ॥ ततोऽब्रवीच्छुनःशेपं गच्छ राज्ञो महाक्रतौ । गाथाद्वयं पठित्वेदं मां
स्मृत्वा शुभमाप्स्यति ॥ ४४१ ॥

१. ऋचीकनाम्ना' भवेत.

इति शासनमासाद्य मुनेर्भूमिभुजा सह ।  
प्रययौ तत्क्रतुक्षेत्रं निर्भयो मुनिपुत्रकः ॥ ४४२ ॥  
सदस्यानुमतः सोऽथ पवित्रीकृतलक्षणः ।  
पवित्रपाशैराविष्टो रक्ताम्बरविलेपनः ॥ ४४३ ॥  
आसाद्य वैष्णवं रूपं मनसा कौशिकं स्मरन् ।  
पठन्गाथाद्वयं प्राप यूपं विशमनास्पदाम् ॥ ४४४ ॥  
ततः प्रीतः सहस्राक्षः फलं बहुगुणं क्रतोः ।  
दत्त्वा राज्ञे शुनःशेपं ररक्ष विपुलाशयः ॥ ४४५ ॥  
कौशिकोऽपि सहस्राब्दं पुष्करे दुष्करं तपः ।  
कृत्वापश्यद्रतस्नातः स्वयं ब्रह्माणमागतम् ॥ ४४६ ॥  
स देवैः सहितस्तस्य विना ब्राह्मण्यमुत्तमम् ।  
दत्त्वा तपःफलं दिव्यं सहसान्तरधीयत ॥ ४४७ ॥  
विश्वामित्रोऽपि तत्प्राप्त्यै पुनस्तीव्रतरं तपः ।  
सुरशङ्कास्पदं मानी चकार दृढनिश्चयः ॥ ४४८ ॥  
ततः कदाचिदभ्येत्य मेनका नाककामिनी ।  
पुष्करे विदधे स्नानं कान्तिसंदेहितोदका ॥ ४४९ ॥  
तां विलासस्मितसुधासेकपल्लविताधराम् ।  
चलत्कटाक्षविक्षेपरचितश्रवणोत्पलाम् ॥ ४६० ॥  
हेमकुम्भयुगेनेव स्तनभारेण भूषिताम् ।  
विपुलश्रोणिविपुलां कान्तिकल्लोलिनीमिव ॥ ४५१ ॥  
विलोक्य कौशिकमुनिर्ययौ प्रीतिविधेयताम् ।  
महतामपि चित्ताब्धिमन्दरः सर्वथा स्मरः ॥ ४५२ ॥  
(तिलकम्)  
स तस्या निर्भरासङ्गप्रणये प्रेमयन्त्रितः ।  
दशवर्षायुतं कालं क्षणं मेने स्मराकुलः ॥ ४९३ ॥

ततोऽनुशयगासाद्य तपोविघ्नमवद्यताम् ।  
शरदीव नदीवेगो ह्रियाभूदल्पको मुनिः ॥ ४५४ ॥  
प्रक्षाल्य मनसो रागं विवेकविमलोऽभवत् ।  
विसृज्य मेनकां चक्रे स चिरं विपुलं तपः ॥ ४५५ ॥  
उत्तराद्रितटे तस्य कौशिकीतीरवासिनः ।  
तपोयुक्तस्य वर्षाणां सहस्रं शनकैर्ययौ ॥ ४५६ ॥  
ततो भीताः सुराः सर्वे समभ्येत्य प्रजापतिम् ।  
लभतां कौशिको ब्रह्मशब्दमित्यूचिरे जवात् ॥ ४५७ ॥  
देवैरभ्यर्थितो धाता समेत्योवाच कौशिकम् ।  
मुने नाद्यापि निर्द्वन्द्वो भवानविजितेन्द्रियः ॥ ४९८ ॥  
वशी प्राप्स्यसि कालेन ब्राह्मण्यं ब्रह्मसंमतम् ।  
इत्युक्त्वान्तर्हिते क्षिप्रं विश्वयोनौ महामुनिः ॥ ४५९ ॥  
ऊर्ध्वबाहुर्निरालम्बश्चक्रे वाताशनस्तपः ।  
ग्रीष्मे पञ्चानलः शीते सलिलान्तरमाश्रितः ॥ ४६० ॥  
तस्योग्रतपसो भीत्या संभ्रमोऽभूद्दिवौकसाम् ।  
सुराङ्गनां ततः शक्रः प्राहिणोत्तज्जिगीषया ॥ ४६१ ॥  
सा शापचकिता प्रायात्कौशिकस्य तपोवनम् ।  
शक्रवाक्यानुगता मधुना मदनेन च ॥ ४६२ ॥  
ततः फुल्ललताजालभ्रमद्भमरमण्डले ।  
स्मरबन्दिनि सानन्दे कलालापिनि कोकिले ॥ ४६३ ॥  
विलाससरसारम्भां रम्भां संभावितस्मराम् ।  
ददर्श कौशिकः कान्तां नयनानन्दकौमुदीम् ॥ ४६४ ॥  
(युगलकम्)  
स तां दीर्घतपाः स्निग्धचक्षुषा क्षणमैक्षत ।  
शोषितेऽपि शरीरेऽस्मिन्नभिलाषो न शुष्यति ॥ ४६५ ॥  
तां ज्ञात्वा तपसो विघ्नं सहस्राक्षेण निर्मिताम् ।  
स शशापाभवद्येन सा शिला वत्सरायुतम् ॥ ४६६ ॥


_________


मन्मथे मधुना सार्धं याते भग्नमनोरथे ।  
कामक्रोधविकारेण पश्चात्तापं ययौ मुनिः ॥ ४६७ ॥  
विप्रप्रसादपर्यन्तं तस्याः शापं विधाय सः ।  
निरुच्छ्वासोऽभवन्मौनी वर्षायुतमभोजनः ॥ ४६८ ॥  
स्थाणुभूते निरालम्बे क्रोधमात्सर्यवर्जिते ।  
विघ्नाः शक्रेरितास्तस्मिन्नावकाशं च लेभिरे ॥ ४६९ ॥  
तस्य वर्षसहस्रान्ते श्रितान्नव्रतपारणः ।  
विप्ररूपः स्वयं शक्रः सर्वमभ्येत्य भुक्तवान् ॥ ४७० ॥  
परं वर्षसहस्रं स निरुच्छ्वासोऽभवत्पुनः ।  
तत्तालुबिवरोत्थैश्च धूमैर्द्यौः समपूर्यत!! ४७१ ॥  
समुद्भ्रान्ते ततो लोके सदेवासुरपन्नगे।  
मन्दतेजसि तिग्मांशौ क्षुभिते चाब्धिमण्डले ॥ ४७२ ॥  
विदीर्णे गिरिसंघाते कम्पमाने महीतले ।  
सुरैरभ्यर्थितो ब्रह्मा स्वयं मुनिमुपाययौ ॥ ४७३ ॥  
(युगलकम्)  
स तस्मै क्षीणमोहाय ददौ ब्रह्मर्षितां विभुः ।  
सोऽकरोत्स्ववशं सर्वान्वेदानमरतां तथा ॥ ४७४ ॥  
ततः प्रजापतिं प्रीतं प्राञ्जलिः कौशिकोऽवदत् ।  
ब्रह्मसूनुर्वशिष्ठो मां ब्राह्मणोऽसीति भाषताम् ॥ ४७५ ॥  
ततः सुरैः समाहूतो वशिष्ठः समभ्येत्य तम् ।  
ब्रह्मर्षये स्वस्ति तुभ्यमित्युवाचास्तकिल्विषः ॥ ४७६ ॥  
अन्तर्हिते सुरैः सार्ध सहसैव पितामहे ।  
सख्यं कृत्वा वशिष्ठेन कौशिकः सुखितोऽभवत् ॥ ४७७ ॥  
इत्येवं विविधाश्चर्यचरितो भगवानयम् ।  
धन्योऽसि बत काकुत्स्थ गोप्ता यस्य महामुनिः ॥ ४७८ ॥  
इति विश्वामित्रोपाख्यानम् ॥ १० ॥

गौतमेनेति कथिते शतानन्देन सादरम् ।  
जनकः कौशिकं प्रीत्या पुनः पुनरपूपुजत् ॥.४७१ ॥  
ततो दिनान्ते जनकः प्रवृत्ते यज्ञकर्मणि ।  
प्रययौ मुनिमामन्त्र्य तत्प्रभावं विचिन्तयन् ॥ ४८०॥  
अथ प्रभाते भूपालः समेत्य प्रणतो मुनिम् ।  
उवाच किं कृत्यमिति प्रणयावर्जिताञ्जलिः ॥ ४८१ ॥  
विश्वामित्रस्तमवदद्दिव्यं तत्रिपुरद्विषः ।  
धनुर्धैर्यनिधिर्वीरो राघवो द्रष्टुमर्हति ॥ ४८२ ॥  
श्रुत्वैतत्कौशिकेनोक्तं जगाद जनकः पुनः ।  
प्रभावमस्य धनुषो जानीषे भगवन्स्वयम् ॥ ४८३ ॥  
निमेः षष्ठो देवरातो राजास्माकं पितामहः ।  
हस्ते न्यस्तं पुरा तस्य निजं धूर्जटिना धनुः ॥ ४८४ ॥  
दक्षयज्ञवधे देवान्विधूय प्राज्यतेजसा ।  
अभ्यधाद्भगवान्भोगे लीलाव्यापृतकार्मुकः ॥ ४८५ ॥  
यज्ञभागमकृत्वा मे ये यूयं यज्ञभागिनः ।  
तेषां वः प्रवराङ्गानि शातयत्वेष पत्रिभिः ॥ ४८६ ॥  
इति वादिनमीशानं प्रसाद्य त्रिदिवौकसः ।  
शातितः स्वाङ्गतेजोभिः शक्रस्तस्मै महद्धनुः ॥ ४८७ ॥  
तदेतत्तेजसां धाम गृहे नः परमार्चितम् ।  
धनुरास्ते पुरारातेः परं मन्दरगौरवम् ॥ ४८८ ॥  
हलाकृष्टमही जाता जननी कान्तिसंपदाम् ।  
लक्ष्मीलावण्यतोयाब्धेः सीता नामास्ति में सुता ॥ ४८९ ॥  
अधिज्यं धूर्जटिधनुः शौर्यस्य निकषोपमम् ।  
यः करिष्यति स श्लाध्यां सीतां कीर्तिमिवाप्स्यति ॥ ४९० ॥


_________


दर्पप्रचण्डदोर्दण्डाः सीतापरिणयोत्सुकाः ।  
चण्डीशचापदण्डेन के नृपा न विडम्बिताः ॥ ४९१ ॥  
असक्ता ग्रहणे तस्य का कथा धारणे पुनः ।  
तोलने नष्टसंकल्पा लङ्घने जलधेरिव ॥ ४९२ ॥  
ते संहता नृपतयस्तुलारोपितविक्रमाः।  
चक्रुर्मे नगराबन्धं शङ्काकोपाकुलाशयाः ॥ ४९३ ॥  
ततः संवत्सरे पूर्ण क्षीणसैन्याब्धिना मया ।  
देवतानां वरात्माप्तं चतुरङ्गं महबलम् ॥ ४९४ ॥  
तेन ते विदिताः सर्वे छिन्नच्छत्ररथध्वजाः ।  
स्वपुराणि ययौ भूपा ध्वस्तमानमनोरथाः ॥ ४९५ ॥  
तामिमां शौर्यशुल्का मे कन्यां कुवलयेक्षणाम् ।  
रामः प्राप्स्यति शक्तश्चेत्कार्मुकारोपणे पणे ॥ ४९६ ॥  
इत्युक्त्वा मन्त्रिणः सर्वानादिदेश महीपतिः ।  
दयित खण्डपरशोधनुरानीयतामिति ॥ ४९७ ॥  
अथाष्टचक्रशकटाकृष्टमञ्जूषिकाश्रितम् ।  
शतैः पञ्चभिरानीतं नृणां धनुरदृश्यत ॥ ४९८ ॥  
ततो जनकराजेन विनयेन निवेदितम् ।  
विश्वामित्रो धनुर्दृष्ट्वा जगाद रघुनन्दनम् ॥ ४९९ ॥  
इदं तत्रिषु लोकेषु विश्वतं राम कार्मुकम् ।  
गृहाण क्रियतामस्य व्यापारः पुरुषोचितः ॥ ५००॥  
इत्युक्ते मुनिना रामस्तत्प्रणम्यैश्वरं धनुः ।  
जग्राह लीलया कुर्वन्विस्मयाकुलितं जगत् ॥ ५०१ ॥  
स तस्य शुशुभे दिव्यकार्मुकप्रणयी भुजः ।  
रक्ताङ्गदांशुवलयव्यालैः पशुपतेरिव ॥ ५०२ ॥  
क्षणादधिज्यमादाय धनुरद्भुतविक्रमः ।  
धन्विना सह दर्पण समाकृष्य बभञ्ज तत् ॥ ५०३ ॥


_________


भज्यमानस्य धनुषो ध्वनिराचार्यतां ददौ ।  
अकाण्डताण्डवारम्भे स्वर्गोद्यानशिखण्डिनाम् ॥ ५०४ ॥  
गिरीणां सागराणां च व्याघट्टितनभस्तलः ।  
स शब्दो घोरनिर्घोषैर्दिदेश विशरारुताम् ॥ ५०५ ॥  
भुवनभ्रंशकृद्भीमश्चापभङ्गभवो ध्वनिः ।  
स चक्रे शक्रकान्तानां कल्पान्तभ्रान्तिसाध्वसम् ॥ ५०६ ॥  
भग्नकार्मुकभङ्गेन मन्दरारावकारिणा ।  
चकम्पे लोलसप्ताब्धिमेखला वस्तुधावधूः ॥ ५०७ ॥  
नॄणामाविरभूद्दाहः प्रलयारम्भसंभ्रमात् ।  
ऋते विदेहाधिपतेः कौशिकाच्च सराघवात् ॥ ५०८ ॥  
ततः स विस्मयोत्साहहर्षप्रणयनिर्भरः ।  
उचाच वाञ्छितावाप्तिनिर्वृत्तः पार्थिवो मुनिम् ॥ ५०९ ॥  
धन्या मे भगवन्पुत्री प्राप्तो रामः पतिर्यया ।  
सप्तार्णवप्रणयिनी कीर्तिर्यस्य नवोदिता ॥ ५१० ॥  
सदा विसदृशासङ्गकारिणो वाच्यता विधेः ।  
चिरादेव निवृत्तोऽयं रामसीतासमागमः ॥ ५११ ॥  
अयोध्यां यान्तु मे दूतास्तूर्णं दशरथं प्रति ।  
समायात्वत्र सुकृती सूनोः परिणयोत्सवे ॥ ५१२ ॥  
इत्युक्त्वा मिथिलानाथः संकल्पानिव शीघ्रगान् ।  
नृपाय प्राहिणोद्दूतान्वाजिभिर्जवशालिभिः ॥ ५१३ ॥  
तेऽपि तूर्णतरं गत्वा सभासीनं नरेश्वरम् ।  
चक्रुर्विदितवृत्तान्तं हर्षपीयूषवर्षिणः ॥ ६१४ ॥  
इति धनुर्भङ्गः ॥ ११ ॥  
ततो दशरथः श्रीमानाययौ मुनिभिर्वृतः ।  
वशिष्ठवामदेवाद्द्यैर्मार्कण्डेयपुरःसरैः ॥ ५१५ ॥


_________


समुद्धूताब्धितुल्येन तस्य सैन्येन सर्पता ।  
दिशः शस्त्रप्रभाजालवीचीवलयिता बभुः ॥ ५१६ ॥  
मिथिलामथ संप्राप्तं तं राजा जनकः स्वयम् ।  
प्रत्युद्ययौ पुरस्कृत्य श्लाघ्यसंबन्धिसंपदम् ॥ ५१७ ॥  
रत्नैरभ्यर्चितस्तेन प्रवेश्येक्ष्वाकुनन्दनः ।  
बभौ मुनिसभासीनश्चतुर्भिस्तनयैः सह ॥ ५१८॥  
ततः प्रणम्य पूजार्हान्वशिष्ठप्रमुखान्मुनीन् ।  
प्रशंसञ्जन्म जनको जगाद जगतीपतिम् ॥ ५१९ ॥  
अहो बतावतंसत्वं प्राप्तः पुण्यवतामहम् ।  
वशिष्ठो यस्य भगवान्भवांश्चाभ्यागतो गृहान् ॥ ५२० ॥  
द्वावेव सुकृतोदारौ पितरौ पुत्रिणां वरौ ।  
पुत्रेण राघवेन त्वं विष्णुना स च कश्यपः ॥ १२१ ॥  
विभाति भूरियशसः कस्यान्यस्य यथा तव ।  
भुवनत्रितयोद्गीतं पुत्रमानोन्नतं शिरः ॥ ५२२ ॥  
गृहाण राघवाय त्वं शौर्यशुल्कां सुतां मम ।  
गुरवो दूततां याताः संबन्धेऽस्मिन्मिथो गुणाः ॥ ५२३ ॥  
जनकेनेत्यभिहितो हर्षाद्दशरथोऽवदत् ।  
बहु मन्यामहे कन्यां त्वया प्रीतिमिवार्पिताम् ॥ ५२४ ॥  
कुले सुविपुले जन्म विद्याविद्योतिता मतिः ।  
महाजनैश्च संबन्धः फलं गुरुजनाशिषाम् ॥ १२५ ॥  
गुणसौभाग्ययोग्योऽयं भाग्यानां प्रथमोदयः ।  
रामस्य श्रेयसे सक्तो यदसौ कौशिको मुनिः ॥ ५२६ ॥  
(यथा चतुर्भिः कनकं परीक्ष्यते निघर्षणच्छेदनतापताडनैः ।  
तथा चतुर्भिः पुरुषः परीक्ष्यते कुलेन शीलेन गुणेन कर्मणा ॥९२७)  
इत्युक्ते रघुनाथेन मुनयः प्रणयार्जिताः ।  
प्रशशंसुः परिणयं कौशिकं च तपोनिधिम् ॥ ५२८ ॥


_________


यथार्हं पूजितस्याथ जनकेन महीभुजः ।  
आनन्देन्दुसुधासिक्ता सुखेन रजनी ययौ ॥ ५२९ ॥  
पुनः सभामागतयोः प्रभाते भूपयोर्द्वयोः ।  
बभूवानन्तसामन्तैः संघर्ष इव संपदाम् ॥ ५३० ॥  
जनकेन विसृज्याथ शतानन्दं पुरोधसम् ।  
निजोऽनुजः समभ्यायात्समाहूतः कुशध्वजः ॥ ५३१ ॥  
मूकतां वन्दिवृन्देऽथ श्रिते वेत्रभृतां गिरा ।  
वशिष्ठो वदतां श्रेष्ठः प्रस्तावोचितमभ्यधात् ॥ ५३२ ॥  
राजन्प्रवर्ततां पुत्र्यास्तव वैवाहिको विधिः ।  
शुद्धाभिजनयोः श्लाघ्यसंबन्धो युवयोरयम् ॥ ५३३ ॥  
अव्यक्तप्रभवस्यासीन्मरीचिर्ब्रह्मणः सुतः ।  
कश्यपस्तस्य तनयो विवस्वांस्तस्य चात्मनः ॥ ५३४ ॥  
मनुर्विवखतः पुत्र इक्ष्वाकुर्मानवो नृपः ।  
पुत्रो विकुक्षिरेक्ष्वाको बाणस्तस्याभवत्दसुतः ॥ ५३५ ॥  
पुत्रोऽनरण्यस्तस्याभूत्पृथुस्तस्मादजायत ।  
ततस्त्रिशङ्कुरभवद्भुन्धुमारस्तदात्मजः ॥ ५३६ ॥  
युवनाश्वः सुतस्तस्य मांधाता तत्सुतो नृपः ।  
सुसंधिस्तनयस्तस्य ध्रुवसंधिस्ततोऽभवत् ॥ ५३७ ॥  
तत्सूनुर्भरतो राजा तस्याभूदसितः सुतः ।  
गरेण सहजातश्च तत्पुत्रः सगरोऽभवत् ॥ ५३८ ॥  
तस्यात्मजोऽसमञ्जश्च पुत्रस्तस्यांशुमानपि ।  
दिलीपस्तस्य दायादस्तस्य पुत्रो भगीरथः ॥ ५३९ ॥  
काकुत्स्थस्तस्य तनयो रघुस्तस्यात्मजो नृपः ।  
कल्माषपादस्तत्सूनुः शङ्खनो नाम तत्सुतः ॥ ५४० ॥  
सुदर्शनस्तस्य सूनू रक्तवर्णस्तदात्मजः ।  
शीघ्रगस्तस्य पुत्रोऽथ निमिस्तस्याभवत्सुतः ॥ ५४१ ॥

तस्याम्बरीषस्तनयो नहुषस्तस्य चात्मजः ।  
ययातिर्नाहुषो राजा नाभागश्च ययातिजः ॥ ५४२ ॥  
अजस्तस्यात्मजो राजा पिता दशरथस्य यः ।  
पुत्रा दशरथस्येमे रामपूर्वा मनस्विनः ॥ ५४३ ॥  
सुतां देहि त्वमेतेभ्यो भ्रातुस्ते सन्ति कन्यकाः ।  
वशिष्टेनेति कथिते जनकोऽप्यभ्यभाषत ॥ ५४४ ॥  
इतीक्ष्वाकुवंशकथनम् ॥ १२ ॥  
देवरातो निमेः षष्ठो जनकानामभून्नृपः ।  
सुवर्णरोमा तस्याभूद्वंशे महति भूपतिः ॥ ५४५ ॥  
राज्यभाक्तस्य पुत्रोऽहं चानुजो मे कुशध्वजः ।  
पितरि स्वर्गमारूढे पालितः पुत्रवन्मया ॥ ९४६ ॥  
कदाचिदथ रुन्धानो मिथिलां विपुलैर्बलैः ।  
सांकाश्याधिपतिर्योद्धं सुधन्वा मामुपाययौ ॥ ५४७ ॥  
स विसृज्य मदाध्मातो दूतं समरसंमुखः ।  
कुलदैवतमस्माकं ययाचे शांभवं धनुः ॥ ५४८ ॥  
स निर्गत्य महावीरः समरोन्माथिनां वरः ।  
नीतोऽतिविग्रहरुचिर्यशोविग्रहशेषताम् ॥ १४९ ॥  
तं निहत्य सुधन्वानं सांकाश्यं नाम तत्पुरम् ।  
कुशध्वजाय दत्त्वाहं हतारिर्निर्वृतोऽभवम् ॥ ५५० ॥  
सीतां ददामि रामाय लक्ष्मणाय तथोर्मिलाम् ।  
कुशध्वजस्य जामाता भरतोऽप्यस्तु सानुजः ॥ ५५१ ॥  
इत्युक्ते भूमिपालेन महादानपुरःसरः ।  
महार्हमङ्गलोदारः प्रावर्तत महोत्सवः ॥ ५५२ ॥  
गवां लक्षाणि साहस्रं ददौ भूपतिशेखरः ।  
गवां लक्षाण्यविश्रान्तं दातुं दशरथे स्वयम् ॥ ५९३ ॥


_________


प्रवृत्ते हेमशृङ्गाढ्या मेरुश्रीरिव भूरभूत् ।  
अत्रान्तरे समभ्यायात्पुत्रः केकयभूपतेः ॥ ५९४ ॥  
युधाजिद्भरतं द्रष्टु मातुलः प्रीतिलालसः ।  
स तत्र पूजामासाद्य लेभे हर्षमहोत्सवम् ॥ ५५५ ॥  
सुखोदग्रोत्सवव्यग्रान्धन्याः पश्यन्ति बान्धवान् ।  
ततः समाययुः कन्याश्चतस्रश्चारुलोचनाः ॥ ५५६ ॥  
मूर्ताः पुष्पशरस्येव कान्तिशक्तिरतिश्रियः ।  
अथ जग्राह जानक्या रामो राजीवलोचनः ॥ ५५७ ॥  
पाणौ हरिणशावाक्ष्याः पाणि पल्लनवकोमलम् ।  
वह्निप्रदक्षिणावृत्ते तारहारांशुहासिनी ॥ ५५८ ॥  
सा बभौ श्रीरिवालोलसुधाकल्लोलशालिता।  
अधुना मधुना सार्ध विजयी जृम्भतां स्मरः ॥ ५६९ ॥  
इतीव नूपुरयुगं जगादास्याः पदे पदे ।  
साचीकृतदृशस्तस्याः पक्ष्मच्छायामयं धनुः ॥ ५६० ॥  
नीलोत्पलावलीधाम रामः काम इवादधे ।  
लज्जानतमुखाम्भोजा पुलकेनेव चर्चिता ॥ ५६१ ॥  
कर्णोत्पलपरागेण सा बभौ शबलस्तनी ।  
दूरे शशाङ्कशङ्कापि लज्जैव जलजोपमा!! ५६२ ॥  
इति सीतामुखे रामः कलयन्निदधे दृशम् ।  
लज्जालोलैः स्मरस्मारैर्गूढमानन्दमन्दिरैः ॥ १६३ ॥  
लेभे शृङ्गारसाम्राज्यं रामः सीताविलोकितैः ।  
सीतानुजां निर्मलेन्दुवदनामूर्मिलाभिधाम् ॥ ५६४ ॥  
विधिना लक्ष्मणः प्राप सद्वृत्त इव संपदम् ।  
कुशध्वजसुतां लेभे मालवीं भरतस्ततः ॥ ५६५ ॥


_________


श्रुतिकीर्तिं च शत्रुघ्नः श्रुतां कीर्तिमिवापराम् ।  
एवमेव महोत्साहोत्सवतूर्यसमन्विते ॥ ५६६ ॥  
पुरः पुष्पसमाकीर्णे पूर्णे परिणयोदये।  
गीतनृत्याकुलवधूवदनेन्दुशताचिता ।  
रत्नदीपांशुविषदा रजनी दिनवद्ययौ ॥ ५६७ ॥  
(इति सीताविवाहः समाप्तः ।)  
ततः प्रभाते भगवान्विश्वामित्रः क्षितीश्वरौ ।  
आमन्त्र्य तपसे प्रायात्स्फटिकाचलकन्दराम् ॥ ५६८ ॥  
बहुरत्नमथासाद्य कन्याधनमनुत्तमम् ।  
आमन्त्र्य जनकं राजा प्रतस्थे तनयैः सह ॥ ५६९ ॥  
व्रजतस्तस्य मत्तेभकर्णतालानिलोत्थितैः ।  
बभूवुर्भुङ्गवलयैः श्यामलाः सर्वतो दिशः ॥ ५७० ॥  
सुचारुचामरोदारस्वच्छच्छन्नांशुहासिनी ।  
गङ्गेव स्फीतफेनाढ्या सा राजध्वजिनी बभौ ॥ ५७१ ॥  
ततोऽभवत्समुद्भूतदुर्निमित्तपरम्परा ।  
खलसंपदिवात्युग्रा सर्वोद्वेगविधायिनी ॥ ५७२ ॥  
प्रकाशकोऽपि भगवान्सूर्योऽभूत्तमसा वृतः ।  
विद्वानिवान्यविज्ञानमात्सर्योपहताशयः ॥ ५७३ ॥  
निर्धातेन क्षितिर्ध्वस्ताधृतिश्विरमकम्पत ।  
तनुर्विवेकहीनस्य क्रोधेनेवाजितात्मनः ॥ ५७४ ॥  
रजस्तिरस्कृता लोकाः सन्मार्गपरिपन्थिनः ।  
मदस्था इव दुर्निष्ठा बभ्रमुर्भीषणानिलाः ॥ ६७५ ॥  
पांसुपूर्णचिताकालरजन्या घोररूपया।  
अविद्ययेव भूतानामभवन्मोहविभ्रमः ॥ ५७६ ॥


_________


अथादृश्यत दिग्दाहदारुणोदरमम्बरम् ।  
वडवाग्निशिखोद्गारघोरं रूपमिवाम्बुधेः ॥ ५७७ ॥  
गम्भीरमोहनिस्पन्दे संदेहान्दोलिते मुहुः ।  
सैन्ये संघ इवाग्नीनां भार्गवः प्रत्यदृश्यत ॥ ५७८ ॥  
ज्वलज्ज्वलनतुल्येन कुठारेणांससङ्गिना ।  
शिखरासक्तसूर्यस्य सुमेरोस्तर्जयन्प्रभाम् ॥ ५७९ ॥  
संरम्भश्लथबन्धेन जटाजूटेन बभ्रुणा ।  
लम्बविद्युल्लताजालभीमः सांध्य इवाम्बुदः ॥ ५८० ॥  
प्रोन्मिषद्विषमाकोपकम्पप्रस्फुरिताधरः।  
कुर्वन्क्षत्रान्तकालानामसकृद्गणनामिव ॥ ५८१ ॥  
वहन्नर्जुनदोर्दण्डमण्डलच्छेदकोविदे।  
खण्डधारे कुठाराग्रे मृत्युदन्तावलीमिव ॥ ५८२ ॥  
दधानस्तत्क्षणाधिज्यं प्राज्यमाभासुरं धनुः ।  
पार्श्वे विश्वक्षयायातपरिवेशमिवांशुमान् ॥ ५८३ ॥  
करेणान्दोलयन्नुद्यत्प्रभापरिकरं शरम् ।  
क्षत्रियक्षयसंसक्तरक्तधारमिवाभितः ॥ ५८४ ॥  
वसिष्ठमुख्या मुनयस्तं वीक्ष्य भयशङ्किताः ।  
स्वस्तीति वादिनस्तूर्ण पूजामस्य प्रचक्रिरे ॥ ५८५ ॥  
भार्गवोऽपि समभ्येत्य राघवं घोरविक्रमः ।  
उवाच लोकान्महतः सहसालोकयन्निव ॥ ५८६ ॥  
राम चण्डीशकोदण्डे कृतं किमिति सांप्रतम् ।  
यत्त्वया तदहं मन्ये निखिलं बालचेष्टितम् ॥ ५८७ ॥  
भवता तदसंभाव्यं शांभवे चायुधे कृतम् ।  
नमः कालाय वलिने येनेदं जीर्यते जगत् ॥ ५८८ ॥


_________


दृश्यतामद्भुततरं ममेदं वैष्णवं धनुः ।  
ध्रियतां यदि वीरोऽसि वीरोऽसि यदि कृष्यताम् ॥ ५८९॥  
अस्मिन्विज्ञातसारस्त्वं ममापि समरे शिशो।  
क्षत्रियक्षयकालाग्नेर्यास्यसि द्वन्द्वयोग्यताम् ॥ ५९० ॥  
इति ब्रुवाणे सावज्ञं जमदग्न्ये ससंभ्रमः ।  
पुत्रप्रीत्या दशरथस्तमुवाच कृताञ्जलिः ॥ ५९१ ॥  
भवता वीतरागेण भगवन्ब्रह्मवादिना।  
शस्त्रं शक्रपुरो न्यस्तं कोऽयं युद्धादरः पुनः ॥ ५९२ ॥  
प्रदाय कश्यपाय त्वं महीं सगिरिसागराम् ।  
संन्यासनिरतः कस्मादकस्माद्योद्धुमागतः ॥ ५९३ ॥  
क्व सा मुनिप्रणयिनी पुण्या संतोषशीलता।  
क्व चायं युद्धनिर्बन्धः कलुषः क्षत्रियोचितः ॥ ५९४ ॥  
विवेकः शमसंतोषौ क्षमा परहितोद्यमः।  
सर्वत्र मैत्रमनसामुचितं हि महात्मनाम् ॥ ५९५ ॥  
स्निग्धा दृष्टिर्मनोमैत्री वाणी पीयूषवर्षिणी ।  
एतास्ताः सत्यतपसां पुण्याः संतोषभूमयः ॥ ५९६ ॥  
उक्ते दशरथेनेति तमनादृत्य भार्गवः ।  
राममेवावदत्को हि क्रोधान्धः प्रभुरात्मनः ॥ ५९७ ॥  
दिव्ये द्वे धनुषी राम शांभवं वैष्णवं तथा ।  
शांभवं भवता भग्नं वैष्णवं मम वर्तते ॥ ५९८ ॥  
धनुःप्रभवसंघर्षाद्वैकुण्ठशितिकण्ठयोः ।  
पितामहोत्साहितयोरभवद्युद्धमुत्तमम् ॥ ५९९ ॥  
ततः कार्मुकमत्युग्रमाकृष्टं त्रिपुरारिणा ।  
हुंकारेण हरिश्चक्रे चित्रार्पितमिवाचलम् ॥ ६०० ॥  
सभर्गे स्तम्भिते तस्मिन्कार्मुके कैटभारिणा ।  
तत्प्रहारोद्यते विष्णौ विनयाद्वारिते सुरैः ॥६०१ ॥

वैष्णवं मेनिरे चापं सर्वे विष्णुमिवोत्तमम् ।  
क्रुद्धो रुद्रश्च तत्याज जनकेषु निजं धनुः ॥ ६०२ ॥  
वैष्णवं भार्गवकुले विष्णुना प्रतिपादितम् ।  
ममेदं भासुरं पश्य धनुः क्षत्रकुलोचितम् ॥ ६०३ ॥  
कार्तिवीर्यापराधेन कृत्वा निर्भूमिपं जगत् ।  
महेन्द्रस्थः समाकर्ण्य धनुर्भङ्गमिहानतः ॥ ६०४ ॥  
गृहाण वैष्णवं चापं निजं दर्शय पौरुषम् ।  
ततो ममापि समरे यास्यसि प्रतिमल्लताम् ॥ ६०५ ॥ .  
इत्युक्त्वा विरते तस्मिन्राधवः प्रत्यभाषत ।  
अपराधोचितः क्रोधो न निन्द्यः क्षत्रियेषु ते ॥६०६ ॥  
न च जातस्तदा कश्चित्क्षत्रियो विजयोचितः।  
योऽपराध्यति नार्ध्येषु न च याति पराभवम् ॥ ६०७ ॥  
क्षत्रवृत्तं रजोध्वस्तं धूमश्याम इवानलः ।  
तेजस्ते शान्तमेवैतत्संरम्भः कोऽत्र मादृशाम् ॥ ६०८ ॥  
इत्युक्त्वा सशरं त्वस्माच्चापमादाय राघवः ।  
अधिज्यं विदधे वीरस्तूर्णमद्भुतविक्रमः ॥६०९ ॥  
तत्समाकृष्य तरसा सह भार्गवतेजसा ।  
नीत्वा कर्णान्तमापूर्ण कीर्णीशुकपिशं शरम् ॥ ६१० ॥  
वामकेयूरकिरणाङ्कुरितोरुशरासनः ।  
दक्षिणाङ्गदरन्तां शुकृतकर्णावतंसकः ॥ ६११ ॥  
अत्रान्तरे पुरारातेरपेशलशरः स्मरः ।  
अयमित्यद्भुतकथां जनयन्दिव्ययोषिताम् ॥ ६१२ ॥  
ततः सीताचलापाङ्गदृष्टिभागोत्पलाचितः ।  
उवाच रामः सासूयं स्मितपल्लविताधरः ॥ ६१३ ॥  
पूज्यो मे ब्राह्मणोऽसीति मुने मान्यो मनीषिणाम् ।  
शरीरान्तकरं घोरं शरं न विसृजामि ते ॥ ६१४ ॥


_________


गतिं हन्मि तवानेन लोकान्वा तपसार्जितान् ।  
अमोघः सर्वथा विष्णोरयं घोरतरः शरः ॥ ६१५ ॥  
इति वादिनि काकुत्स्थे सुरा ब्रह्मपुरःसराः ।  
सदैत्यसिद्धगन्धर्वा द्रष्टुमद्भुतमाययुः ॥ ६१६ ॥  
दिवाकर इवोदग्रे मण्डलीकृतकार्मुके।  
राघवे भार्गवो दीप इवाभूद्विगतप्रभः ॥ ६१७ ॥  
प्रतापहीनो निःस्पन्दश्चित्रन्यस्त इवाचलः ।  
मन्दमन्दस्वरो रामं सोऽवदद्विनयान्वितः ॥ ६१८ ॥  
न हन्तुमर्हसि गतिं मम राम महीयसीम् ।  
आशां सेवाप्रणयिनीं कुलोन्नत इवेश्वरः ॥ ६१९ ॥  
न कश्यपार्पितभुवो निवासोऽयं ममोचितः ।  
महेन्द्रशैलं गच्छामि तूर्ण गगनवर्त्मना ॥ ६२० ॥  
शरेण जहि मे लोकानमोघो ह्येष दुर्जयः ।  
प्रभाव इव मूर्तस्ते न क्वचित्प्रतिहन्यते ॥ ६२१ ॥  
धनुषोऽस्य निजं नाथं जाने त्वां विष्णुमच्युतम् ।  
नीता मधुमुखा येन दैत्याः क्रोधोपहारताम् ॥ ६२२ ॥  
इच्छामात्रेण जगतां प्रलयोदयकारिणा ।  
न मे त्वया जितस्यापि लज्जाधूसरमाननम् ॥ ६२३ ॥  
इत्युक्ते जामदग्न्येन शरं चिक्षेप राघवः ।  
मधुमास इवाशेषा यश्चक्रे विशदा दिशः ॥ ६२४ ॥  
ततः प्रदक्षिणीकृत्य रामं भृगुसुते गते ।  
हस्ते वारिपते न्यस्ते राघवेण शरासने ॥ ६२५ ॥  
हर्षव्याकोशमनसः सेना दशरथस्य सा ।  
ससर्प पवनोद्भूतध्वजपट्टाट्टहासिनी ॥ ६२६ ॥  
इति रामरामसमागमः ॥ १३ ॥  
ततो महोत्सवोत्साहप्रमोदालिङ्गिताङ्गनाम् ।  
प्रविवेश पुरीं भूरिभूषां भूमिपुरंदरः ॥ ६२७ ॥

तत्र त्रिभुवनश्लाध्यलावण्यललिताननाम् ।  
स्त्रियोऽपि जानकीं वीक्ष्य ययुरुत्कण्ठतामिव ॥ ६२८ ॥  
कौसल्याद्यास्ततो देव्यः पुत्रान्वीक्ष्य वधूसखान् ।  
मूर्तिमद्भिरिवानन्दैर्मङ्गलैरुदिता बभुः ॥ ६२९ ॥  
सेयं सीता शशिमुखी रामोऽयं कमलेक्षणः ।  
इत्यभूत्कौतुकोदारः सर्वत्र जननिःस्वनः ॥ ६३० ॥  
इत्ययोध्याप्रत्यागमनम् ॥ १४ ॥  
