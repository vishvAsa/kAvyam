---
title: निरोधलक्षणम् (वल्लभाचार्यविरचितम्)

---
  
 निरोधलक्षणम्   
  
यच्च दुःखं यशोदाया नन्दादीनां च गोकुले ।  
गोपिकानां तु यद्दुःखं तद्दुःखं स्यान्मम क्वचित् ॥ १॥  
  
गोकुले गोपिकानां च सर्वेषां व्रजवासिनाम् ।  
यत्सुखं समभूत्तन्मे भगवान् किं विधास्यति ॥ २॥  
  
उद्धवागमने जात उत्सवः सुमहान्यथा ।  
वृन्दावने गोकुले वा तथा मे मनसि क्वचित् ॥ ३॥  
  
महतां कृपया यावद्भगवान् दययिष्यति ।  
तावदानन्दसन्दोहः कीर्त्यमानः सुखाय हि ॥ ४॥  
  
महतां कृपया यद्वत्कीर्तनं सुखदं सदा ।  
न तथा लौकिकानां तु स्निग्धभोजनरूक्षवत् ॥ ५॥  
  
गुणगाने सुखावाप्तिर्गोविन्दस्य प्रजायते ।  
यथा तथा शुकादीनां नैवात्मनि कुतोऽन्यतः ॥ ६॥  
  
क्लिश्यमानाञ्जनान्दृष्ट्वा कृपायुक्तो यदा भवेत् ।  
तदा सर्वसदानन्दहृदिस्थं निर्गतं बहिः ॥ ७॥  
  
सर्वानन्दमयस्यापि कृपानन्दः सुदुर्लभः ।  
हृद्गतः स्वगुणाच्छ्रुत्वा पूर्णः प्लावयते जनान् ॥ ८॥  
  
तस्मात्सर्वं परित्यज्य निरुद्धैः सर्वदा गुणाः ।  
सदानन्दपरैर्गेयाः सच्चिदानन्दता ततः ॥ ९॥  
  
अहं निरुद्धो रोधेन निरोधपदवीं गतः ।  
निरुद्धानां तु रोधाय निरोधं वर्णयामि ते ॥ १०  
हरिणा ये विनिर्मुक्तास्ते मग्ना भवसागरे ।  
ये निरुद्धास्त एवात्र मोदमायान्त्यहर्निशम् ॥ ११॥  
  
संसारावेशदुष्टानामिन्द्रियाणां हिताय वै ।  
कृष्णस्य सर्ववस्तूनि भूम्न ईशस्य योजयेत् ॥ १२॥  
  
गुणेष्वाविष्टचित्तानां सर्वदा मुरवैरिणः ।  
संसारविरहक्लेशौ न स्यातां हरिवत्सुखम् ॥ १३॥  
  
तदा भवेद्दयालुत्वमन्यथा क्रूरता मता ।  
बाधशङ्कापि नास्त्यत्र तदध्यासोऽपि सिद्ध्यति ॥ १४॥  
  
भगवद्धर्मसामर्थ्याद्विरागो विषये स्थिरः ।  
गुणैर्हरेः सुखस्पर्शान्न दुःखं भाति कर्हिचित् ॥ १५॥  
  
एवं ज्ञात्वा ज्ञानमार्गादुत्कर्षो गुणवर्णने ।  
अमत्सरैरलुब्धैश्च वर्णनीयाः सदा गुणाः ॥ १६॥  
  
हरिमूर्तिः सदा ध्येया सङ्कल्पादपि तत्र हि ।  
दर्शनं स्पर्शनं स्पष्टं तथाकृतिगती सदा ॥ १७॥  
  
श्रवणं कीर्तनं स्पष्टं पुत्रे कृष्णप्रिये रतिः ।  
पायोर्मलांशत्यागेन शेषभागं तनौ नयेत् ॥ १८॥  
  
यस्य वा भगवत्कार्यं यदा स्पृष्टं न दृश्यते ।  
तदा विनिग्रहस्तस्य कर्तव्य इति निश्चयः ॥ १९॥  
  
नातः परतरो मन्त्रो नातः परतरः स्तवः ।  
नातः परतरा विद्या तीर्थं नातः परात्परम् ॥ २०॥  
  
इति श्रीवल्लभाचार्यविरचितं निरोधलक्षणं समाप्तम् ।  
  
  

  
