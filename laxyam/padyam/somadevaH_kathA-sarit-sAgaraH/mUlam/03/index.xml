<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०३ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/</link>
    <description>Recent content in &#43;०३ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/001/</guid>
      <description>&lt;p&gt;इदं गुरुगिरीन्द्रजाप्रणयमन्दरान्दोलना-&lt;br&gt;&#xA;त्पुरा किल कथामृतं हरमुखाम्बुधेरुद्गतम् ।&lt;br&gt;&#xA;प्रसह्य रसयन्ति ये विगतविघ्नलब्धर्द्धयो&lt;br&gt;&#xA;धुरं दधति वैबुधीं भुवि भवप्रसादेन ते ।।&lt;br&gt;&#xA;निर्विघ्नविश्वनिर्माणसिद्धये यदनुग्रहम् ।&lt;br&gt;&#xA;मन्ये स वव्रे धातापि तस्मै विघ्नजिते नमः ।। १&lt;br&gt;&#xA;आश्लिष्यमाणः प्रियया शंकरोऽपि यदाज्ञया ।&lt;br&gt;&#xA;उत्कम्पते स भुवनं जयत्यसमसायकः ।। २&lt;br&gt;&#xA;एवं स राजा वत्सेशः क्रमेण सुतरामभूत् ।&lt;br&gt;&#xA;प्राप्तवासवदत्तस्तत्सुखासक्तैकमानसः ।। ३&lt;br&gt;&#xA;यौगन्धरायणश्चास्य महामन्त्री दिवानिशम् ।&lt;br&gt;&#xA;सेनापती रुमण्वांश्च राज्यभारमुदूहतुः ।। ४&lt;br&gt;&#xA;स कदाचिच्च चिन्तावानानीय रजनौ गृहम् ।&lt;br&gt;&#xA;निजगाद रुमण्वन्तं मन्त्री यौगन्धरायणः ।। ५&lt;br&gt;&#xA;पाण्डवान्वयजातोऽयं वत्सेशोऽस्य च मेदिनी ।&lt;br&gt;&#xA;कुलक्रमागता कृत्स्ना पुरं च गजसाह्वयम् ।। ६&lt;br&gt;&#xA;तत्सर्वमजिगीषेण त्यक्तमेतेन भूभृता ।&lt;br&gt;&#xA;इहैव चास्य संजातं राज्यमेकत्र मण्डले ।। ७&lt;br&gt;&#xA;स्त्रीमद्यमृगयासक्तो निश्चिन्तो ह्येष तिष्ठति ।&lt;br&gt;&#xA;अस्मासु राज्यचिन्ता च सर्वानेन समर्पिता ।। ८&lt;br&gt;&#xA;तदस्माभिः स्वबुद्ध्यैव तथा कार्यं यथैव तत् ।&lt;br&gt;&#xA;समग्रपृथिवीराज्यं प्राप्नोत्येव क्रमागतम् ।। ९&lt;br&gt;&#xA;एवं कृते हि भक्तिश्च मन्त्रिता च कृता भवेत् ।&lt;br&gt;&#xA;सर्वं च साध्यते बुद्ध्या तथा चैतां कथां शृणु ।। १०&lt;br&gt;&#xA;आसीत्कश्चिन्महासेन इति नाम्ना पुरा नृपः ।&lt;br&gt;&#xA;स चान्येनाभियुक्तोऽभून्नृपेणातिबलीयसा ।। ११&lt;br&gt;&#xA;ततः समेत्य सचिवैः स्वकार्यभ्रंशरक्षिभिः ।&lt;br&gt;&#xA;दापितः स महासेनो दण्डं तस्मै किल द्विषे ।। १२&lt;br&gt;&#xA;दत्तदण्डश्च राजासौ मानी भृशमतप्यत ।&lt;br&gt;&#xA;किं मया विहितः शत्रोः प्रणाम इति चिन्तयन् ।। १३&lt;br&gt;&#xA;तेनैव चास्य गुल्मोऽन्तः शोकेन ह्युदपद्यत ।&lt;br&gt;&#xA;गुल्माक्रान्तश्च शोकेन स मुमूर्षुरभून्नृपः ।। १४&lt;br&gt;&#xA;ततस्तदौषधासाध्यं मत्वैको मतिमान्भिषक् ।&lt;br&gt;&#xA;मृता ते देव देवीति मिथ्या वक्ति स्म तं नृपम् ।। १५&lt;br&gt;&#xA;तच्छ्रुत्वा सहसा भूमौ पततस्तस्य भूपतेः ।&lt;br&gt;&#xA;शोकावेगेन बलिना स गुल्मः स्वयमस्फुटत् ।। १६&lt;br&gt;&#xA;रोगोत्तीर्णश्चिरं देव्या तयैव च सहेप्सितान् ।&lt;br&gt;&#xA;भोगान्स बुभुजे राजा जिगाय च रिपून्पुनः ।। १७&lt;br&gt;&#xA;तद्यथा स भिषग्बुद्ध्या चक्रे राजहितं तथा ।&lt;br&gt;&#xA;वयं राजहितं कुर्मः साधयामोऽस्य मेदिनीम् ।। १८&lt;br&gt;&#xA;परिपन्थी च तत्रैकः प्रद्योतो मगधेश्वरः ।&lt;br&gt;&#xA;पार्ष्णिग्राहः स हि सदा पश्चात्कोपं करोति नः ।। १९&lt;br&gt;&#xA;तत्तस्य कन्यकारत्नमस्ति पद्मावतीति यत् ।&lt;br&gt;&#xA;तदस्य वत्सराजस्य कृते याचामहे वयम् ।। २०&lt;br&gt;&#xA;छन्नां वासवदत्तां च स्थापयित्वा स्वबुद्धितः ।&lt;br&gt;&#xA;दत्त्वाग्निं वासके ब्रूमो देवी दग्धेति सर्वतः ।। २१&lt;br&gt;&#xA;नान्यथा तां सुतां राज्ञे ददाति मगधाधिपः ।&lt;br&gt;&#xA;एतदर्थं स हि मया प्रार्थितः पूर्वमुक्तवान् ।। २२&lt;br&gt;&#xA;नाहं वत्सेश्वरायैतां दास्याम्यात्माधिकां सुताम् ।&lt;br&gt;&#xA;तस्य वासवदत्तायां स्नेहो हि सुमहानिति ।। २३&lt;br&gt;&#xA;सत्यां देव्यां च वत्सेशो नैवान्यां परिणेष्यति ।&lt;br&gt;&#xA;देवी दग्धेति जातायां ख्यातौ सर्वं तु सेत्स्यति ।। २४&lt;br&gt;&#xA;पद्मावत्यां च लब्धायां संबन्धी मगधाधिपः ।&lt;br&gt;&#xA;पश्चात्कोपं न कुरुते सहायत्वं च गच्छति ।। २५&lt;br&gt;&#xA;ततःपूर्वां दिशं जेतुं गच्छामोऽन्याश्च तत्क्रमात् ।&lt;br&gt;&#xA;इत्थं वत्सैश्वरस्यैतां साधयामोऽखिलां भुवम् ।। २६&lt;br&gt;&#xA;कृतोद्योगेषु चास्मासु पृथिवीमेष भूपतिः ।&lt;br&gt;&#xA;प्राप्नुयादेव पूर्वं हि दिव्या वागेवमब्रवीत् ।। २७&lt;br&gt;&#xA;श्रुत्वेति मन्त्रिवृषभाद्वचो यौगन्धरायणात् ।&lt;br&gt;&#xA;साहसं चैतदाशङ्क्य रुमण्वांस्तमभाषत ।। २८&lt;br&gt;&#xA;व्याजः पद्मावतीहेतोः क्रियमाणः कदाचन ।&lt;br&gt;&#xA;दोषायास्माकमेव स्यात्तथा ह्यत्र कथां शृणु ।। २९&lt;br&gt;&#xA;अस्ति माकन्दिका नाम नगरी जाह्नवीतटे ।&lt;br&gt;&#xA;तस्यां मौनव्रतः कश्चिदासीत्प्रव्राजकः पुरा ।। ३०&lt;br&gt;&#xA;स च भिक्षाशनोऽनेकपरिव्राट्परिवारितः ।&lt;br&gt;&#xA;आस्त देवकुलस्यान्तर्मठिकायां कृतस्थितिः ।। ३१&lt;br&gt;&#xA;प्रविष्टो जातु भिक्षार्थमेकस्य वणिजो गृहे ।&lt;br&gt;&#xA;स ददर्श शुभां कन्यां भिक्षामादाय निर्गताम् ।। ३२&lt;br&gt;&#xA;दृष्ट्वा चाद्भुतरूपां तां स कामवशगः शठः ।&lt;br&gt;&#xA;हा हा कष्टमिति स्माह वणिजस्तस्य शृण्वतः ।। ३३&lt;br&gt;&#xA;गृहीतभिक्षश्च ततो जगाम निलयं निजम् ।&lt;br&gt;&#xA;ततस्तं स वणिग्गत्वा रहः पप्रच्छ विस्मयात् ।। ३४&lt;br&gt;&#xA;किमद्यैवमकस्मात्त्वं मौनं त्यक्त्वोक्तवानिति ।&lt;br&gt;&#xA;तच्छ्रुत्वा वणिजं तं च परिव्राडेवमब्रवीत् ।। ३५&lt;br&gt;&#xA;दुर्लक्षणेयं कन्या ते विवाहोऽस्या यदा भवेत् ।&lt;br&gt;&#xA;तदा ससुतदारस्य क्षयः स्यात्तव निश्चितम् ।। ३६&lt;br&gt;&#xA;तदेतां वीक्ष्य दुःखं मे जातं भक्तो हि मे भवान् ।&lt;br&gt;&#xA;तेनैवमुक्तवानस्मि त्यक्त्वा मौनं भवत्कृते ।। ३७&lt;br&gt;&#xA;तदेषा कन्यका नक्तं मञ्जूषायां निवेशिता ।&lt;br&gt;&#xA;उपरि न्यस्तदीपायां गङ्गायां क्षिप्यतां त्वया ।। ३८&lt;br&gt;&#xA;तथेति प्रतिपद्यैतद्गत्वा सोऽथ वणिग्भयात् ।&lt;br&gt;&#xA;नक्तं चक्रे तथा सर्वं निर्विमर्शा हि भीरवः ।। ३९&lt;br&gt;&#xA;प्रव्राजकोऽपि तत्कालमुवाचानुचरान्निजान् ।&lt;br&gt;&#xA;गङ्गां गच्छत तत्रान्तर्वहन्तीं यां च पश्यथ ।। ४०&lt;br&gt;&#xA;पृष्ठस्थदीपां मञ्जूषां गुप्तमानयतेह ताम् ।&lt;br&gt;&#xA;उद्धाटनीया न च सा श्रुतेऽप्यन्तर्ध्वनाविति ।। ४१&lt;br&gt;&#xA;तथेति चागता यावद्गङ्गां न प्राप्नुवन्ति ते ।&lt;br&gt;&#xA;राजपुत्रः किमप्येकस्तावत्तस्यामवातरत् ।। ४२&lt;br&gt;&#xA;सोऽत्र तां वणिजा क्षिप्तां मञ्जूषां वीक्ष्य दीपतः ।&lt;br&gt;&#xA;भृत्यैरानाय्य सहसा कौतुकादुदघाटयत् ।। ४३&lt;br&gt;&#xA;ददर्श चान्तः कन्यां तां हृदयोन्मादकारिणीम् ।&lt;br&gt;&#xA;उपयेमे च गान्धर्वविधिना तां च तत्क्षणम् ।। ४४&lt;br&gt;&#xA;मञ्जूषां तां च गङ्गायां तथैवोर्ध्वस्थदीपिकाम् ।&lt;br&gt;&#xA;कृत्वा तत्याज निःक्षिप्य घोरं वानरमन्तरे ।। ४५&lt;br&gt;&#xA;गतेऽथ तस्मिन्संप्राप्तकन्यारत्ने नृपात्मजे ।&lt;br&gt;&#xA;आययुस्तस्य चिन्वन्तः शिष्याः प्रव्राजकस्य ते ।। ४६&lt;br&gt;&#xA;ददृशुस्तां च मञ्जूषां गृहीत्वा तस्य चान्तिकम् ।&lt;br&gt;&#xA;निन्युः प्रव्राजकस्यैनां सोऽथ हृष्टो जगाद तान् ।। ४७&lt;br&gt;&#xA;एकोऽहं साधये मन्त्रमादायैतामिहोपरि ।&lt;br&gt;&#xA;अधस्तूष्णीं च युष्माभिः शयितव्यमिमां निशाम् ।। ४८&lt;br&gt;&#xA;इत्युक्त्वा तां स मञ्जूषामारोप्य मठिकोपरि ।&lt;br&gt;&#xA;स परिव्राड्विवृतवान्वणिक्कन्याभिलाषुकः ।। ४९&lt;br&gt;&#xA;ततश्च तस्या निर्गत्य वानरो भीषणाकृतिः ।&lt;br&gt;&#xA;तमभ्यधावत्स्वकृतो मूर्तिमानिव दुर्नयः ।। ५०&lt;br&gt;&#xA;स तस्य दशनैर्नासां नखैः कर्णौ च तत्क्षणम् ।&lt;br&gt;&#xA;चिच्छेद पापस्य कपिर्निग्रहज्ञ इव क्रुधा ।। ५१&lt;br&gt;&#xA;तथाभूतोऽथ स ततः परिव्राडवतीर्णवान् ।&lt;br&gt;&#xA;यत्नस्तम्भितहासाश्च शिष्यास्तं ददृशुस्तदा ।। ५२&lt;br&gt;&#xA;प्रातर्बुद्ध्वा च तत्सर्वं जहास सकलो जनः ।&lt;br&gt;&#xA;ननन्द स वणिक्सा च तत्सुता प्राप्तसत्पतिः ।। ५३&lt;br&gt;&#xA;एवं यथा स हास्यत्वं गतः प्रव्राजकस्तथा ।&lt;br&gt;&#xA;व्याजप्रयोगस्यासिद्धौ वयं गच्छेम जातुचित् ।। ५४&lt;br&gt;&#xA;बहुदोषो हि विरहो राज्ञो वासवदत्तया ।&lt;br&gt;&#xA;एवं रुमण्वतोक्तः सन्नाह यौगन्धरायणः ।। ५५७&lt;br&gt;&#xA;नान्यथोद्योगसिद्धिः स्यादनुद्योगे च निश्चितम् ।&lt;br&gt;&#xA;राजनि व्यसनिन्येतन्नश्येदपि यथास्थितम् ।। ५६&lt;br&gt;&#xA;लब्धापि मन्त्रिताख्यातिरस्माकं चान्यथा भवेत् ।&lt;br&gt;&#xA;स्वामिसंभावनायाश्च भवेम व्यभिचारिणः ।। ५७&lt;br&gt;&#xA;स्वायत्तसिद्धे राज्ञो हि प्रज्ञोपकरणं मता ।&lt;br&gt;&#xA;सचिवः को भवेत्तेषां कृते वाप्यथवाकृते ।। ५८&lt;br&gt;&#xA;सचिवायत्तसिद्धेस्तु तत्प्रज्ञैवार्थसाधनम् ।&lt;br&gt;&#xA;त एव चेन्निरुत्साहाः श्रियो दत्तो जलाञ्जलिः ।। ५९&lt;br&gt;&#xA;अथ देवीपितुश्चण्डमहासेनाद्विशङ्कसे ।&lt;br&gt;&#xA;स सपुत्रश्च देवी च वचः कुरुत एव मे ।। ६०&lt;br&gt;&#xA;इत्युक्तवन्तं धीराणां धुर्यं यौगन्धरायणम् ।&lt;br&gt;&#xA;प्रमादशङ्किहृदयो रुमण्वान्पुनरब्रवीत् ।। ६१&lt;br&gt;&#xA;अभीष्टस्त्रीवियोगार्त्या सविवेकोऽपि बाध्यते ।&lt;br&gt;&#xA;किं पुनर्वत्सराजोऽयमत्र चैतां कथां शृणु ।। ६२&lt;br&gt;&#xA;पुराभूद्देवसेनाख्यो राजा मतिमतां वरः ।&lt;br&gt;&#xA;श्रावस्तीति पुरी तस्य राजधानी बभूव च ।। ६३&lt;br&gt;&#xA;तस्यां च पुर्यामभवद्वणिगेको महाधनः ।&lt;br&gt;&#xA;तस्योदपद्यतानन्यसदृशी दुहिता किल ।। ६४&lt;br&gt;&#xA;उन्मादिनीति नाम्ना च कन्यका सापि पप्रथे ।&lt;br&gt;&#xA;उन्माद्यति गतस्तस्या रूपं दृष्ट्वाखिलो जनः ।। ६५&lt;br&gt;&#xA;तनयेयमनावेद्य राज्ञे देया क्वचिन्न मे ।&lt;br&gt;&#xA;स हि कुप्येदिति पिता तस्याः सोऽचिन्तयद्वणिक् ।। ६६&lt;br&gt;&#xA;ततश्च गत्वा राजानं देवसेनं व्यजिज्ञपत् ।&lt;br&gt;&#xA;देवास्ति कन्यारत्नं मे गृह्यतामुपयोगि चेत् ।। ६७&lt;br&gt;&#xA;तच्छ्रुत्वा व्यसृजद्राजा सोऽथ प्रत्ययितान्द्विजान् ।&lt;br&gt;&#xA;गत्वा सुलक्षणा सा वा न वेत्यालोच्यतामिति ।। ६८&lt;br&gt;&#xA;तथेति ते द्विजा गत्वा तां दृष्ट्वैव वणिक्सुताम् ।&lt;br&gt;&#xA;उन्मादिनीं ययुः क्षोभं सद्यः संजातमन्मथाः ।। ६९&lt;br&gt;&#xA;राजास्यां परिणीतायामेतदेकमनास्त्यजेत् ।&lt;br&gt;&#xA;राजकार्याणि नश्येच्च सर्वं तस्मात्किमेतया ।। ७०&lt;br&gt;&#xA;इति च प्रकृतिं प्राप्ता द्विजाः संमन्त्र्य ते गताः ।&lt;br&gt;&#xA;कुलक्षणा सा कन्येति मिथ्या राजानमब्रुवन् ।। ७१&lt;br&gt;&#xA;ततो राज्ञा परित्यक्तां स तामुन्मादिनीं वणिक् ।&lt;br&gt;&#xA;तत्सेनापतये प्रादादन्तर्जातविमाननाम् ।। ७२&lt;br&gt;&#xA;भर्तृवेश्मनि हर्म्यस्था साथ जातु तमागतम् ।&lt;br&gt;&#xA;राजानं तेन मार्गेण बुद्ध्वात्मानमदर्शयत् ।। ७३&lt;br&gt;&#xA;दृष्ट्वैव च स तां राजा जगत्संमोहनौषधिम् ।&lt;br&gt;&#xA;प्रयुक्तामिव कामेन जातोन्माद इवाभवत् ।। ७४&lt;br&gt;&#xA;गत्वा स्वभवनं ज्ञात्वा तां च पूर्वावधीरिताम् ।&lt;br&gt;&#xA;उन्मना ज्वरसंतापपीडां गाढमवाप सः ।। ७५&lt;br&gt;&#xA;सा दासी न परस्त्रीति गृह्यतां यदि वाप्यहम् ।&lt;br&gt;&#xA;त्यजामि तां देवकुले स्वीकरोतु ततः प्रभुः ।। ७६&lt;br&gt;&#xA;इति तेन च तद्भर्त्रा स्वसेनापतिना ततः ।&lt;br&gt;&#xA;अभ्यर्थ्यमानो यत्नेन जगादैवं स भूपतिः ।। ७७&lt;br&gt;&#xA;नाहं परस्त्रीमादास्ये त्वं वा त्यक्ष्यसि तां यदि ।&lt;br&gt;&#xA;ततो नङ्क्ष्यति ते धर्मो दण्ड्यो मे च भविष्यसि ।। ७८&lt;br&gt;&#xA;तच्छ्रुत्वा मन्त्रिणोऽन्ये च तूष्णीमासन्स च क्रमात् ।&lt;br&gt;&#xA;स्मरज्वरेण तेनैव नृपः पञ्चत्वमाययौ ।। ७९&lt;br&gt;&#xA;एवं स राजा नष्टोऽभूद्धीरोऽप्युन्मादिनीं विना ।&lt;br&gt;&#xA;विना वासवदत्तां तु वत्सराजः कथं भवेत् ।। ८०&lt;br&gt;&#xA;एतद्रुमण्वतः श्रुत्वा पुनर्यौगन्धरायणः ।&lt;br&gt;&#xA;उवाच सह्यते क्लेशो राजभिः कार्यदर्शिभिः ।।८१&lt;br&gt;&#xA;रावणोच्छित्तये देवैः कृत्वा युक्तिं वियोजितः ।&lt;br&gt;&#xA;सीतादेव्या न किं रामो विषेहे विरहव्यथाम् ।। ८२&lt;br&gt;&#xA;एतच्छ्रुत्वा च भूयोऽपि रुमण्वानभ्यभाषत ।&lt;br&gt;&#xA;ते हि रामादयो देवास्तेषां सर्वसहं मनः ।। ८३&lt;br&gt;&#xA;असहं तु मनुष्याणां तथा च श्रूयतां कथा ।&lt;br&gt;&#xA;अस्तीह बहुरत्नाढ्या मथुरेति महापुरी ।। ८४&lt;br&gt;&#xA;तस्यामभूद्वणिक्पुत्रः कोऽपि नाम्ना यइल्लकः ।&lt;br&gt;&#xA;तस्य चाभूत्प्रिया भार्या तदेकाबद्धमानसा ।। ८५&lt;br&gt;&#xA;तया सह वसन्तोऽथ कदाचित्कार्यगौरवात् ।&lt;br&gt;&#xA;द्वीपान्तरं वणिक्पुत्रो गन्तुं व्यवसितोऽभवत् ।। ८६&lt;br&gt;&#xA;तद्भार्यापि च तेनैव सह गन्तुमियेष सा ।&lt;br&gt;&#xA;स्त्रीणां भावानुरक्तं हि विरहासहनं मनः ।। ८७&lt;br&gt;&#xA;ततः स च वणिक्पुत्रः प्रतस्थे कृतमङ्गलः ।&lt;br&gt;&#xA;न च तां सह जग्राह भार्यां क्लृप्तप्रसाधनाम् ।। ८८&lt;br&gt;&#xA;साथ तं प्रस्थितं पश्चात्पश्यन्ती साश्रुलोचना ।&lt;br&gt;&#xA;अतिष्ठत्प्राङ्गणद्वारकवाटान्तविलम्बिनी ।। ८९&lt;br&gt;&#xA;गते दृष्टिपथात्तस्मिन्सा वियोगासहा ततः ।&lt;br&gt;&#xA;निर्यातुं नाशकन्मुग्धा प्राणास्तस्या विनिर्ययुः ।। ९०&lt;br&gt;&#xA;तद्बुद्ध्वा च वणिक्पुत्रः प्रत्यावृत्य च तत्क्षणम् ।&lt;br&gt;&#xA;ददर्श विह्वलां कान्तामेतामुत्क्रान्तजीविताम् ।। ९१&lt;br&gt;&#xA;सुन्दरापाण्डुरच्छायां विलोलालकलाञ्छनाम् ।&lt;br&gt;&#xA;भुवि चान्द्रमसीं लक्ष्मीं दिवः सुप्तच्युतामिव ।। ९२&lt;br&gt;&#xA;अङ्के कृत्वा च तां सद्यः क्रन्दतस्तस्य निर्ययुः ।&lt;br&gt;&#xA;शोकाग्निज्वलिताद्देहाद्द्रुतं भीता इवासवः ।। ९३&lt;br&gt;&#xA;एवमन्योन्यविरहाद्दंपती तौ विनेशतुः ।&lt;br&gt;&#xA;अतोऽस्य राज्ञो देव्याश्च रक्ष्यान्योन्यवियोगिता ।। ९४&lt;br&gt;&#xA;इत्युक्त्वा विरते तस्मिन्बद्धाशङ्के रुमण्वति ।&lt;br&gt;&#xA;जगाद धैर्यजलधिर्धीमान्यौगन्धरायणः ।। ९५&lt;br&gt;&#xA;मयैतन्निश्चितं सर्वं कार्याणि च महीभृताम् ।&lt;br&gt;&#xA;भवन्त्येवंविधान्येव तथा चात्र कथां शृणु ।। ९६&lt;br&gt;&#xA;उज्जयिन्यामभूत्पूर्वं पुण्यसेनाभिधो नृपः ।&lt;br&gt;&#xA;स जातु बलिनान्येन राज्ञा गत्वाभ्ययुज्यत ।। ९७&lt;br&gt;&#xA;अथ तन्मन्त्रिणो धीरास्तमरिं वीक्ष्य दुर्जयम् ।&lt;br&gt;&#xA;मिथ्या राजा मृत इति प्रवादं सर्वतो व्यधुः ।। ८&lt;br&gt;&#xA;प्रच्छन्नं स्थापयामासुः पुण्यसेनं नृपं च ते ।&lt;br&gt;&#xA;अन्यं कंचिदधाक्षुश्च राजार्हविधिना शवम् ।। ९९&lt;br&gt;&#xA;अराजकानामधुना भव राजा त्वमेव नः ।&lt;br&gt;&#xA;इति दूतमुखेनाथ तमरिं जगदुश्च ते ।। १००&lt;br&gt;&#xA;तथेत्युक्तवतस्तस्य रिपोस्तुष्टस्य ते ततः ।&lt;br&gt;&#xA;मिलित्वा सैन्यसहिताः कटकं बिभिदुः क्रमात् ।। १०१&lt;br&gt;&#xA;भिन्ने च सैन्ये राजानं पुण्यसेनं प्रकाश्य तम् ।&lt;br&gt;&#xA;ते संप्राप्तबलाः शत्रुं तं निजघ्नुः स्वमन्त्रिणः ।। १०२&lt;br&gt;&#xA;ईदृशि राजकार्याणि भवन्ति तदिदं वयम् ।&lt;br&gt;&#xA;देवीदाहप्रवादेन कार्यं धैर्येण कुर्महे ।। १०३&lt;br&gt;&#xA;इत्येतन्निश्चितमतेः श्रुत्वा यौगन्धरायणात् ।&lt;br&gt;&#xA;रुमण्वानब्रवीदेवं तर्हि यद्येष निश्चयः ।। १०४&lt;br&gt;&#xA;तद्गोपालकमानीय देव्या भ्रातरमादृतम् ।&lt;br&gt;&#xA;संमन्त्र्य च समं तेन सम्यक्सर्वं विधीयताम् ।। १०५&lt;br&gt;&#xA;एवमस्त्विति वक्ति स्म ततो यौगन्धरायणः ।&lt;br&gt;&#xA;तत्प्रत्ययाद्रुमण्वांश्च चक्रे कर्तव्यनिश्चयम् ।। १०६&lt;br&gt;&#xA;अन्येद्युर्मन्त्रिमुख्यौ तौ दूतं व्यसृजतां निजम् ।&lt;br&gt;&#xA;गोपालकं तमानेतुमुत्कण्ठाव्यपदेशतः ।। १०७&lt;br&gt;&#xA;कार्यहेतोर्गतः पूर्वं तद्दूतवचनाच्च सः ।&lt;br&gt;&#xA;आगाद्गोपालकस्तत्र स्वयं मूर्त इवोत्सवः ।। १०८&lt;br&gt;&#xA;आगतं तदहश्चैनं स्वैरं यौगन्धरायणः ।&lt;br&gt;&#xA;निनाय सरुमण्वत्कं गृहं गोपालकं निशि ।। १०९&lt;br&gt;&#xA;तत्र चास्मै तदुत्साहं शशंस स्वचिकीर्षितम् ।&lt;br&gt;&#xA;यत्पूर्वं मन्त्रितं तेन सर्वं सह रुमण्वता ।। ११०&lt;br&gt;&#xA;स च राजहितैषी सन्दुःखावहमपि स्वसुः ।&lt;br&gt;&#xA;गोपालकोऽनुमेने यत्कर्तव्यं हि सतां वचः ।। १११&lt;br&gt;&#xA;सर्वमेतत्सुविहितं देवीं दग्धामवेत्य तु ।&lt;br&gt;&#xA;प्राणांस्त्यजन्कथं रक्ष्यो वत्सेश इति चिन्त्यताम् ।। ११२&lt;br&gt;&#xA;सदुपायादिसामग्रीसंभवे किल सत्यपि ।&lt;br&gt;&#xA;मुख्यमङ्गं हि मन्त्रस्य विनिपातप्रतिक्रिया ।। ११३&lt;br&gt;&#xA;इति भूयोऽपि तत्कालमुक्ते तत्र रुमण्वता ।&lt;br&gt;&#xA;उवाचालोचिताशेषकार्यो यौगन्धरायणः ।। ११४&lt;br&gt;&#xA;नास्त्यत्र चिन्ता यद्राजपुत्री गोपालकस्य सा ।&lt;br&gt;&#xA;कनीयसी स्वसा देवी प्राणेभ्योऽप्यधिका प्रिया ।। ११५&lt;br&gt;&#xA;एतस्य चाल्पमालोक्य शोकं वत्सेश्वरस्तदा ।&lt;br&gt;&#xA;जीवेत्कदाचिद्देवीति मत्वा धैर्यमवाप्स्यति ।। ११६&lt;br&gt;&#xA;अपि चोत्तमसत्त्वोऽयं शीघ्रं च परिणीयते ।&lt;br&gt;&#xA;पद्मावती ततो देवी दर्श्यते चाचिरादिति ।। ११७&lt;br&gt;&#xA;एवमेतद्विनिश्चित्य ततो यौगन्धरायणः ।&lt;br&gt;&#xA;गोपालको रुमण्वांश्च ततो मन्त्रमिति व्यधुः ।। ११८&lt;br&gt;&#xA;युक्त्या लावाणकं यामः सह देव्या नृपेण च ।&lt;br&gt;&#xA;पर्यन्तो मगधासन्नवर्ती हि विषयोऽस्ति सः ।। ११९&lt;br&gt;&#xA;सुभगाखेटभूमित्वाद्राज्ञश्चासंनिधानकृत् ।&lt;br&gt;&#xA;तत्रान्तःपुरमादीप्य क्रियते यदि चिन्तितम् ।। १२०&lt;br&gt;&#xA;देवी च स्थाप्यते नीत्वा युक्त्या पद्मावतीगृहे ।&lt;br&gt;&#xA;छन्नस्थिताया येनास्याः सैव स्याच्छीलसाक्षिणी ।। १२१&lt;br&gt;&#xA;एवं रात्रौ मिथः कृत्वा मन्त्रं सर्वेऽपरेऽहनि ।&lt;br&gt;&#xA;यौगन्धरायणाद्यास्ते प्राविशन्राजमन्दिरम् ।। १२२&lt;br&gt;&#xA;तत्रैवमथ विज्ञप्तो वत्सराजो रुमण्वता ।&lt;br&gt;&#xA;देव लावाणकेऽस्माकं गतानां वर्तते शिवम् ।। १२३&lt;br&gt;&#xA;स चातिरम्यो विषयस्तत्र चाखेटभूमयः ।&lt;br&gt;&#xA;शोभनाः सन्ति ते राजन्नडघासाश्च सुग्रहाः ।। १२४&lt;br&gt;&#xA;बाधते तं च नैकट्यात्सर्वं स मगधेश्वरः ।&lt;br&gt;&#xA;तत्तत्र रक्षाहेतोश्च विनोदाय च गम्यताम् ।। १२५&lt;br&gt;&#xA;एतच्छ्रुत्वा च वत्सेशः समं वासवदत्तया ।&lt;br&gt;&#xA;क्रीडैकलालसश्चक्रे गन्तुं लावाणके मतिम् ।। १२६&lt;br&gt;&#xA;निश्चिते गमनेऽन्येद्युर्लग्ने च परिकल्पिते ।&lt;br&gt;&#xA;अकस्मान्नारदमुनिः कान्तिद्योतितदिङ्मुखः ।। १२७&lt;br&gt;&#xA;अवतीर्य नभोमध्यात्प्रदत्तनयनोत्सवः ।&lt;br&gt;&#xA;शशीव स्वकुलप्रीत्या तं वत्सेश्वरमभ्यगात् ।। १२८&lt;br&gt;&#xA;गृहीतातिथ्यसत्कारः पारिजातमयीं स्रजम् ।&lt;br&gt;&#xA;प्रीतः स च मुनिस्तस्मै ददौ प्रह्वाय भूभृते ।। १२९&lt;br&gt;&#xA;विद्याधराधिपं पुत्रं कामदेवांशमाप्स्यसि ।&lt;br&gt;&#xA;इति वासवदत्तां च सोऽभ्यनन्दत्कृतादरः ।। १३०&lt;br&gt;&#xA;ततश्चोवाच वत्सेशं स्थिते यौगन्धरायणे ।&lt;br&gt;&#xA;राजन्वासवदत्तां ते दृष्ट्वा हन्त स्मृतं मया ।। १३१&lt;br&gt;&#xA;युधिष्ठिरादयोऽभूवन्पुरा ते प्रपितामहाः ।&lt;br&gt;&#xA;पञ्चानां द्रौपदी तेषामेका पत्नी बभूव च ।। १३२&lt;br&gt;&#xA;सा च वासवदत्तेव रूपेणाप्रतिमाभवत् ।&lt;br&gt;&#xA;ततस्तद्दोषमाशङ्क्य तानेवमहमभ्यधाम् ।। १३३&lt;br&gt;&#xA;स्त्रीवैरं रक्षणीयं वस्तद्धि वीजमिहापदाम् ।&lt;br&gt;&#xA;तथाहि शृणुतैतां च कथां वः कथयाम्यहम् ।। १३४&lt;br&gt;&#xA;सुन्दोपसुन्दनामानौ भ्रातरौ द्वौ बभूवतुः ।&lt;br&gt;&#xA;असुरौ विक्रमाक्रान्तलोकत्रितयदुर्जयौ ।। १३५&lt;br&gt;&#xA;तयोर्विनाशकामश्च दत्त्वाज्ञां विश्वकर्मणा ।&lt;br&gt;&#xA;ब्रह्मा निर्मापयामास दिव्यनारीं तिलोत्तमाम् ।। १३६&lt;br&gt;&#xA;रूपमालोकितुं यस्याश्चतुर्दिक्कं चतुर्मुखः ।&lt;br&gt;&#xA;बभूव किल शर्वोऽपि कुर्वाणायाः प्रदक्षिणम् ।। १३७&lt;br&gt;&#xA;सा पद्मयोनेरादेशात्पार्श्वं सुन्दोपसुन्दयोः ।&lt;br&gt;&#xA;प्रलोभनाय प्रययौ कैलासोद्यानवर्तिनोः ।। १३८&lt;br&gt;&#xA;तौ चासुरौ जगृहतुस्तां दृष्ट्वैवान्तिकागताम् ।&lt;br&gt;&#xA;उभावप्युभयोर्बाह्वोः सुन्दरीं काममोहितौ ।। १३९&lt;br&gt;&#xA;परस्परविरोधेन हरन्तौ तां च तत्क्षणम् ।&lt;br&gt;&#xA;प्रवृत्तसंप्रहारत्वाद्द्वावपि क्षयमीयतुः ।। १४०&lt;br&gt;&#xA;एवं स्त्रीनाम विषयो निदानं कस्य नापदाम् ।&lt;br&gt;&#xA;युष्माकं द्रौपदी चैका बहूनामिह वल्लभा ।। १४१&lt;br&gt;&#xA;तत्तन्निमित्तः संघर्षः संरक्ष्यो भवतां किल ।&lt;br&gt;&#xA;मद्वाक्यादयमेतस्याः समयश्चास्तु वः सदा ।। १४२&lt;br&gt;&#xA;ज्येष्ठान्तिकगता माता मन्तव्येयं कनीयसा ।&lt;br&gt;&#xA;ज्येष्ठेन च स्नुषा ज्ञेया कनिष्ठान्तिकवर्तिनी ।। १४३&lt;br&gt;&#xA;इत्येतन्मद्वचो राजंस्तव ते प्रपितामहाः ।&lt;br&gt;&#xA;तथेति प्रत्यपद्यन्त कल्याणकृतबुद्धयः ।। १४४&lt;br&gt;&#xA;ते च मे सुहृदोऽभूवंस्तत्प्रीत्या चाहमागतः ।&lt;br&gt;&#xA;त्वां द्रष्टुमिह वत्सेश तदिदं शणु वच्मि ते ।। १४५&lt;br&gt;&#xA;यथैतन्मे कृतं वाक्यं कुर्यास्त्वं मन्त्रिणां तथा ।&lt;br&gt;&#xA;अचिरेण च कालेन महतीमृद्धिमाप्स्यसि ।। १४६&lt;br&gt;&#xA;कंचित्कालं च दुःखं ते भविष्यति न च त्वया ।&lt;br&gt;&#xA;तत्रातिमोहः कर्तव्यः सुखान्तं भविता हि तत् ।। १४७&lt;br&gt;&#xA;सम्यगेवमभिधाय तत्क्षणं वत्सराजमुदयस्य भाविनः ।&lt;br&gt;&#xA;भङ्गिसूचनविधौ विशारदो नारदो मुनिरदर्शनं ययौ ।। १४८&lt;br&gt;&#xA;सर्वे च तस्य वचसा मुनिपुंगवस्य यौगन्धरायणमुखाः सचिवास्ततस्ते ।&lt;br&gt;&#xA;संभाव्य सिद्ध्युदयमात्मचिकीर्षितस्य संपादनाय सुतरां जगृहुः प्रयत्नम् ।। १४९&lt;br&gt;&#xA;इति महाकविश्रीसोमदेवभट्टविरचिते कथासरित्सागरे लावाणकलम्बके प्रथमस्तरङ्गः ।&lt;/p&gt;</description>
    </item>
    <item>
      <title>००२</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/002/</guid>
      <description>&lt;p&gt;ततः पूर्वोक्तया युक्त्या वत्सराजं सवल्लेभम् ।&lt;br&gt;&#xA;यौगन्धरायणाद्यास्ते निन्युर्लावाणकं प्रति ।। १&lt;br&gt;&#xA;स राजा प्राप तं देशं सैन्यघोषेण मूर्च्छता ।&lt;br&gt;&#xA;अभिवाञ्छितसंसिद्धिं वदन्तमिव मन्त्रिणाम् ।। २&lt;br&gt;&#xA;तत्र प्राप्तं विदित्वा च वत्सेशं सपरिच्छदम् ।&lt;br&gt;&#xA;अवस्कन्दभयाशङ्की चकम्पे मगधेश्वरः ।। ३&lt;br&gt;&#xA;यौगन्धरायणोपान्तं सद्बुद्धिर्विससर्ज च ।&lt;br&gt;&#xA;स दूतं सोऽपि सन्मन्त्री कार्यज्ञोऽभिननन्द तम् ।। ४&lt;br&gt;&#xA;वत्सेश्वरोऽपि निवसंस्तस्मिन्देशे दवीयसीम् ।&lt;br&gt;&#xA;आखेटकार्थमटवीमटति स्म दिने दिने ।। ५&lt;br&gt;&#xA;एकस्मिन्दिवसे तस्मिन्नाजन्याखेटकं गते ।&lt;br&gt;&#xA;कर्तव्यसंविदं कृत्वा गोपालकसमन्वितः ।। ६&lt;br&gt;&#xA;यौगन्धरायणो धीमान्सरुमण्वद्वसन्तकः ।&lt;br&gt;&#xA;देव्या वासवदत्ताया विजने निकटं ययौ ।। ७&lt;br&gt;&#xA;तत्र तां राजकार्येऽत्र साहाय्ये तत्तदुक्तिभिः ।&lt;br&gt;&#xA;प्रह्वामभ्यर्थयामास भ्रात्रा पूर्वं प्रबोधिताम् ।। ८&lt;br&gt;&#xA;सानुमेने च विरहक्लेशदायि तदात्मनः ।&lt;br&gt;&#xA;किं नाम न सहन्ते हि भर्तृभक्ताः कुलाङ्गनाः ।। ९&lt;br&gt;&#xA;ततस्तां ब्राह्मणीरूपां देवीं यौगन्धरायणः ।&lt;br&gt;&#xA;स चकार कृती दत्त्वा योगं रूपविवर्तनम् ।। १०&lt;br&gt;&#xA;वसन्तकं च कृतवान्काणं बटुकरूपिणम् ।&lt;br&gt;&#xA;आत्मना च तथैवाभूत्स्थविरब्राह्मणाकृतिः ।। ११&lt;br&gt;&#xA;तथारूपां गृहीत्वाथ तां देवीं स महामतिः ।&lt;br&gt;&#xA;वसन्तकसखः स्वैरं प्रतस्थे मगधान्प्रति ।। १२&lt;br&gt;&#xA;तथा वासवदत्ता सा स्वगृहान्निर्गता सती ।&lt;br&gt;&#xA;अगाच्चित्तेन भर्तारं पन्थानं वपुषा पुनः ।। १३&lt;br&gt;&#xA;तन्मन्दिरमथादीप्य दहनेन रुमण्वता ।&lt;br&gt;&#xA;हा हा वसन्तकयुता देवी दग्धेत्यघोष्यत ।। १४&lt;br&gt;&#xA;तथा च दहनाक्रन्दौ समं तत्रोदतिष्ठताम् ।&lt;br&gt;&#xA;शनैः शशाम दहनो न पुनः क्रन्दितध्वनिः ।। १५&lt;br&gt;&#xA;यौगन्धरायणः सोऽथ सह वासवदत्तया ।&lt;br&gt;&#xA;वसन्तकेन च प्राप मगधाधिपतेः पुरम् ।। १६&lt;br&gt;&#xA;तत्रोद्यानगतां दृष्ट्वा समं ताभ्यामुपाययौ ।&lt;br&gt;&#xA;पद्मावतीं राजसुतां वार्यमाणोऽपि रक्षिभिः । १७&lt;br&gt;&#xA;पद्मावत्याश्च दृष्ट्वैव ब्राह्मणीरूपधारिणीम् ।&lt;br&gt;&#xA;देवीं वासवदत्तां तां दृशोः प्रीतिरजायत ।। १८&lt;br&gt;&#xA;सा रक्षिणो निषिध्यैव ततो यौगन्धरायणम् ।&lt;br&gt;&#xA;आनाययद्राजकन्या ब्राह्मणाकृतिमन्तिकम् ।। १९&lt;br&gt;&#xA;पप्रच्छ च महाब्रह्मन्का ते बाला भवत्यसौ ।&lt;br&gt;&#xA;किमर्थमागतोऽसीति सोऽपि तां प्रत्यभाषत ।। २०&lt;br&gt;&#xA;इयमावन्तिका नाम राजपुत्री सुता मम ।&lt;br&gt;&#xA;अस्याश्च भर्ता व्यसनी त्यक्त्वेमां कुत्रचिद्गतः ।। २१&lt;br&gt;&#xA;तदेतां स्थापयाम्यद्य तव हस्ते यशस्विनि ।&lt;br&gt;&#xA;यावत्तमानयाम्यस्या गत्वान्विष्याचिरात्पतिम् ।। २१&lt;br&gt;&#xA;भ्राता काणबटुश्चायमिहैवास्याः समीपगा ।&lt;br&gt;&#xA;तिष्ठत्वेकाकिनीभावदुःखं येन न यात्यसौ ।। २३&lt;br&gt;&#xA;इत्युक्त्वा राजतनयामङ्गीकृतवचास्तया ।&lt;br&gt;&#xA;तामामन्त्र्य स सन्मन्त्री द्रुतं लावाणकं ययौ ।। २४&lt;br&gt;&#xA;ततो वासवदत्तां तां स्थितामावन्तिकाख्यया ।&lt;br&gt;&#xA;वसन्तकं चानुगतं तं काणबटुरूपिणम् ।। २५&lt;br&gt;&#xA;सहादाय कृतोदारसत्कारा स्नेहशालिनी ।&lt;br&gt;&#xA;पद्मावती स्वभवनं विवेश बहुकौतुकम् ।। २६&lt;br&gt;&#xA;तत्र वासवदत्ता च प्रविष्टा चित्रभित्तिषु ।&lt;br&gt;&#xA;पश्यन्ती रामचरिते सीतां सेहे निजव्यथाम् ।। २७&lt;br&gt;&#xA;आकृत्या सौकुमार्येण शयनासनसौष्ठवैः ।&lt;br&gt;&#xA;शरीरसौरभेणापि नीलोत्पलसुगन्धिना ।। २८&lt;br&gt;&#xA;तामुत्तमां विनिश्चित्य महार्हैरात्मनः समैः ।&lt;br&gt;&#xA;पद्मावती यथाकाममुपचारैरुपाचरत् ।। २९&lt;br&gt;&#xA;अचिन्तयच्च काप्येषा छन्ना नूनमिह स्थिता ।&lt;br&gt;&#xA;गूढा किं द्रौपदी नासीद्विराटवसताविति ।। ३०&lt;br&gt;&#xA;अथ वासवदत्तास्याश्चक्रे देव्याः प्रसङ्गतः ।&lt;br&gt;&#xA;अम्लानमालातिलकौ वत्सेशात्पूर्वशिक्षितौ ।। ३१&lt;br&gt;&#xA;तद्भूषितां च दृष्ट्वा तां माता पद्मावतीं रहः ।&lt;br&gt;&#xA;पप्रच्छ मालातिलकौ केनेमौ निर्मिताविति ।। ३२&lt;br&gt;&#xA;ऊचे पद्मावती चैनामत्र मन्मन्दिरे स्थिता ।&lt;br&gt;&#xA;काचिदावन्तिका नाम तया कृतमिदं मम ।। ३३&lt;br&gt;&#xA;तच्छ्रुत्वा सा बभाषे तां माता पुत्रि न तर्हि सा ।&lt;br&gt;&#xA;मानुषी कापि देवी सा यस्या विज्ञानमीदृशम् ।। ३४&lt;br&gt;&#xA;देवता मुनयश्चापि वञ्चनार्थं सतां गृहे ।&lt;br&gt;&#xA;तिष्ठन्त्येव तथा चैतामत्र पुत्रि कथां शृणु ।। ३५&lt;br&gt;&#xA;बभूव कुन्तिभोजाख्यो राजा तस्यापि वेश्मनि ।&lt;br&gt;&#xA;आगत्य तस्थौ दुर्वासा वञ्चनैकरसो मुनिः ।। ३६&lt;br&gt;&#xA;स तस्य परिचर्यार्थं राजा कुन्तीं निजां सुताम् ।&lt;br&gt;&#xA;आदिदेश मुनिं सापि यत्नेनोपचचार तम् ।। ३७&lt;br&gt;&#xA;एकदा स मुनिः कुन्तीं जिज्ञासुः सन्नभाषत ।&lt;br&gt;&#xA;परमान्नं पचेः शीघ्रं स्नात्वा यावदुपैम्यहम् ।। ३८&lt;br&gt;&#xA;इत्युक्त्वा त्वरितं स्नात्वा स चर्षिर्भोक्तुमाययौ ।&lt;br&gt;&#xA;कुन्ती तदन्नपूर्णां च तस्मै पात्रीमढौकयत् ।। ३९&lt;br&gt;&#xA;अतितप्तेन चान्नेन ज्वलन्तीमिव तां मुनिः ।&lt;br&gt;&#xA;मत्वा हस्तग्रहायोग्यां कुन्त्या पृष्ठे दृशं ददौ ।। ४०&lt;br&gt;&#xA;सापि पृष्ठेन तां पात्रीं दधौ लब्धाशया मुनेः ।&lt;br&gt;&#xA;ततः स बुभुजे स्वेच्छं कुन्तीपृष्ठं त्वदह्यत ।। ४१&lt;br&gt;&#xA;दह्यमानापि गाढं सा यत्तस्थावविकारिणी ।&lt;br&gt;&#xA;तेन तुष्टो मुनिर्भुक्त्वा ददौ तस्यास्ततो वरम् ।। ४२&lt;br&gt;&#xA;इत्यासीत्स मुनिस्तत्र तदेषावन्तिकापि ते ।&lt;br&gt;&#xA;तद्वदेव स्थिता कापि तत्त्वमाराधयेरिमाम् ।। ४३&lt;br&gt;&#xA;इति मातुर्मुखाच्छ्रुत्वा पद्मावत्यन्यरूपिणीम् ।&lt;br&gt;&#xA;तत्र वासवदत्तां तां सुतरां बह्वमन्यत ।। ४४&lt;br&gt;&#xA;सापि वासवदत्तात्र निजनाथविनाकृता ।&lt;br&gt;&#xA;तस्थौ विधुरविच्छाया निशीथस्थेव पद्मिनी ।। ४५५&lt;br&gt;&#xA;वसन्तकविकाराश्च ते ते बालोचिता मुहुः ।&lt;br&gt;&#xA;मुखे तस्या वियोगिन्याः स्मितस्यावसरं ददुः ।। ४६&lt;br&gt;&#xA;अत्रान्तरेऽतिदूरासु भ्रान्त्वाखेटकभूमिषु ।&lt;br&gt;&#xA;वत्सराजश्चिरादागात्सायं लावाणकं पुनः ।। ४७&lt;br&gt;&#xA;भस्मीकृतमपश्यच्च तत्रान्तःपुरमग्निना ।&lt;br&gt;&#xA;देवीं दग्धां च शुश्राव मन्त्त्रिभ्यः सवसन्तकाम् ।। ४८&lt;br&gt;&#xA;श्रुत्वैव चापतद्भूमौ मोहेन हृतचेतनः ।&lt;br&gt;&#xA;तद्दुःखानुभवक्लेशमपाकर्तुमिवेच्छता ।। ४९&lt;br&gt;&#xA;क्षणाच्च लब्धसंज्ञः सञ्जज्वाल हृदये शुचा ।&lt;br&gt;&#xA;आविष्ट इव तत्रस्थदेवीदाहेक्षणाग्निना ।। ५०&lt;br&gt;&#xA;विलपन्नथ दुःखार्तो देहत्यागैकसंमुखः ।&lt;br&gt;&#xA;क्षणान्तरे स नृपतिः संस्मृत्यैतदचिन्तयत् ।। ५१&lt;br&gt;&#xA;विद्याधराधिपः पुत्रो देव्यास्तस्या भविष्यति ।&lt;br&gt;&#xA;एतन्मे नारदमुनिर्वक्ति स्म न च तन्मृषा ।। ५२&lt;br&gt;&#xA;कंचित्कालं च दुःखं मे तेनैव मुनिनोदितम् ।&lt;br&gt;&#xA;गोपालकस्य चैतस्य शोकः स्वल्प इवेक्ष्यते ।। ५३&lt;br&gt;&#xA;यौगन्धरायणादीनां न चैषामतिदुःखिता ।&lt;br&gt;&#xA;दृश्यते तेन जाने सा देवी जीवेत्कथंचन ।। ५४&lt;br&gt;&#xA;इयं किमपि नीतिस्तु प्रत्युक्ता मन्त्रिभिर्भवेत् ।&lt;br&gt;&#xA;अतो मम भवेज्जातु तया देव्या समागमः ।। ५५&lt;br&gt;&#xA;तत्पश्याम्यत्र पर्यन्तमित्यालोच्य स भूपतिः ।&lt;br&gt;&#xA;निदधे हृदये धैर्यं बोध्यमानश्च मन्त्रिभिः ।। ५६&lt;br&gt;&#xA;गोपालकश्च संदिश्य तद्यथावस्तु तत्क्षणम् ।&lt;br&gt;&#xA;प्रजिघाय ततश्चारं धृतिहेतोरलक्षितम् ।। ५७&lt;br&gt;&#xA;एवं गते स्ववृत्तान्ते लावाणकगतैस्तदा ।&lt;br&gt;&#xA;गत्वा मगधराजाय चारैः सर्वं निवेदितम् ।। ५८&lt;br&gt;&#xA;स तद्बुद्ध्वैव कालज्ञो वत्सराजाय तां सुताम् ।&lt;br&gt;&#xA;दातुं पद्मावतीमैच्छत्पूर्वं तन्मन्त्रिमार्गिताम् ।। ५९&lt;br&gt;&#xA;ततो दूतमुखेनैनमर्थं वत्सेश्वराय सः ।&lt;br&gt;&#xA;यौगन्धरायणायापि संदिदेश यथेप्सितम् ।। ६०&lt;br&gt;&#xA;यौगन्धरायणोक्त्या च वत्सेशोऽङ्गीचकार तत् ।&lt;br&gt;&#xA;प्रच्छादितैतदर्थं स्याद्देवी जात्विति चिन्तयन् ।। ६१&lt;br&gt;&#xA;ततो लग्नं विनिश्चित्य तूर्णं यौगन्धरायणः ।&lt;br&gt;&#xA;तस्मै मगधराजाय प्रतिदूतं व्यसर्जयत् ।। ६२&lt;br&gt;&#xA;त्वदिच्छाङ्गीकृतास्माभिस्तदितः सप्तमे दिने ।&lt;br&gt;&#xA;पद्मावतीविवाहाय वत्सेशोऽत्रागमिष्यति ।। ६३&lt;br&gt;&#xA;शीघ्रं वासवदत्तां च येनासौ विस्मरिष्यति ।&lt;br&gt;&#xA;इति चास्मै महामन्त्री संदिदेश स भूभृते ।। ६४&lt;br&gt;&#xA;प्रतिदूतः स गत्वा च यथासंदिष्टमभ्यधात् ।&lt;br&gt;&#xA;ततो मगधराजाय स चाप्यभिननन्द तम् ।। ६५&lt;br&gt;&#xA;ततः स दुहितृस्नेहनिजेच्छाविभवोचितम् ।&lt;br&gt;&#xA;विवाहोत्सवसंभारं चकार मगधेश्वरः ।। ६६&lt;br&gt;&#xA;सा चाभीष्टवरश्रुत्या मुदं पद्मावती ययौ ।&lt;br&gt;&#xA;प्राप वासवदत्ता च तद्वार्ताकर्णनाच्छुचम् ।। ६७&lt;br&gt;&#xA;सा वार्ता कर्णमागत्य तस्या वैवर्ण्यदायिनी ।&lt;br&gt;&#xA;प्रच्छन्नवासवैरूप्यसाहायकमिवाकरोत् ।। ६८&lt;br&gt;&#xA;इत्थं मित्त्रीकृतः शत्रुर्न च भर्तान्यथा त्वयि ।&lt;br&gt;&#xA;वसन्तकोक्तिरित्यस्याः सखीव विदधे धृतिम् ।। ६९&lt;br&gt;&#xA;अथासन्नविवाहायाः पद्मावत्या मनस्विनी ।&lt;br&gt;&#xA;अम्लानमालातिलकौ दिव्यौ भूयश्चकार सा ।। ७०&lt;br&gt;&#xA;ततो वत्सेश्वरस्तत्र संप्राप्ते सप्तमेऽहनि ।&lt;br&gt;&#xA;ससैन्यो मन्त्रिभिः साकं परिणेतुं किलाययौ ।। ७१&lt;br&gt;&#xA;मनसापि तदुद्योगं विरही स कथं स्पृशेत् ।&lt;br&gt;&#xA;देवीं लभेय तामेवमित्याशा न भवेद्यदि ।। ७२&lt;br&gt;&#xA;प्रत्युद्ययौ च तं सद्यः सानन्दो मगधेश्वरः ।&lt;br&gt;&#xA;प्रजानेत्रोत्सवं चन्द्रमुदयस्थमिवाम्बुधिः ।। ७३&lt;br&gt;&#xA;विवेशाथ स वत्सेशो मगधाधिपतेः पुरम् ।&lt;br&gt;&#xA;समन्तात्पौरलोकस्य मानसं च महोत्सवः ।। ७४&lt;br&gt;&#xA;विरहक्षामवपुषं मनःसंमोहदायिनम् ।&lt;br&gt;&#xA;ददृशुस्तत्र नार्यस्तं रतिहीनमिव स्मरम् ।। ४५५&lt;br&gt;&#xA;प्रविश्य मगधेशस्य वत्सेशोऽप्यथ मन्दिरम् ।&lt;br&gt;&#xA;सनाथं पतिवत्नीभिः कौतुकागारमाययौ ।। ७६&lt;br&gt;&#xA;तत्र पद्मावतीमन्तर्ददर्श कृतकौतुकाम् ।&lt;br&gt;&#xA;स राजा पूर्णवक्त्रेन्दुजितपूर्णेन्दुमण्डलाम् ।। ७७&lt;br&gt;&#xA;तस्याश्च मालातिलकौ दिव्यावालोक्य तौ निजौ ।&lt;br&gt;&#xA;एतौ कुतोऽस्या इत्येवं विममर्श स भूपतिः ।। ७८&lt;br&gt;&#xA;ततः स वेदीमारुह्य तस्या जग्राह यत्करम् ।&lt;br&gt;&#xA;तदेवारम्भतां प्राप तस्य पृथ्व्याः करग्रहे ।। ७९&lt;br&gt;&#xA;प्रियवासवदत्तोऽयमिदं शक्नोति नेक्षितुम् ।&lt;br&gt;&#xA;इतीव वेदीधूमोऽस्य बाष्पेण पिदधे दृशौ ।। ८०&lt;br&gt;&#xA;अग्निप्रदक्षिणे ताम्रं तदा पद्मावतीमुखम् ।&lt;br&gt;&#xA;विज्ञातभर्त्रभिप्रायं कोपाकुलमिवाबभौ ।। ८१&lt;br&gt;&#xA;मुमोच स कृतोद्वाहः कराद्वत्सेश्वरो वधूम् ।&lt;br&gt;&#xA;न तु वासवदत्तां तां तत्याज हृदयात्क्षणम् ।। ८२&lt;br&gt;&#xA;ततस्तथा ददौ तस्मै रत्नानि मगधाधिपः ।&lt;br&gt;&#xA;निर्दुग्धरत्नरिक्तेव पृथिवी बुबुधे यथा ।। ८३&lt;br&gt;&#xA;साक्षीकृत्य च तत्कालमग्निं यौगन्धरायणः ।&lt;br&gt;&#xA;अद्रोहप्रत्ययं राज्ञो मगधेशमकारयत् ।। ८४&lt;br&gt;&#xA;प्रदत्तवस्त्राभरणः प्रगीतवरचारणः ।&lt;br&gt;&#xA;प्रनृत्तवरनारीकः प्रससार महोत्सवः ।। ८५&lt;br&gt;&#xA;उदयापेक्षिणी पत्युः सुप्तेवालक्षितस्थिता ।&lt;br&gt;&#xA;तदा वासवदत्ताभूद्दिवा कान्तिरिवैन्दवी ।। ८६&lt;br&gt;&#xA;अन्तःपुरमुपायाते राज्ञि वत्सेश्वरे ततः ।&lt;br&gt;&#xA;देवीसंदर्शनाशङ्की कृती यौगन्धरायणः ।। ८७&lt;br&gt;&#xA;मन्त्रभेदभयादेवं मगधेश्वरमभ्यधात् ।&lt;br&gt;&#xA;अद्यैव नाथ वत्सेशः प्रयाति त्वद्गृहादिति ।। ८८&lt;br&gt;&#xA;तथेत्यङ्गीकृतं तेन तमेवार्थं तदैव सः ।&lt;br&gt;&#xA;व्यजिज्ञपद्वत्सराजं सोऽपि तच्छ्रद्दधे तथा ।। ८९&lt;br&gt;&#xA;अथोच्चचाल वत्सेशो भुक्तपीतपरिच्छदः ।&lt;br&gt;&#xA;मन्त्रिभिः सममादाय वधूं पद्मावतीं ततः ।। ९०&lt;br&gt;&#xA;पद्मावत्या विसृष्टं च सुखमारुह्य वाहनम् ।&lt;br&gt;&#xA;तयैव च समादिष्टैस्तन्महत्तरकैः सह ।। ९१&lt;br&gt;&#xA;आगाद्वासवदत्तापि गुप्तं सैन्यस्य पृष्ठतः ।&lt;br&gt;&#xA;कृतरूपविवर्तं तं पुरस्कृत्य वसन्तकम् ।। ९२&lt;br&gt;&#xA;क्रमाल्लावाणकं प्राप्य वत्सेशो वसतिं निजाम् ।&lt;br&gt;&#xA;प्रविवेश समं वध्वा देवीचित्तस्तु केवलः ।।&lt;br&gt;&#xA;एत्य वासवदत्तापि सा गोपालकमन्दिरम् ।&lt;br&gt;&#xA;विवेशाथ निशीथे च परिस्थाप्य महत्तरान् ।। ९४&lt;br&gt;&#xA;तत्र गोपालकं दृष्ट्वा भ्रातरं दर्शितादरम् ।&lt;br&gt;&#xA;कण्ठे जग्राह रुदती बाष्पव्याकुललोचनम् ।। ९५&lt;br&gt;&#xA;तत्क्षणे स्थितसंविच्च तत्र यौगन्धरायणः ।&lt;br&gt;&#xA;आययौ सरुमण्वत्कस्तया देव्या कृतादरः ।। ९६&lt;br&gt;&#xA;सोऽस्याः प्रोत्साहविश्लेषदुःखं यावद्व्यपोहति ।&lt;br&gt;&#xA;तावत्पद्मावतीपार्श्वं प्रययुस्ते महत्तराः ।। ९७&lt;br&gt;&#xA;आगतावन्तिका देवि किमप्यस्मान्विहाय तु ।&lt;br&gt;&#xA;प्रविष्टा राजपुत्रस्य गृहं गोपालकस्य सा ।। ९८&lt;br&gt;&#xA;इति पद्मावती सा तैर्विज्ञप्ता स्वमहत्तरैः ।&lt;br&gt;&#xA;वत्सेश्वराग्रे साशङ्का तानेव प्रत्यभाषत ।। ९९&lt;br&gt;&#xA;गच्छतावन्तिकां ब्रूथ निक्षेपस्त्वं हि मे स्थिता ।&lt;br&gt;&#xA;तदत्र किं ते यत्राहं तथैवागम्यतामिति ।। १००&lt;br&gt;&#xA;तच्छ्रुत्वा तेषु यातेषु राजा पद्मावतीं रहः ।&lt;br&gt;&#xA;पप्रच्छ मालातिलकौ केनेमौ ते कृताविति ।। १०१&lt;br&gt;&#xA;सावोचदथ मद्गेहे न्यस्ता विप्रेण केनचित् ।&lt;br&gt;&#xA;आवन्तिकाभिधा यैषा तस्याः शिल्पमिदं महत् ।। १०२&lt;br&gt;&#xA;तच्छ्रुत्वैव च वत्सेशो गोपालगृहमाययौ ।&lt;br&gt;&#xA;नूनं वासवदत्ता सा भवेदत्रेति चिन्तयन् ।। १०३&lt;br&gt;&#xA;प्रविवेश च गत्वा तद्द्वारस्थितमहत्तरम् ।&lt;br&gt;&#xA;अन्तस्थदेवीगोपालमन्त्रिद्वयवसन्तकम् ।। १०४&lt;br&gt;&#xA;तत्र वासवदत्तां तां ददर्श प्रोषितागताम् ।&lt;br&gt;&#xA;उपप्लवविनिर्मुक्तां मूर्तिं चान्द्रमसीमिव ।। १५&lt;br&gt;&#xA;पपाताथ महीपृष्ठे स शोकविषविह्वलः ।&lt;br&gt;&#xA;कम्पो वासवदत्ताया हृदये तूदपद्यत ।। १०६&lt;br&gt;&#xA;ततः साप्यपतद्भूमौ गात्रैर्विरहपाण्डुरैः ।&lt;br&gt;&#xA;विललाप च निन्दन्ती तदाचरितमात्मनः ।। १०७&lt;br&gt;&#xA;अथ तौ दंपती शोकदीनौ रुरुदतुस्तथा ।&lt;br&gt;&#xA;यौगन्धरायणोऽप्यासीद्वाष्पधौतमुखो यथा ।। १०८&lt;br&gt;&#xA;तथाविधं च तच्छ्रुत्वा काले कोलाहलं तदा ।&lt;br&gt;&#xA;पद्मावत्यपि तत्रैव साकुला तमुपाययौ ।। १०९&lt;br&gt;&#xA;क्रमादवगतार्था च राजवासवदत्तयोः ।&lt;br&gt;&#xA;तुल्यावस्थैव साप्यासीत्स्निग्धमुग्धा हि सत्स्त्रियः ।। ११०&lt;br&gt;&#xA;किं जीवितेन मे कार्यं भर्तृदुःखप्रदायिना ।&lt;br&gt;&#xA;इति वासवदत्ता च जगाद रुदती मुहुः ।। १११&lt;br&gt;&#xA;मगधेशसुतालाभात्तव साम्राज्यकाङ्क्षिणा ।&lt;br&gt;&#xA;कृतमेतन्मया देव देव्या दोषो न कश्चन ।। ११२&lt;br&gt;&#xA;इयं त्वस्याः सपत्न्येव प्रवासे शीलसाक्षिणी ।&lt;br&gt;&#xA;इत्युवाचाथ वत्सेशं धीरो यौगन्धरायणः ।। ११३&lt;br&gt;&#xA;अहमत्र विशाम्यग्नावस्याः शुद्धिप्रकाशने ।&lt;br&gt;&#xA;इति पद्मावती तत्र जगादामत्सराशया ।। ११४&lt;br&gt;&#xA;अहमेवापराध्यामि यत्कृते सुमहानयम् ।&lt;br&gt;&#xA;सोढो देव्यापि हि क्लेश इति राजाप्यभाषत ।। ११५&lt;br&gt;&#xA;अग्निप्रवेशः कार्यो मे राज्ञो हृदयशुद्धये ।&lt;br&gt;&#xA;इति वासवदत्ता च बभाषे बद्धनिश्चया ।। ११६&lt;br&gt;&#xA;ततः स कृतिनां धुर्यो धीमान्यौगन्धरायणः ।&lt;br&gt;&#xA;आचम्य प्राङ्मुखः शुद्ध इति वाचमुदैरयत् ।। ११७&lt;br&gt;&#xA;यद्यहं हितकृद्राज्ञो देवी शुद्धिमती यदि ।&lt;br&gt;&#xA;ब्रूत भो लोकपालास्तन्न चेद्देहं त्यजाम्यहम् ।। ११८&lt;br&gt;&#xA;इत्युक्त्वा विरते तस्मिन्दिव्या वागुदभूदियम् ।&lt;br&gt;&#xA;धन्यस्त्वं नृपते यस्य मन्त्री यौगन्धरायणः ।। ११९&lt;br&gt;&#xA;यस्य वासवदत्ता च भार्या प्राग्जन्मदेवता ।&lt;br&gt;&#xA;न दोषः कश्चिदेतस्या इत्युक्त्वा वागुपारमत् ।। १२०&lt;br&gt;&#xA;आकर्ण्य तन्मुखरिताखिलदिग्विभागमामन्द्रनूतनघनाघनगर्जितश्रि ।&lt;br&gt;&#xA;उत्कंधराश्च सुचिरं विहताभितापाः सर्वेऽपि ते स्फुटविडम्बितनीलकण्ठाः ।। १२१&lt;br&gt;&#xA;गोपालकसहितोऽपि च राजा यौगन्धरायणाचरितम् ।&lt;br&gt;&#xA;स्तौति स्म वत्सराजो मेने पृथ्वीं च हस्तगताम् ।। १२२&lt;br&gt;&#xA;दधदथ नृपतिः स मूर्तिमत्यौ निकटगते रतिनिर्वृती इवोभे ।&lt;br&gt;&#xA;अनुदिनसहवाससानुरागे निजदयिते परमुत्सवं बभार ।। १२३&lt;br&gt;&#xA;इति महाकविश्रीसोमदेवभट्टविरचिते कथासरित्सागरे लावाणकलम्बके द्वितीयस्तरङ्गः ।&lt;/p&gt;</description>
    </item>
    <item>
      <title>००३</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/003/</guid>
      <description>&lt;p&gt;ततो वत्सेश्वरोऽन्येद्युः सह वासवदत्तया ।&lt;br&gt;&#xA;पद्मावत्या च संसक्तपानलीलो विविक्तगः ।। १&lt;br&gt;&#xA;सगोपालकमानीय सरुमण्वद्वसन्तकम् ।&lt;br&gt;&#xA;यौगन्धरायणं ताश्च चक्रे विस्रम्भिणीः कथाः ।। २&lt;br&gt;&#xA;तत्र स्वविरहोद्धातप्रसङ्गे च महीपतिः ।&lt;br&gt;&#xA;सर्वेषु तेषु शृण्वत्सु कथामेतामवर्णयत् ।। ३&lt;br&gt;&#xA;आसीत्पुरूरवा नाम राजा परमवैष्णवः ।&lt;br&gt;&#xA;अभूद्भुवीव नाकेऽपि यस्याप्रतिहता गतिः ।। ४&lt;br&gt;&#xA;भ्रमन्तं नन्दने जातु तं ददर्श किलाप्सराः ।&lt;br&gt;&#xA;उर्वशी नाम कामस्य मोहनास्त्रमिवापरम् ।। ५&lt;br&gt;&#xA;दृष्टमात्रेण तेनाभूत्सा तथा हृतचेतना ।&lt;br&gt;&#xA;यथा सभयरम्भादिसखीचेतांस्यकम्पयत् ।। ६&lt;br&gt;&#xA;सोऽपि तां वीक्ष्य लावण्यरसनिर्झरिणी नृपः ।&lt;br&gt;&#xA;यन्न प्राप परिष्वङ्गं तृषाक्रान्तो मुमूर्च्छ तत् ।। ७&lt;br&gt;&#xA;अथादिदेश सर्वज्ञो हरिः क्षीराम्बुधिस्थितः ।&lt;br&gt;&#xA;नारदाख्यं मुनिवरं दर्शनार्थमुपागतम् ।। ८&lt;br&gt;&#xA;देवर्षे नन्दनोद्यानवर्ती राजा पुरूरवाः ।&lt;br&gt;&#xA;उर्वशीहृतचित्तः सन्स्थितो विरहनिःसहः ।। ९&lt;br&gt;&#xA;तद्गत्वा मम वाक्येन बोधयित्वा शतक्रतुम् ।&lt;br&gt;&#xA;दापय त्वरितं तस्मै राज्ञे तामुर्वशीं मुने ।। १०&lt;br&gt;&#xA;इत्यादिष्टः स हरिणा तथेत्यागत्य नारदः ।&lt;br&gt;&#xA;प्रबोध्य तं तथाभूतं पुरूरवसमब्रवीत् ।। ११&lt;br&gt;&#xA;उत्तिष्ठ त्वत्कृते राजन्प्रहितोऽस्मीह विष्णुना ।&lt;br&gt;&#xA;स हि निर्व्याजभक्तानां नैवापदमुपेक्षते ।। १२&lt;br&gt;&#xA;इत्युक्त्वाश्वासितेनाथ स पुरूरवसा सह ।&lt;br&gt;&#xA;जगाम देवराजस्य निकटं नारदो मुनिः ।। १३&lt;br&gt;&#xA;हरेर्निदेशमिन्द्राय निवेद्य प्रणतात्मने ।&lt;br&gt;&#xA;उर्वशीं दापयामास स पुरूरवसे ततः ।। १४&lt;br&gt;&#xA;तदभूदुर्वशीदानं निर्जीवकरणं दिवः ।&lt;br&gt;&#xA;उर्वश्यास्तु तदेवासीन्मृतसंजीवनौषधम् ।। १५&lt;br&gt;&#xA;अथाजगाम भूलोकं तामादाय पुरूरवाः ।&lt;br&gt;&#xA;स्वर्वधूदर्शनाश्चर्यमर्पयन्मर्त्यचक्षुषाम् ।। १६&lt;br&gt;&#xA;ततोऽनपायिनौ ता द्वावुर्वशी च नृपश्च सः ।&lt;br&gt;&#xA;अन्योन्यदृष्टिपाशेन निबद्धाविव तस्थतुः ।। १७&lt;br&gt;&#xA;एकदा दानवैः साकं प्राप्तयुद्धेन वज्रिणा ।&lt;br&gt;&#xA;साहायकार्थमाहूतो ययौ नाकं पुरूरवाः ।। १८&lt;br&gt;&#xA;तत्र तस्मिन्हते माया धरनाम्न्यसुराधिपे ।&lt;br&gt;&#xA;प्रनृत्तस्वर्वधूसार्थः शक्रस्याभवदुत्सवः ।। १९&lt;br&gt;&#xA;ततश्च रम्भां नृत्यन्तीमाचार्ये तुम्बुरौ स्थिते ।&lt;br&gt;&#xA;चलिताभिनयां दृष्ट्वा जहास स पुरूरवाः ।। २०&lt;br&gt;&#xA;जाने दिव्यमिदं नृत्तं किं त्वं जानासि मानुष ।&lt;br&gt;&#xA;इति रम्भापि तत्कालं सासूयं तमभाषत ।। २१&lt;br&gt;&#xA;जानेऽहमुर्वशी सङ्गात्तद्यद्वेत्ति न तुम्बुरुः ।&lt;br&gt;&#xA;युष्मद्गुरुरपीत्येनामुवाचाथ पुरूरवाः ।। २२&lt;br&gt;&#xA;तच्छ्रुत्वा तुम्बुरुः कोपात्तस्मै शापमथादिशत् ।&lt;br&gt;&#xA;उर्वश्या ते वियोगः स्यादा कृष्णाराधनादिति ।। २३&lt;br&gt;&#xA;श्रुतशापश्च गत्वैव तमुर्वश्यै पुरूरवाः ।&lt;br&gt;&#xA;अकालाशनिपातोग्रं स्ववृत्तान्तं न्यवेदयत् ।। २४&lt;br&gt;&#xA;ततोऽकस्मान्निपत्यैव निन्ये क्वाप्यपहृत्य सा ।&lt;br&gt;&#xA;अदृष्टैस्तेन भूपेन गन्धर्वैरुर्वशी किल ।। २५&lt;br&gt;&#xA;अवेत्य शापदोषं तं सोऽथ गत्वा पुरूरवाः ।&lt;br&gt;&#xA;हरेराराधनं चक्रे ततो बदरिकाश्रमे ।। २६&lt;br&gt;&#xA;उर्वशी तु वियोगार्ता गन्धर्वविषयस्थिता ।&lt;br&gt;&#xA;आसीन्मृतेव सुप्तेव लिखितेव विचेतना ।। २७&lt;br&gt;&#xA;आश्चर्यं यन्न सा प्राणैः शापान्ताशावलम्बिनी ।&lt;br&gt;&#xA;मुक्ता विरहदीर्घासु चक्रवाकीव रात्रिषु ।। २८&lt;br&gt;&#xA;पुरूरवाश्च तपसा तेनाच्युतमतोषयत् ।&lt;br&gt;&#xA;तत्प्रसादेन गन्धर्वा मुमुचुस्तस्य चोर्वशीम् ।। २९&lt;br&gt;&#xA;शापान्तलब्धया युक्तः पुनरप्सरसा तया ।&lt;br&gt;&#xA;दिव्यान्स राजा बुभुजे भोगान्भूतलवर्त्यपि ।। ३०&lt;br&gt;&#xA;इत्युक्त्वा विरते राज्ञि श्रुतोर्वश्यनुरागया ।&lt;br&gt;&#xA;प्रापि सोढवियोगत्वाद्व्रीडा वासवदत्तया ।। ३१&lt;br&gt;&#xA;तां दृष्ट्वा युक्त्युपालब्धा राज्ञा देवीं विलक्षिताम् ।&lt;br&gt;&#xA;अथाप्याययितुं भूपमाह यौगन्धरायणः ।। ३२&lt;br&gt;&#xA;न श्रुता यदि तद्राजन्कथेयं श्रूयतां त्वया ।&lt;br&gt;&#xA;अस्तीह तिमिरानाम नगरी मन्दिरं श्रियः ।। ३३&lt;br&gt;&#xA;तस्यां विहितसेनाख्यः ख्यातिमानभवन्नृपः ।&lt;br&gt;&#xA;तस्य तेजोवतीत्यासीद्भार्या क्षितितलाप्सराः ।। ३४&lt;br&gt;&#xA;तस्याः कण्ठग्रहैकाग्रः स राजा स्पर्शलोलुभः ।&lt;br&gt;&#xA;न सेहे कञ्चुकेनापि क्षिप्रमाच्छुरितं वपुः ।। ३५&lt;br&gt;&#xA;कदाचित्तस्य राज्ञश्च जज्ञे जीर्णज्वरामयः ।&lt;br&gt;&#xA;वैद्या निवारयामासुस्तया देव्यास्य संगमम् ।। ३६&lt;br&gt;&#xA;देवीसंपर्कहीनस्य हृदये तस्य भूभृतः ।&lt;br&gt;&#xA;औषधोपक्रमासाध्यो व्याधिः समुदपद्यत ।। ३७&lt;br&gt;&#xA;भयाच्छोकाभिघाताद्वा राज्ञो रोगः कदाचन ।&lt;br&gt;&#xA;स्फुटेदयमिति स्माहुर्भिषजो मन्त्रिणं रहः ।। ३८&lt;br&gt;&#xA;यः पुरा पृष्ठपतिते न तत्रास महोरगे ।&lt;br&gt;&#xA;नान्तःपुरप्रविष्टेऽपि परानीके च चुक्षुभे ।। ३९&lt;br&gt;&#xA;तस्यास्य राज्ञो जायेत भयं सत्त्ववतः कथम् ।&lt;br&gt;&#xA;नास्त्यत्रोपायबुद्धिर्नः किं कुर्मस्तेन मन्त्रिणः ।। ४०&lt;br&gt;&#xA;इति संचिन्त्य संमन्त्र्य ते देव्या सह मन्त्रिणः ।&lt;br&gt;&#xA;तां प्रच्छाद्य तमूचुश्च मृता देवीति भूपतिम् ।। ४१&lt;br&gt;&#xA;तेन शोकातिभारेण मथ्यमानस्य तस्य सः ।&lt;br&gt;&#xA;पुस्फोट हृदयव्याधिर्विह्वलस्य महीभृतः ।। ४१&lt;br&gt;&#xA;उत्तीर्णरोगविपदे तस्मै राज्ञेऽथ मन्त्रिभिः ।&lt;br&gt;&#xA;अर्पिता सा महादेवी सुखसंपदिवापरा ।। ४३&lt;br&gt;&#xA;बहु मेने च सोऽप्येनां राजा प्राणप्रदायिनीम् ।&lt;br&gt;&#xA;न पुनर्मतिमानस्यै चुक्रोधाच्छादितात्मने ।। ४४&lt;br&gt;&#xA;हितैषिता हि या पत्युः सा देवीत्वस्य कारणम् ।&lt;br&gt;&#xA;प्रियकारित्वमात्रेण देवीशब्दो न लभ्यते ।। ४५&lt;br&gt;&#xA;सा मन्त्रिता च यद्राज्यकार्यभारैकचिन्तनम् ।&lt;br&gt;&#xA;चित्तानुवर्तनं यत्तदुपजीवकलक्षणम् ।। ४६&lt;br&gt;&#xA;अतो मगधराजेन संधातुं परिपन्थिना ।&lt;br&gt;&#xA;पृथ्वीविजयहेतोस्ते यत्नोऽस्माभिरयं कृतः ।। ४७&lt;br&gt;&#xA;तेन देव भवद्भक्तिसोढासह्यवियोगया ।&lt;br&gt;&#xA;देव्या नैवापराद्धं ते पूर्णा तूपकृतिः कृता ।। ४८&lt;br&gt;&#xA;एतच्छ्रुत्या वचस्तस्य यथार्थं मुख्यमन्त्रिणः ।&lt;br&gt;&#xA;मेनेऽपराद्धमात्मानं वत्सराजस्तुतोष च ।। ४९&lt;br&gt;&#xA;उवाच चैतज्जानेऽहं देव्या युष्मत्प्रयुक्तया ।&lt;br&gt;&#xA;आकारवत्या नीत्येव मम दत्तैव मेदिनी ।। ५०&lt;br&gt;&#xA;किं त्वतिप्रणयादेतन्मयोक्तमसमञ्जसम् ।&lt;br&gt;&#xA;अनुरागान्धमनसां विचारसहता कुतः ।। ५१&lt;br&gt;&#xA;इत्यादिभिः समालापैर्वत्सराजः स तद्दिनम् ।&lt;br&gt;&#xA;लज्जोपरागं देव्याश्च सममेवापनीतवान् ।। ५२&lt;br&gt;&#xA;अन्येद्युर्मगधेशेन प्रेषितो ज्ञानवस्तुना ।&lt;br&gt;&#xA;दूतो वत्सेशमभ्येत्य तद्वाक्येन व्यजिज्ञपत् ।। ५३&lt;br&gt;&#xA;मन्त्रिभिस्ते वयं तावद्वञ्चिता तत्तथाधुना ।&lt;br&gt;&#xA;कुर्याः शोकमयो येन जीवलोको भवेन्न नः ।। ५४&lt;br&gt;&#xA;एतच्छ्रुत्वाथ संमान्य वत्सेशः प्रजिघाय तम् ।&lt;br&gt;&#xA;दूतं पद्मावतीपार्श्वं प्रतिसंदेशलब्धये ।। ५५&lt;br&gt;&#xA;सापि वासवदत्तैकनम्रा तत्संनिधौ ददौ ।&lt;br&gt;&#xA;दूतस्य दर्शनं तस्य विनयो हि सतीव्रतम् ।। ५६&lt;br&gt;&#xA;व्याजेन पुत्रि नीता त्वमन्यासक्तश्च ते पतिः ।&lt;br&gt;&#xA;इति शोकान्मया लब्धं कन्याजनकताफलम् ।। ५७&lt;br&gt;&#xA;इत्युक्तपितृसंदेशं दूतं पद्मावती तदा ।&lt;br&gt;&#xA;जगाद भद्र विज्ञाप्यस्तातोऽम्बा च गिरा मम ।। ५८&lt;br&gt;&#xA;किं शोकेनार्यपुत्रो हि परमं सदयो मयि ।&lt;br&gt;&#xA;देवी वासवदत्ता च सस्नेहा भगिनीव मे ।। ५९&lt;br&gt;&#xA;तत्तातेनार्यपुत्रस्य भाव्यं नैव विकारिणा ।&lt;br&gt;&#xA;निजसत्यमिवात्याज्यं मदीयं जीवितं यदि ।। ६०&lt;br&gt;&#xA;इत्युक्ते प्रतिसंदेशे पद्मावत्या यथोचिते ।&lt;br&gt;&#xA;दूतं वासवदत्ता तं सत्कृत्य प्राहिणोत्ततः ।। ६१&lt;br&gt;&#xA;दूते प्रतिगते तस्मिन्स्मरन्ती पितृवेश्मनः ।&lt;br&gt;&#xA;किंचित्पद्मावती तत्स्थावुत्कण्ठाविमना इव ।। ६२&lt;br&gt;&#xA;ततस्तस्य विनोदार्थमुक्तो वासवदत्तया ।&lt;br&gt;&#xA;वसन्तकोऽन्तिकप्राप्तः कथामित्थमवर्णयत् ।। ६३&lt;br&gt;&#xA;अस्ति पाटलिपुत्राख्यं पुरं पृथ्वीविभूषणम् ।&lt;br&gt;&#xA;तस्मिंश्च धर्मगुप्ताख्यो बभूवैको महावणिक् ।। ६४&lt;br&gt;&#xA;तस्य चन्द्रप्रभेत्यासीद्भार्या सा च कदाचन ।&lt;br&gt;&#xA;सगर्भाभूत्प्रसूताथ कन्यां सर्वाङ्गसुन्दरीम् ।। ६५&lt;br&gt;&#xA;सा कन्या जातमात्रैव कान्तिद्योतितवासका ।&lt;br&gt;&#xA;चक्रे सव्यक्तमालापमुत्थायोपविवेश च ।। ६६&lt;br&gt;&#xA;ततो विस्मितवित्रस्तं स्त्रीजनं जातवेश्मनि ।&lt;br&gt;&#xA;दृष्ट्वा स धर्मगुप्तोऽत्र सभयः स्वयमाययौ ।। ६७&lt;br&gt;&#xA;पप्रच्छ कन्यकां तां च प्रणतस्तत्क्षणं रहः ।&lt;br&gt;&#xA;भगवत्यवतीर्णासि का त्वं मम गृहेष्विति ।। ६८&lt;br&gt;&#xA;साप्यवादीत्त्वया नैव देया कस्मैचिदप्यहम् ।&lt;br&gt;&#xA;गृहस्थिता शुभाहं ते पृष्टेनान्येन तात किम् ।। ६९&lt;br&gt;&#xA;इत्युक्तः स तया भीतो धर्मगुप्तः स्वमन्दिरे ।&lt;br&gt;&#xA;गुप्तं तां स्थापयामास मृतेति ख्यापितां बहिः ।। ७०&lt;br&gt;&#xA;ततः सोमप्रभा नाम्ना सा कन्या ववृधे क्रमात् ।&lt;br&gt;&#xA;मानुषेण शरीरेण रूपकान्त्या तु दिव्यया ।। ७१&lt;br&gt;&#xA;एकदा तु प्रमोदेन मधूत्सवविलोकिनीम् ।&lt;br&gt;&#xA;हर्म्यस्थां गुहचन्द्राख्यो वणिक्पुत्रो ददर्श ताम् ।। ७२&lt;br&gt;&#xA;स मनोभवभल्ल्येव सद्यो हृदयलग्नया ।&lt;br&gt;&#xA;तया मुमूर्च्छेव तदा कृच्छ्राच्च गृहमाययौ ।। ७३&lt;br&gt;&#xA;स्मरार्तिविधुरस्तत्र पित्रोरस्वास्थ्यकारणम् ।&lt;br&gt;&#xA;निर्बन्धपृष्टो वक्ति स्म स्ववयस्यमुखेन सः ।। ७४&lt;br&gt;&#xA;ततोऽस्य गुहसेनाख्यः पिता स्नेहेन याचितुम् ।&lt;br&gt;&#xA;तां कन्यां धर्मगुप्तस्य वणिजो भवनं ययौ ।। ७५&lt;br&gt;&#xA;तत्र तं कृतयाञ्चं स गुहसेनं स्नुषार्थिनम् ।&lt;br&gt;&#xA;कन्या कुतो मे मूढेति धर्मगुप्तो निराकरोत् ।। ७६&lt;br&gt;&#xA;निह्नुतां तेन कन्यां तां मत्वा गत्वा गृहे सुतम् ।&lt;br&gt;&#xA;दृष्ट्वा स्मरज्वराक्रान्तं गुहसेनो व्यचिन्तयत् ।। ७७&lt;br&gt;&#xA;राजानं प्रेरयाम्यत्र स हि मे पूर्वसेवितः ।&lt;br&gt;&#xA;दापयत्यपि पुत्राय स कन्यां तां मुमूर्षवे ।। ७८&lt;br&gt;&#xA;इति निश्चित्य गत्वा च दत्त्वास्मै रत्नमुत्तमम् ।&lt;br&gt;&#xA;नृपं विज्ञापयामास स वणिक्स्वाभिकाङ्क्षितम् ।। ७९&lt;br&gt;&#xA;नृपोऽपि प्रीतिमानस्य साहाय्ये नगराधिपम् ।&lt;br&gt;&#xA;ददौ तेन समं चासौ धर्मगुप्तगृहं ययौ ।। ८०&lt;br&gt;&#xA;रुरोध च गृहं तस्य धर्मगुप्तस्य तद्बलैः ।&lt;br&gt;&#xA;असुभिः कण्ठदेशं च सर्वनाशविशङ्किनः ।। ८१&lt;br&gt;&#xA;ततः सोमप्रभा सा तं धर्मगुप्तमभाषत ।&lt;br&gt;&#xA;देहि मां तात मा भूत्ते मन्निमित्तमुपद्रवः ।। ८२&lt;br&gt;&#xA;आरोपणीया शय्यायां नाहं भर्त्रा कदाचन ।&lt;br&gt;&#xA;ईदृक्तु वाचा नियमो ग्राह्यः संबन्धिनां त्वया ।। ८३&lt;br&gt;&#xA;इत्युक्तः स तया पुत्र्या दातुं तां प्रत्यपद्यत ।&lt;br&gt;&#xA;धर्मगुप्तस्तदाभाष्य शय्यारोपणवर्जनम् ।। ८४&lt;br&gt;&#xA;गुहसेनोऽनुमेने च सान्तर्हासस्तथैव तत् ।&lt;br&gt;&#xA;विवाहो मम पुत्रस्य तावदस्त्विति चिन्तयन् ।। ८५&lt;br&gt;&#xA;अथादाय कृतोद्वाहा तां स सोमप्रभां वधूम् ।&lt;br&gt;&#xA;गुहसेनसुतः प्रायाद्गुहचन्द्रो निजं गृहम् ।। ८६&lt;br&gt;&#xA;सायं चैनं पितावादीत्पुत्र शय्यामिमां वधूम् ।&lt;br&gt;&#xA;आरोपय स्वभार्यां हि कस्याशय्या भविष्यति ।। ८७&lt;br&gt;&#xA;तच्छ्रुत्वा श्वशुरं तं सा वधूः सोमप्रभा क्रुधा ।&lt;br&gt;&#xA;विलोक्य भ्रामयामास यमाज्ञामिव तर्जनीम् ।। ८८&lt;br&gt;&#xA;तां दृष्ट्वैवाङ्गुलिं तस्याः स्नुषायास्तस्य तत्क्षणम् ।&lt;br&gt;&#xA;वणिजः प्रययुः प्राणा अन्येषामाययौ भयम् ।। ८९&lt;br&gt;&#xA;गुहचन्द्रोऽपि संप्राप्ते तस्मिन्पितरि पञ्चताम् ।&lt;br&gt;&#xA;मारी मम गृहे भार्या प्रविष्टेति व्यचिन्तयत् ।। ९०&lt;br&gt;&#xA;ततश्चानुपभुञ्जानो भार्यां तां गृहवर्तिनीम् ।&lt;br&gt;&#xA;सिषेवे गुहचन्द्रोऽसावासिधारमिव व्रतम् ।। ९१&lt;br&gt;&#xA;तद्दुःखदह्यमानोऽन्तर्विरक्तो भोगसंपदि ।&lt;br&gt;&#xA;ब्राह्मणान्भोजयामास प्रत्यहं स कृतव्रतः ।। ९२&lt;br&gt;&#xA;तद्भार्यापि च सा तेभ्यो द्विजेभ्यो मौनधारिणी ।&lt;br&gt;&#xA;भुक्तवद्भ्यो ददौ नित्यं दक्षिणां दिव्यरूपधृत् ।। ९३&lt;br&gt;&#xA;एकदा ब्राह्मणो वृद्धस्तामेको भोजनागतः ।&lt;br&gt;&#xA;ददर्श जगदाश्चर्यजननीं रूपसंपदा ।। ९४&lt;br&gt;&#xA;सकौतुको द्विजोऽप्राक्षीद्गुहचन्द्रं रहस्तदा ।&lt;br&gt;&#xA;का ते भवति बालेयं त्वया मे कथ्यतामिति ।। ९५&lt;br&gt;&#xA;निर्बन्धपृष्टः सोऽप्यस्मै गुहचन्द्रो द्विजन्मने ।&lt;br&gt;&#xA;शशंस तद्गतं सर्वं वृत्तान्तं खिन्नमानसः ।। ९६&lt;br&gt;&#xA;तद्बुद्ध्वा स ततस्तस्मै सानुकम्पो द्विजोत्तमः ।&lt;br&gt;&#xA;अग्नेराराधनं मन्त्रं ददावीप्सितसिद्धये ।। ९७&lt;br&gt;&#xA;तेन मन्त्रेण तस्याथ जपं रहसि कुर्वतः ।&lt;br&gt;&#xA;उदभूद्गुहचन्द्रस्य पुरुषो वह्निमध्यतः ।। ९८&lt;br&gt;&#xA;स चाग्निर्द्विजरूपी तं जगाद चरणानतम् ।&lt;br&gt;&#xA;अद्याहं त्वद्गृहे भोक्ष्ये रात्रौ स्थास्यामि तत्र च ।। ९९&lt;br&gt;&#xA;दर्शयित्वा च तत्त्वं ते साधयिष्यामि वाञ्छितम् ।&lt;br&gt;&#xA;इत्युक्त्वा गुहचन्द्रं स ब्राह्मणस्तद्गृहं ययौ ।। १००&lt;br&gt;&#xA;तत्रान्यविप्रवद्भुक्त्वा गुहचन्द्रान्तिके च सः ।&lt;br&gt;&#xA;सिषेवे शयनं रात्रौ याममात्रमतन्द्रितः ।। १०१&lt;br&gt;&#xA;तावच्च संसुप्तजनात्सा तस्मात्तस्य मन्दिरात् ।&lt;br&gt;&#xA;निर्ययौ गुहचन्द्रस्य भार्या सोमप्रभा निशि ।। १०२&lt;br&gt;&#xA;तत्कालं ब्राह्मणः सोऽत्र गुहचन्द्रमबोधयत् ।&lt;br&gt;&#xA;एहि स्वभार्यावृत्तान्तं पश्येत्येनमुवाच च ।। १०३&lt;br&gt;&#xA;योगेन भृङ्गरूपं च कृत्वा तस्यात्मनस्तथा ।&lt;br&gt;&#xA;निर्गत्यादर्शयत्तस्य भार्यां तां गृहनिर्गताम् ।। १०४&lt;br&gt;&#xA;सा जगाम सुदूरं च सुन्दरी नगराद्बहिः ।&lt;br&gt;&#xA;गुहचन्द्रेण साकं च द्विजोऽप्यनुजगाम ताम् ।। १०५&lt;br&gt;&#xA;ततस्तत्र महाभोगं सच्छायस्कन्धसुन्दरम् ।&lt;br&gt;&#xA;गुहचन्द्रो ददर्शासावेकं न्यग्रोधपादपम् ।। १०६&lt;br&gt;&#xA;तस्याधस्ताच्च शुश्राव वीणावेणुरवान्वितम् ।&lt;br&gt;&#xA;उल्लसद्गीतमधुरं दिव्यं संगीतकध्वनिम् ।। १०७&lt;br&gt;&#xA;स्कन्धदेशे च तस्यैकां स्वभार्यासदृशाकृतिम् ।&lt;br&gt;&#xA;अपश्यत्कन्यकां दिव्यामुपविष्टां महासने ।। १०८&lt;br&gt;&#xA;निजकान्तिजितज्योत्स्नां शुक्लचामरवीजिताम् ।&lt;br&gt;&#xA;इन्दोर्लावण्यसर्वस्वकोषस्येवाधिदेवताम् ।। १०९&lt;br&gt;&#xA;अत्रैवारुह्य वृक्षे च तस्या अर्धासने तदा ।&lt;br&gt;&#xA;उपविष्टां स्वभार्यां तां गुहचन्द्रो ददर्श सः ।। ११०&lt;br&gt;&#xA;तत्कालं तुल्यकान्ती ते संगते दिव्यकन्यके ।&lt;br&gt;&#xA;पश्यतस्तस्य भाति स्म सा त्रिचन्द्रेव यामिनी ।। १११&lt;br&gt;&#xA;ततः स कौतुकाविष्टः क्षणमेवमचिन्तयत् ।&lt;br&gt;&#xA;किं स्वप्नोऽयमुत भ्रान्तिर्धिगेतदथवा द्वयम् ।। ११२&lt;br&gt;&#xA;या सन्मार्गतरोरेषा विद्वत्संगतिमञ्जरी ।&lt;br&gt;&#xA;असौ पुष्पोद्गतिस्तस्या ममोचितफलोन्मुखी ।। ११३&lt;br&gt;&#xA;इति चिन्तयति स्वैरं तस्मिंस्ते दिव्यकन्यके ।&lt;br&gt;&#xA;भुक्त्वा निजोचितं भोज्यं दिव्यं पपतुरासवम् ।। ११४&lt;br&gt;&#xA;अद्यागतो महातेजा द्विजः कोऽपि गृहेषु नः ।&lt;br&gt;&#xA;तस्माद्भगिनि चेतो मे शङ्कितं तद्व्रजाम्यहम् ।। ११५&lt;br&gt;&#xA;इत्युक्त्वा तामथामन्त्र्य द्वितीयां दिव्यकन्यकाम् ।&lt;br&gt;&#xA;गुहचन्द्रस्य गृहिणी तरोरवरुरोह सा ।। ५१६&lt;br&gt;&#xA;तद्दृष्ट्वा भृङ्गरूपौ तौ गुहचन्द्रो द्विजश्च सः ।&lt;br&gt;&#xA;प्रत्यागत्याग्रतो गेहे पूर्ववत्तस्थतुर्निशि ।। ११७&lt;br&gt;&#xA;ततः सा दिव्यकन्यापि गुहचन्द्रस्य गेहिनी ।&lt;br&gt;&#xA;आगत्यालक्षितात्रैव प्रविवेश स्वमन्दिरम् ।। ११८&lt;br&gt;&#xA;ततः स ब्राह्मणः स्वैरं गुहचन्द्रमभाषत ।&lt;br&gt;&#xA;दृष्टं त्वया यदेषा ते भार्या दिव्या न मानुषी ।। ११९&lt;br&gt;&#xA;द्वितीया सापि चैतस्या दृष्टाद्य भगिनी त्वया ।&lt;br&gt;&#xA;दिव्या स्त्री तु मनुष्येण कथमिच्छति संगमम् ।। १२०&lt;br&gt;&#xA;तदेतत्सिद्धये मन्त्रं द्वारोल्लेख्यं ददामि ते ।&lt;br&gt;&#xA;तस्योपबृंहणीं बाह्यां युक्तिं चोपदिशाम्यहम् ।। १२१&lt;br&gt;&#xA;विशुद्धोऽपि ज्वलत्यग्निर्वात्यायोगे तु का कथा ।&lt;br&gt;&#xA;एवं मन्त्रोऽर्थदोऽप्येकः किं पुनर्युक्तिसंयुतः ।। १२२&lt;br&gt;&#xA;इत्युक्त्वा गुहचन्द्राय दत्त्वा मन्त्रं द्विजोत्तमः ।&lt;br&gt;&#xA;उपदिश्य च तां युक्तिं प्रभाते स तिरोदधे ।। १२३&lt;br&gt;&#xA;गुहचन्द्रोऽपि भार्याया गृहद्वारेऽभिलिख्य तम् ।&lt;br&gt;&#xA;मन्त्रं पुनश्चकारैवं सायं युक्तिं प्ररोचनीम् ।। १२४&lt;br&gt;&#xA;गत्वा स तस्याः पश्यन्त्या कयापि वरयोषिता ।&lt;br&gt;&#xA;सह चक्रे समालापं रचितोदारमण्डनः ।। १२५&lt;br&gt;&#xA;तद्दृष्ट्वैव तमाहूय मन्त्रोन्मुद्रितया गिरा ।&lt;br&gt;&#xA;एषा कास्तीति पप्रच्छ सा सेर्ष्या दिव्यकन्यका ।। १२६&lt;br&gt;&#xA;असौ वराङ्गना बद्धभावा मय्यहमद्य च ।&lt;br&gt;&#xA;एतद्गृहं व्रजामीति प्रत्यवोचत्स तां मृषा ।। १२७&lt;br&gt;&#xA;ततः साचीकृतदृशा मुखेन वलितभ्रुणा ।&lt;br&gt;&#xA;दृष्ट्वा निवार्य वामेन करेण तमुवाच सा ।। १२८&lt;br&gt;&#xA;हुं ज्ञातमेतदर्थोऽयं वेषस्तत्र च मा स्म गाः ।&lt;br&gt;&#xA;किं तया मामुपेहि त्वमहं हि तव गेहिनी ।। १२९&lt;br&gt;&#xA;इत्युक्तः पुलकोत्कम्पसंक्षोभाकुलया तया ।&lt;br&gt;&#xA;आविष्टयेव तन्मन्त्रदूतदुर्ग्रहयापि सः ।। १३०&lt;br&gt;&#xA;प्रविश्य वासके सद्यस्तयैव सममन्वभूत् ।&lt;br&gt;&#xA;मर्त्योऽपि दिव्यसंभोगमसंस्पृष्टं मनोरथैः ।। १३१&lt;br&gt;&#xA;इत्थं तां प्राप्य सप्रेमां मन्त्रसिद्धिप्रसाधिताम् ।&lt;br&gt;&#xA;त्यक्तदिव्यस्थितिं तस्थौ गुहचन्द्रो यथासुखम् ।। १३२&lt;br&gt;&#xA;एवं यागप्रदानादिसुकृतैः शुभकर्मणाम् ।&lt;br&gt;&#xA;दिव्याः शापच्युता नार्यस्तिष्ठन्ति गृहिणीपदे ।। १३३&lt;br&gt;&#xA;देवद्विजसपर्या हि कामधेनुर्मता सताम् ।&lt;br&gt;&#xA;किं हि न प्राप्यते तस्याः शैषाः सामादिवर्णनाः ।। १३४&lt;br&gt;&#xA;दुष्कृतं त्वयि दिव्यानामत्युच्चपदजन्मनाम् ।&lt;br&gt;&#xA;प्रवातमिव पुष्पाणामधःपातैककारणम् ।। १३५&lt;br&gt;&#xA;इत्युक्त्वा राजपुत्र्याः स पुनराह वसन्तकः ।&lt;br&gt;&#xA;किं चात्र यदहल्याया वृत्तं तच्छ्रूयतामिदम् ।। १३६&lt;br&gt;&#xA;पुराभूद्गौतमो नाम त्रिकालज्ञो महामुनिः ।&lt;br&gt;&#xA;अहल्येति च तस्यासीद्भार्या रूपजिताप्सराः ।। १३७&lt;br&gt;&#xA;एकदा रूपलुब्धस्तामिन्द्रः प्रार्थितवान्रहः ।&lt;br&gt;&#xA;प्रभूणां हि विभूत्यन्धा धावत्यविषये मतिः ।। १३८&lt;br&gt;&#xA;सानुमेने च तं मूढा वृषस्यन्ती शचीपतिम् ।&lt;br&gt;&#xA;तच्च प्रभावतो बुद्ध्वा तत्रागाद्गौतमो मुनिः ।। १३९&lt;br&gt;&#xA;मार्जाररूपं चक्रे च भयादिन्द्रोऽपि तत्क्षणम् ।&lt;br&gt;&#xA;कः स्थितोऽत्रेति सोऽपृच्छदहल्यामथ गौतमः ।। १४०&lt;br&gt;&#xA;एसो ठिओ सु मज्जारो इत्यपभ्रष्टवक्रया ।&lt;br&gt;&#xA;गिरा सत्यानुरोधिन्या सा तं प्रत्यब्रवीत्पतिम् ।। १४१&lt;br&gt;&#xA;सत्यं त्वज्जार इत्युक्त्वा विहसन्स ततो मुनिः ।&lt;br&gt;&#xA;सत्यानुरोधक्लृप्तान्तं शापं तस्यामपातयत् ।। १४२&lt;br&gt;&#xA;पापशीले शिलाभावं भूरिकालमवाप्नुहि ।&lt;br&gt;&#xA;आ वनान्तरसंचारिराघवालोकनादिति ।। १४३&lt;br&gt;&#xA;वराङ्गलुब्धस्याङ्गे ते तत्सहस्रं भविष्यति ।&lt;br&gt;&#xA;दिव्यस्त्रीं विश्वकर्मा यां निर्मास्यति तिलोत्तमाम् ।। १४४&lt;br&gt;&#xA;तां विलोक्य तदैवाक्ष्णां सहस्रं भविता च ते ।&lt;br&gt;&#xA;इतीन्द्रमपि तत्कालं शपति स्म स गौतमः ।। १४५&lt;br&gt;&#xA;दत्तशापो यथाकामं तपसे स मुनिर्ययौ ।&lt;br&gt;&#xA;अहल्यापि शिलाभावं दारुणं प्रत्यपद्यत ।। १४६&lt;br&gt;&#xA;इन्द्रोऽप्यावृतसर्वाङ्गो वराङ्गैरभवत्ततः ।&lt;br&gt;&#xA;अशीलं तस्य नाम स्यान्न खलीकारकारणम् ।। १४७&lt;br&gt;&#xA;एवं कुकर्म सर्वस्य फलत्यात्मनि सर्वदा ।&lt;br&gt;&#xA;यो यद्वपति बीजं हि लभते सोऽपि तत्फलम् ।। १४८&lt;br&gt;&#xA;तस्मात्परविरुद्धेषु नोत्सहन्ते महाशयाः ।&lt;br&gt;&#xA;एतदुत्तमसत्त्वानां विधिसिद्धं हि सद्व्रतम् ।। १४९&lt;br&gt;&#xA;युवां पूर्वभगिन्यौ च देव्यौ शापच्युते उभे ।&lt;br&gt;&#xA;तद्वदन्योन्यहितकृन्निर्द्वन्द्वं हृदयं हि वाम् ।। १५०&lt;br&gt;&#xA;एतद्वसन्तकाच्छ्रुत्वा मिथो वासवदत्तया ।&lt;br&gt;&#xA;पद्मावत्या च सुतरामीर्ष्यालेशोप्यमुच्यत ।। १५१&lt;br&gt;&#xA;देवी वासवदत्ता च कृत्वा साधारणं पतिम् ।&lt;br&gt;&#xA;आत्मनीव प्रियं चक्रे पद्मावत्यां हितोन्मुखी ।। १५२&lt;br&gt;&#xA;तस्या महानुभावत्वं तत्तादृङ्मगधेश्वरः ।&lt;br&gt;&#xA;बुद्ध्वा पद्मावतीसृष्टदूतेभ्योऽपि तुतोष सः ।। १५३&lt;br&gt;&#xA;अन्येद्युरथ वत्सेशं मन्त्री यौगन्धरायणः ।&lt;br&gt;&#xA;उपेत्य संनिधौ देव्याः स्थितेष्वन्येष्वभाषत ।। १५४&lt;br&gt;&#xA;उद्योगायाधुना देव कौशाम्बी किं न गम्यते ।&lt;br&gt;&#xA;नाशङ्का मगधेशाच्च विद्यते वञ्चितादपि ।। १५५&lt;br&gt;&#xA;कन्यासंबन्धनाम्ना हि साम्ना सम्यक्स बाधितः ।&lt;br&gt;&#xA;विगृह्य च कथं जह्याज्जीवितादधिकां सुताम् ।। १५६&lt;br&gt;&#xA;सत्यं तस्यानुपाल्यं च त्वया च स न वञ्चितः ।&lt;br&gt;&#xA;मया स्वयं कृतं ह्येतन्न च तस्यासुखावहम् ।। १५७&lt;br&gt;&#xA;चारेभ्यश्च मया ज्ञातं यथा विकुरुते न सः ।&lt;br&gt;&#xA;तदर्थमेव चास्माभिः स्थितं च दिवसानमून् ।। १५८&lt;br&gt;&#xA;एवं वदति निर्व्यूढकार्ये यौगन्धरायणे ।&lt;br&gt;&#xA;मगधेश्वरसंबन्धी दूतोऽत्र समुपाययौ ।। १५९&lt;br&gt;&#xA;तत्क्षणं स प्रविष्टोऽत्र प्रतिहारनिवेदितः ।&lt;br&gt;&#xA;प्रणामान्तरमासीनो वत्सराज व्यजिज्ञपत् ।। १६०&lt;br&gt;&#xA;देवीपद्मावतीदत्तसंदेशपरितोषिणा ।&lt;br&gt;&#xA;मगधेशेन निर्दिष्टमिदं देवस्य सांप्रतम् ।। १६१&lt;br&gt;&#xA;बहुना किं मया सर्वं ज्ञातुं प्रीतोऽस्मि च त्वयि ।&lt;br&gt;&#xA;तद्यदर्थोऽयमारम्भस्तत्कुरु प्रणता वयम् ।। १६२&lt;br&gt;&#xA;एतद्दूतवचः स्वेच्छं वत्सेशोऽभिननन्द सः ।&lt;br&gt;&#xA;यौगन्धरायणीयस्य पुष्पं नयतरोरिव ।। १६३&lt;br&gt;&#xA;ततः पद्मावतीं गत्या समानाय्य समं तया ।&lt;br&gt;&#xA;तं दत्तप्राभृतं दूतं स संमान्य व्यसर्जयत् ।। १६४&lt;br&gt;&#xA;अथ चण्डमहासेनदूतोऽप्यत्र समाययौ ।&lt;br&gt;&#xA;प्रविश्य स यथावच्च राजानं प्रणतोऽब्रवीत् ।। १६५&lt;br&gt;&#xA;देव चण्डमहासेनभूपतिः कार्यतत्त्ववित् ।&lt;br&gt;&#xA;तव विज्ञातवृत्तान्तो हृष्टः संदिष्टवानिदम् ।। १६६&lt;br&gt;&#xA;प्राशस्त्यं भवतस्तावदियतैवोपवर्णितम् ।&lt;br&gt;&#xA;यौगन्धरायणो यत्ते मन्त्री किमधिकोक्तिभिः ।। १६७&lt;br&gt;&#xA;धन्या वासवदत्ता तु त्वद्भक्त्या तत्कृतं तया ।&lt;br&gt;&#xA;येनास्माभिः सतां मध्ये चिरमुन्नमितं शिरः ।। १६८&lt;br&gt;&#xA;न च वासवदत्तातो भिन्ना पद्मावती मम ।&lt;br&gt;&#xA;तयोरेकं हि हृदयं तच्छीघ्रं कुरुतोद्यमम् ।। १६९&lt;br&gt;&#xA;एतन्निजश्वशुरदूतवचो निशम्य वत्सेश्वरस्य हृदये सपदि प्रमोदः ।&lt;br&gt;&#xA;देव्यां च कोऽपि ववृधे प्रणयप्रकर्षो भूयांश्च मन्त्रिवृषभे प्रणयानुबन्धः ।। १७०&lt;br&gt;&#xA;ततस्तं देवीभ्यां सममुचितसत्कारविधिना&lt;br&gt;&#xA;कृतातिथ्यं दूतं सरभसमनाः प्रेष्य मुदितम् ।&lt;br&gt;&#xA;विधास्यन्नुद्योगं त्वरितमथ संमन्त्र्य सचिवैः&lt;br&gt;&#xA;स चक्रे कौशाम्बीं प्रति गमनबुद्धिं नरपतिः ।। १७१&lt;br&gt;&#xA;इति महाकविश्रीसोमदेवभट्टविरचिते कथासरित्सागरे लावाणकलम्बके तृतीयस्तरङ्गः ।&lt;/p&gt;</description>
    </item>
    <item>
      <title>००४</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/004/</guid>
      <description>&lt;p&gt;ततो लावाणकात्तस्मादन्येद्युः सचिवैः सह ।&lt;br&gt;&#xA;वत्सराजः स कौशाम्बीं प्रतस्थे दयितान्वितः ।। १&lt;br&gt;&#xA;प्रसस्रे च लसन्नादैस्तस्यापूरितभूतलैः ।&lt;br&gt;&#xA;बलैरसमयोद्वेलजलराशिजलैरिव ।। २&lt;br&gt;&#xA;उपमा नृपतेस्तस्य गजेन्द्रस्थस्य गच्छतः ।&lt;br&gt;&#xA;भवेद्यदि रविर्यायाद्गगने सोदयाचलः ।। ३&lt;br&gt;&#xA;स सितेनातपत्रेण कृतच्छायो बभौ नृपः ।&lt;br&gt;&#xA;जितार्कतेजःप्रीतेन सेव्यमान इवेन्दुना ।। ४&lt;br&gt;&#xA;तेजस्विनं स्वकक्षाभिस्तं सर्वोपरिवर्तिनम् ।&lt;br&gt;&#xA;सामन्ताः परितो भ्रेमुर्ध्रुव ग्रहगणा इव ।। ७&lt;br&gt;&#xA;पश्चात्करेणुकारूढे देव्यौ द्वे तस्य रेजतुः ।&lt;br&gt;&#xA;श्रीभुवावनुरागेण साक्षादनुगते इव ।। ६&lt;br&gt;&#xA;त्वङ्गत्तुरंगसंघातसुराग्राङ्कनखक्षता ।&lt;br&gt;&#xA;पथि तस्याभवद्भूमिरुपभुक्तेव भूपतेः ।। ७&lt;br&gt;&#xA;एवं वत्सेश्वरो गच्छन्स्तूयमानः स बन्दिभिः ।&lt;br&gt;&#xA;दिनैः कतिपयैः प्राप कौशाम्बीं विततोत्सवाम् ।। ८&lt;br&gt;&#xA;ध्वजरक्तांशुकच्छन्ना गवाक्षोत्फुल्ललोचना ।&lt;br&gt;&#xA;प्रद्वारदर्शितोत्तुङ्गपूर्णकुम्भकुचद्वया ।। ९&lt;br&gt;&#xA;जनकोलाहलानन्दसंलापा सौधहासिनी ।&lt;br&gt;&#xA;सा प्रवासागते पत्यौ तत्कालं शुशुभे पुरी ।। १०&lt;br&gt;&#xA;देवीद्वयानुयातश्च स राजा प्रविवेश ताम् ।&lt;br&gt;&#xA;पौरस्त्रीणां च कोऽप्यासीत्तत्र तद्दर्शनोत्सवः ।। ११&lt;br&gt;&#xA;अपूरि हारिहर्म्यस्थरामाननशतैर्नभः ।&lt;br&gt;&#xA;देवीमुखजितस्येन्दोः सैन्यैः सेवागतैरिव ।। १२&lt;br&gt;&#xA;वातायनगताश्चान्याः पश्यन्त्योऽनिमिषेक्षणाः ।&lt;br&gt;&#xA;चक्रुः सकौतुकायातविमानस्थात्सरोभ्रमम् ।। १३&lt;br&gt;&#xA;काश्चिद्गवाक्षजालाग्रलग्नपक्ष्मललोचनाः ।&lt;br&gt;&#xA;असृजन्निव नाराचपञ्जराणि मनोभुवः ।। १४&lt;br&gt;&#xA;एकस्याः सोत्सुका दृष्टिर्नृपालोकविकस्वरा ।&lt;br&gt;&#xA;श्रुतेः पार्श्वमपश्यन्त्यास्तदाख्यातुमिवाययौ ।। १५&lt;br&gt;&#xA;द्रुतागतायाः कस्याश्चिन्मुहुरुच्छ्वसितौ स्तनौ ।&lt;br&gt;&#xA;कञ्चुकादिव निर्गन्तुमीषतुस्तद्दिदृक्षया ।। १६&lt;br&gt;&#xA;अन्यस्याः संभ्रमच्छिन्नहारमुक्ताकणा बभुः ।&lt;br&gt;&#xA;गलन्तो हृदयस्येव हर्षबाष्पाम्बुसीकराः ।। १७&lt;br&gt;&#xA;यद्यस्यामाचरेत्पापमग्निर्लावाणके ततः ।&lt;br&gt;&#xA;प्रकाशकोऽप्यसावन्धं तमो जगति पातयेत् ।। १८&lt;br&gt;&#xA;इति वासवदत्तां च दृष्ट्वा स्मृत्वा च तत्तथा ।&lt;br&gt;&#xA;दाहप्रवादं सोत्कण्ठा इव काश्चिद्बभाषिरे ।। १९&lt;br&gt;&#xA;दिष्ट्या न लज्जिता देवी सपत्न्या सखितुल्यया ।&lt;br&gt;&#xA;इति पद्मावतीं वीक्ष्य वयस्या जगदेऽन्यया ।। २०&lt;br&gt;&#xA;नूनं हरमुरारिभ्यां न दृष्टं रूपमेतयोः ।&lt;br&gt;&#xA;किमन्यथा भजेतां तौ बहुमानमुमाश्रियौ ।। २१&lt;br&gt;&#xA;इत्यूचुरपरास्ते द्वे दृष्ट्वा देव्यौ परस्परम् ।&lt;br&gt;&#xA;क्षिपन्त्यः प्रमदोत्फुल्ललोचनेन्दीवरस्रजः ।। २२&lt;br&gt;&#xA;एवं वत्सेश्वरः कुर्वञ्जनतानयनोत्सवम् ।&lt;br&gt;&#xA;स्वमन्दिरं सदेवीकः प्राविशत्कृतमङ्गलः ।। २३&lt;br&gt;&#xA;प्रभाते याब्जसरसो याब्धेरिन्दूदये तथा ।&lt;br&gt;&#xA;तत्कालं तस्य सा कापि शोभाभूद्राजवेश्मनः ।। २४&lt;br&gt;&#xA;क्षणादपूरि सामन्तमङ्गलोपायनैश्च तत् ।&lt;br&gt;&#xA;सूचयद्भिरिवाशेषभूपालोपायनागमम् ।। २५&lt;br&gt;&#xA;संमान्य राजलोकं च वत्सराजः कृतोत्सवः ।&lt;br&gt;&#xA;चित्तं सर्वजनस्येव विवेशान्तःपुरं ततः ।। २६&lt;br&gt;&#xA;देव्योर्मध्यस्थितस्तत्र रतिप्रीत्योरिव स्मरः ।&lt;br&gt;&#xA;पानादिलीलया राजा दिनशेषं निनाय सः ।। २७&lt;br&gt;&#xA;अपरेद्युश्च तस्यैको नृपस्यास्थानवर्तिनः ।&lt;br&gt;&#xA;मन्त्रिणां संनिधौ विप्रो द्वारि चक्रन्द कश्चन ।। २८&lt;br&gt;&#xA;अब्रह्मण्यमटव्यां मे पापैर्गोपालकैः प्रभो ।&lt;br&gt;&#xA;पुत्रस्य चरणोच्छेदो विहितः कारणं विना ।। २९&lt;br&gt;&#xA;तच्छ्रुत्वा तत्क्षणं द्वित्रान्वष्टभ्यानाय्य भूपतिः ।&lt;br&gt;&#xA;गोपालकान्स पप्रच्छ ततस्तेऽप्येवमब्रुवन् ।। ३०&lt;br&gt;&#xA;देव गोपालका भूत्वा क्रीडामो विजने वयम् ।&lt;br&gt;&#xA;तत्रैको देवसेनाख्यो मध्ये गोपालकोऽस्ति नः ।। ३१&lt;br&gt;&#xA;एकदेशे च सोऽटव्यामुपविष्टः शिलासने ।&lt;br&gt;&#xA;राजा युष्माकमस्मीति वक्त्यस्माननुशास्ति च ।। ३२&lt;br&gt;&#xA;अस्मन्मध्ये च केनापि तस्याज्ञा न विलङ्घ्यते ।&lt;br&gt;&#xA;एवं गोपालकोऽरण्ये राज्यं स कुरुते प्रभो ।। ३३&lt;br&gt;&#xA;अद्य चैतस्य विप्रस्य तनयस्तेन वर्त्मना ।&lt;br&gt;&#xA;गच्छन्गोपालराजस्य प्रणामं तस्य नाकरोत् ।। ३४&lt;br&gt;&#xA;मा गास्त्वमप्रणम्येति राजादेशेन जल्पतः ।&lt;br&gt;&#xA;अस्मान्विधूय सोऽयासीच्छासितोऽपि हसन्बटुः ।। ३५&lt;br&gt;&#xA;ततस्तस्याविनीतस्य पादच्छेदेन निग्रहम् ।&lt;br&gt;&#xA;कर्तुं गोपालराजेन वयमाज्ञापिता बटोः ।। ३६&lt;br&gt;&#xA;धावित्वा च ततोऽस्माभिश्छिन्नोऽस्य चरणः प्रभो ।&lt;br&gt;&#xA;अस्मादृशः प्रभोराज्ञां कोऽतिलङ्घयितुं क्षमः ।। ३७&lt;br&gt;&#xA;एवं गोपालकै राज्ञि विज्ञप्ते संप्रधार्य तत् ।&lt;br&gt;&#xA;यौगन्धरायणो धीमान्राजानं विजनेऽब्रवीत् ।। ३८&lt;br&gt;&#xA;नूनं निधानादियुतं तत्स्थानं यत्प्रभावतः ।&lt;br&gt;&#xA;गोपालकोऽपि प्रभवत्येवं तत्तत्र गम्यताम् ।। ३९&lt;br&gt;&#xA;इत्युक्तो मन्त्रिणा राजा कृत्वा गोपालकान्पुरः ।&lt;br&gt;&#xA;ययौ तदटवीस्थानं ससैन्यः सपरिच्छदः ।। ४०&lt;br&gt;&#xA;परीक्ष्य भूमिं यावच्च खन्यते तत्र कर्मिभिः ।&lt;br&gt;&#xA;अधस्तात्तावदुत्तस्थौ यक्षः शैलमयाकृतिः ।। ४१&lt;br&gt;&#xA;सोऽब्रवीच्च मया राजन्निदं यद्रक्षितं चिरम् ।&lt;br&gt;&#xA;पितामहनिखातं ते निधानं स्वीकुरुष्व तत् ।। ४२&lt;br&gt;&#xA;इति वत्सेशमुक्त्वा च तत्पूजां प्रतिगृह्य च ।&lt;br&gt;&#xA;यक्षस्तिरोऽभूत्खाते च महानाविरभून्निधिः ।। ४३&lt;br&gt;&#xA;अलभ्यत महार्हं च रत्नसिंहासनं ततः ।&lt;br&gt;&#xA;भवन्त्युदयकाले हि सत्कल्याणपरम्पराः ।। ४४&lt;br&gt;&#xA;ततः कृत्स्नं समादाय निधानं स कृतोत्सवः ।&lt;br&gt;&#xA;तान्प्रशास्य च गोपालान्वत्सेशः स्वपुरीं ययौ ।। ४५&lt;br&gt;&#xA;तत्रारुणमणिग्रावकिरणप्रसरैः प्रभोः ।&lt;br&gt;&#xA;प्रतापाक्रमणं दिक्षु भविष्यदिव दर्शयत् ।। ४६&lt;br&gt;&#xA;रौप्याङ्कुरमुखप्रोतमुक्तासंततिदन्तुरम् ।&lt;br&gt;&#xA;मुहुर्हासमिवालोच्य तन्मन्त्रिमतिविस्मयम् ।। ४७&lt;br&gt;&#xA;ददृशुस्तन्नृपानीतं हेमसिंहासनं जनाः ।&lt;br&gt;&#xA;ननन्दुश्च हतानन्ददुन्दुभिध्वानसुन्दरम् ।। ४८&lt;br&gt;&#xA;मन्त्रिणोऽप्युत्सवं चक्रुर्जयं निश्चित्य भूपतेः ।&lt;br&gt;&#xA;आमुखापातिकल्याणं कार्यसिद्धिं हि शंसति ।। ४९&lt;br&gt;&#xA;ततः पताकाविद्युद्भिराकीर्णे गगनान्तरे ।&lt;br&gt;&#xA;ववर्ष राजजलदः कनकं सोऽनुजीविषु ।। ५०&lt;br&gt;&#xA;उत्सवेन च नीतेऽस्मिन्दिने यौगन्धरायणः ।&lt;br&gt;&#xA;चित्तं जिज्ञासुरन्येद्युर्वत्सेश्वरमभाषत ।। ५१&lt;br&gt;&#xA;एतत्कुलक्रमायातं महासिंहासनं त्वया ।&lt;br&gt;&#xA;यत्प्राप्तं तत्समारुह्य देवालंक्रियतामिति ।। ५२&lt;br&gt;&#xA;विजित्य पृथ्वीमारूढा यत्र मे प्रपितामहाः ।&lt;br&gt;&#xA;तत्राजित्वा दिशः सर्वाः का ममारोहतः प्रथा ।। ५३&lt;br&gt;&#xA;जित्वैवेमां समुद्रान्तां पृथ्वीं पृथुविभूषणाम् ।&lt;br&gt;&#xA;अलंकरोमि पूर्वेषां रत्नसिंहासनं महत् ।। ५४&lt;br&gt;&#xA;इत्यूचिवान्नरपतिर्नारुरोह स संप्रति ।&lt;br&gt;&#xA;संभवत्यभिजातानामभिमानो ह्यकृत्रिमः ।। ५५५५&lt;br&gt;&#xA;ततः प्रीतस्तमाह स्म नृपं यौगन्धरायणः ।&lt;br&gt;&#xA;साधु देव कुरु प्राच्यां तर्हि पूर्वं जयोद्यमम् ।। ५६&lt;br&gt;&#xA;तच्छ्रुत्वैव प्रसङ्गात्तं राजा पप्रच्छ मन्त्रिणम् ।&lt;br&gt;&#xA;स्थितास्वप्युत्तराद्यासु प्राक्प्राचीं यान्ति किं नृपाः ।। ५७&lt;br&gt;&#xA;एतच्छ्रुत्वा जगादैनं पुनर्यौगन्धरायणः ।&lt;br&gt;&#xA;स्फीतापि राजन्कौवेरी म्लेच्छसंसर्गगर्हिता ।। ५८&lt;br&gt;&#xA;अर्काद्यस्तमये हेतुः पश्चिमापि न पूज्यते ।&lt;br&gt;&#xA;आसन्नराक्षसा दुष्टा दक्षिणाप्यन्तकाश्रिता ।। ५९&lt;br&gt;&#xA;प्राच्यामुदेति सूर्यस्तु प्राचीमिन्द्रोऽधितिष्ठति ।&lt;br&gt;&#xA;जाह्नवीं याति च प्राचीं तेन प्राची प्रशस्यते ।। ६०&lt;br&gt;&#xA;देशेष्वपि च विन्ध्याद्रिहिमवन्मध्यवर्तिषु ।&lt;br&gt;&#xA;जाह्नवीजलपूतो यः स प्रशस्यतमो मतः ।। ६१&lt;br&gt;&#xA;तस्मात्प्राचीं प्रयान्त्यादौ राजानो मङ्गलैषिणः ।&lt;br&gt;&#xA;निवसन्ति च देशेऽपि सुरसिन्धुसमाश्रिते ।। ६२&lt;br&gt;&#xA;पूर्वजैरपि हि प्राचीप्रक्रमेण जिता दिशः ।&lt;br&gt;&#xA;गङ्गोपकण्ठे वासश्च विहितो हस्तिनापुरे ।। ६३&lt;br&gt;&#xA;शतानीकस्तु कौशाम्बीं रम्यभावेन शिश्रिये ।&lt;br&gt;&#xA;साम्राज्ये पौरुषाधीने पश्यन्देशमकारणम् ।। ६४&lt;br&gt;&#xA;इत्युक्त्वा विरते तत्र तस्मिन्यौगन्धरायणे ।&lt;br&gt;&#xA;राजा पुरुषकारैकबहुमानादभाषत ।। ६५५&lt;br&gt;&#xA;सत्यं न देशनियमः साम्राज्यस्येह कारणम् ।&lt;br&gt;&#xA;संपत्सु हि सुसत्त्वानामेकहेतुः स्वपौरुषम् ।। ६६&lt;br&gt;&#xA;एकोऽप्याश्रयहीनोऽपि लक्ष्मीं प्राप्नोति सत्त्ववान् ।&lt;br&gt;&#xA;श्रुता किं नात्र युष्माभिः पुंसः सत्त्ववतः कथा ।। ६७&lt;br&gt;&#xA;एवमुक्त्वा स वत्सेशः सचिवाभ्यर्थितः शुभाम् ।&lt;br&gt;&#xA;विचित्रां संनिधौ देव्योरिमामकथयत्कथाम् ।। ६८&lt;br&gt;&#xA;अस्ति भूतलविख्याता येयमुज्जयिनी पुरी ।&lt;br&gt;&#xA;तस्यामादित्यसेनाख्यः पूर्वमासीन्महीपतिः ।। ६९&lt;br&gt;&#xA;आदित्यस्येव यस्येह न चस्खाल किल क्वचित् ।&lt;br&gt;&#xA;प्रतापनिलयस्यैकचक्रवर्तितया रथः ।। ७०&lt;br&gt;&#xA;भासयत्युच्छ्रिते व्योम यच्छत्त्रे तुहिनत्विषि ।&lt;br&gt;&#xA;न्यवर्तन्तातपत्राणि राज्ञामपगतोष्मणाम् ।। ७१&lt;br&gt;&#xA;समस्तभूतलाभोगसंभवानां बभूव सः ।&lt;br&gt;&#xA;भाजनं सर्वरत्नानामम्बुराशिरिवाम्भसाम् ।। ७२&lt;br&gt;&#xA;स कदाचन कस्यापि हेतोर्यात्रागतो नृपः ।&lt;br&gt;&#xA;ससैन्यो जाहवीकूलमासाद्यावस्थितोऽभवत् ।। ७३&lt;br&gt;&#xA;तत्र तं गुणवर्माख्यः कोऽप्याढ्यस्तत्प्रदेशजः ।&lt;br&gt;&#xA;अभ्यगान्नृपमादाय कन्यारत्नमुपायनम् ।। ७४&lt;br&gt;&#xA;रत्नं त्रिभुवनेऽप्येषा कन्योत्पन्ना गृहे मम ।&lt;br&gt;&#xA;नान्यत्र दातुं शक्या च देवो हि प्रभुरीदृशः ।। ७५&lt;br&gt;&#xA;इत्यावेद्य प्रतीहारमुखेनाथ प्रविश्य सः ।&lt;br&gt;&#xA;गुणवर्मा निजां तस्मै राज्ञे कन्यामदर्शयत् ।। ६&lt;br&gt;&#xA;स तां तेजस्वतीं नाम दीप्तिद्योतितदिङ्मुखाम् ।&lt;br&gt;&#xA;अनङ्गमङ्गलावासरत्नदीपशिखामिव ।। ७७&lt;br&gt;&#xA;पश्यन्स्नेहमयो राजा श्लिष्टस्तत्कान्तितेजसा ।&lt;br&gt;&#xA;कामाग्निनेव संतप्तः स्विन्नो विगलति स्म सः ।। ७८&lt;br&gt;&#xA;स्वीकृत्यैतां च तत्कालं महादेवीपदोचिताम् ।&lt;br&gt;&#xA;चकार गुणवर्माणं परितुष्यात्मनः समम् ।। ७९&lt;br&gt;&#xA;ततस्तां परिणीयैव प्रियां तेजस्वतीं नृपः ।&lt;br&gt;&#xA;कृतार्थमानी स तया साकमुज्जयिनीं ययौ ।। ८०&lt;br&gt;&#xA;तत्र तन्मुखसक्तैकदृष्टी राजा ह्यभूत्तथा ।&lt;br&gt;&#xA;ददर्श राजकार्याणि न यथा सुमहान्त्यपि ।। ८१&lt;br&gt;&#xA;तेजस्वतीकलालापकीलितेव किल श्रुतिः ।&lt;br&gt;&#xA;नावसन्नप्रजाक्रन्दैस्तस्याक्रष्टुमशक्यत ।। ८२&lt;br&gt;&#xA;चिरप्रविष्टो निरगान्नैव सोऽन्तःपुरान्नृपः ।&lt;br&gt;&#xA;निरगादरिवर्गस्य हृदयात्तु रुजाज्वरः ।। ८३&lt;br&gt;&#xA;कालेन तस्य जज्ञे च राज्ञः सर्वाभिनन्दिता ।&lt;br&gt;&#xA;कन्या तेजस्वती देव्यां बुद्धौ च विजिगीषुता ।। ८४&lt;br&gt;&#xA;परमाद्भुतरूपा सा तृणीकृत्य जगत्त्रयम् ।&lt;br&gt;&#xA;हर्षं तस्याकरोत्कन्या प्रतापं च जिगीषुता ।। ८५५&lt;br&gt;&#xA;अथाभियोक्तुमुत्सिक्तं सामन्तं कंचिदेकदा ।&lt;br&gt;&#xA;आदित्यसेनः प्रययावुज्जयिन्याः स भूपतिः ।। ८६&lt;br&gt;&#xA;तां च तेजस्वतीं राज्ञीं समारूढकरेणुकाम् ।&lt;br&gt;&#xA;सहप्रयायिनीं चक्रे सैन्यस्येवाधिदेवताम् ।। ८७&lt;br&gt;&#xA;आरुरोह वराश्वं च दर्पोद्यद्धर्मनिर्झरम् ।&lt;br&gt;&#xA;जङ्गमाद्रिनिभं तुङ्गं स श्रीवृक्षं समेखलम् ।। ८८&lt;br&gt;&#xA;आसृक्कोत्थितपादाभ्यामभ्यस्यन्तमिवाम्बरे ।&lt;br&gt;&#xA;गतिं गरुत्मतो दृष्टां वेगसब्रह्मचारिणः ।। ८९&lt;br&gt;&#xA;जवस्य मम पर्याप्ता किं नु स्यादिति मेदिनीम् ।&lt;br&gt;&#xA;कलयन्तमिवोन्नम्य कंधरां धीरया दृशा ।। ९०&lt;br&gt;&#xA;किंचिद्गत्वा च संप्राप्य समां भूमिं स भूपतिः ।&lt;br&gt;&#xA;अश्वमुत्तेजयामास तेजस्वत्याः प्रदर्शयन् ।। ९१&lt;br&gt;&#xA;सोऽश्वस्तत्पार्ष्णिघातेन यन्त्रेणेवेरितः शरः ।&lt;br&gt;&#xA;जगाम क्वाप्यतिजवादलक्ष्यो लोकलोचनैः ।। ९२&lt;br&gt;&#xA;तद्दृष्ट्वा विह्वले सैन्ये हयारोहाः सहस्रधा ।&lt;br&gt;&#xA;अन्वधावन्न च प्रापुस्तमश्वापहृतं नृपम् ।। ९३&lt;br&gt;&#xA;ततश्चानिष्टमाशङ्क्य ससैन्या मन्त्रिणो भयात् ।&lt;br&gt;&#xA;आदाय देवीं क्रदन्तीं निवृत्त्योज्जयिनीं ययुः ।। ९४&lt;br&gt;&#xA;तत्र ते पिहितद्वारकृतप्राकारगुप्तयः ।&lt;br&gt;&#xA;राज्ञः प्रवृत्तिं चिन्वन्तस्तस्थुराश्वासितप्रजाः ।। ९५&lt;br&gt;&#xA;अत्रान्तरे स राजापि नीतोऽभूत्तेन वाजिना ।&lt;br&gt;&#xA;सरौद्रसिंहसंचारां दुर्गां विन्ध्याटवीं क्षणात् ।। ९६&lt;br&gt;&#xA;तत्र दैवात्स्थिते तस्मिन्नश्वे स सहसा नृपः ।&lt;br&gt;&#xA;आसीन्महाटवीदत्तदिङ्मोहो विह्वलाकुलः ।। ९७&lt;br&gt;&#xA;गतिमन्यामपश्यंश्च सोऽवतीर्य प्रणम्य च ।&lt;br&gt;&#xA;तं जगादाश्वजातिज्ञो राजा वरतुरंगमम् ।। ९८&lt;br&gt;&#xA;देवस्त्वं न प्रभुद्रोहं त्वादृशः कर्तुमर्हति ।&lt;br&gt;&#xA;तन्मे त्वमेव शरणं शिवेन नय मां पथा ।। ९३&lt;br&gt;&#xA;तच्छ्रुत्वा सानुतापः सन्सोऽश्वो जातिस्मरस्तदा ।&lt;br&gt;&#xA;तत्तथेत्यग्रहीद्बुद्धौ दैवतं हि हयोत्तमः ।। १००&lt;br&gt;&#xA;ततो राज्ञि समारूढे स प्रतस्थे तुरंगमः ।&lt;br&gt;&#xA;स्वच्छशीताम्बुसरसा मार्गेणाध्वक्लमच्छिदा ।। १०१&lt;br&gt;&#xA;सायं च प्रापयामास स योजनशतान्तरम् ।&lt;br&gt;&#xA;उज्जयिन्याः समीपं तं राजानं वाजिसत्तमः ।। १०२&lt;br&gt;&#xA;तद्वेगविजितान्वीक्ष्य सप्तापि निजवाजिनः ।&lt;br&gt;&#xA;अस्ताद्रिकंदरालीने लज्जयेवांशुमालिनि ।। १०३&lt;br&gt;&#xA;तमसि प्रसृते द्वाराण्युज्जयिन्या विलोक्य सः ।&lt;br&gt;&#xA;पिहितानि श्मशानं च बहिस्तत्कालभीषणम् ।। १०४&lt;br&gt;&#xA;निनायैनं निवासाय भूपतिं बुद्धिमान्हयः ।&lt;br&gt;&#xA;बाह्यैकान्तस्थितं तत्र गुप्तं विप्रमठं निशि ।। १०५&lt;br&gt;&#xA;निशातिवाहयोग्यं च तं स दृष्ट्वा मठं नृपः ।&lt;br&gt;&#xA;आदित्यसेनः प्रारेभे प्रवेष्टुं श्रान्तवाहनः ।। १०६&lt;br&gt;&#xA;रुरुधुस्तस्य विप्राश्च प्रवेशं तन्निवासिनः ।&lt;br&gt;&#xA;श्मशानपालश्चौरो वा कोऽप्यसाविति वादिनः ।। १०७&lt;br&gt;&#xA;निर्ययुस्ते च संसक्तकलहा लोलनिष्ठुराः ।&lt;br&gt;&#xA;भयकार्कश्यकोपानां गृहं हि च्छान्दसा द्विजाः ।। १०८&lt;br&gt;&#xA;रटत्सु तेषु तत्रैको निर्जगाम ततौ मठात् ।&lt;br&gt;&#xA;विदूषकाख्यो गुणवान्धुर्यः सत्त्ववतां द्विजः ।। १०९&lt;br&gt;&#xA;यो युवा बाहुशाली च तपसाराध्य पावकम् ।&lt;br&gt;&#xA;प्राप खड्गोत्तमं तस्माद्ध्यातमात्रोपगामिनम् ।। ११०&lt;br&gt;&#xA;स दृष्ट्वा तं निशि प्राप्तं धीरो भव्याकृतिं नृपम् ।&lt;br&gt;&#xA;प्रच्छन्नः कोऽपि देवोऽयमिति दध्यौ विदूषकः ।। १११&lt;br&gt;&#xA;विधूय विप्रांश्चान्यांस्तान्स सर्वानुचिताशयः ।&lt;br&gt;&#xA;नृपं प्रवेशयामास मठान्तः प्रश्रयानतः ।। ११२&lt;br&gt;&#xA;विश्रान्तस्य च दासीभिर्धूताध्वरजसः क्षणात् ।&lt;br&gt;&#xA;आहारं कल्पयामास राज्ञस्तस्य निजोचितम् ।। ११३&lt;br&gt;&#xA;तं चापनीतपर्याणं तदीयं तुरगोत्तमम् ।&lt;br&gt;&#xA;यवसादिप्रदानेन चकार विगतश्रमम् ।। ११४&lt;br&gt;&#xA;रक्षाम्यहं शरीरं ते तत्सुखं स्वपिहि प्रभो ।&lt;br&gt;&#xA;इत्युवाच च तं श्रान्तमास्तीर्णशयनं नृपम् ।। ११५&lt;br&gt;&#xA;सुप्ते च तस्मिन्द्वारस्थो जागरामास स द्विजः ।&lt;br&gt;&#xA;चिन्तितोपस्थिताग्नेयखड्गहस्तोऽखिलां निशाम् ।। ११६&lt;br&gt;&#xA;प्रातश्च तस्य नृपतेः प्रबुद्धस्यैव स स्वयम् ।&lt;br&gt;&#xA;अनुक्त एव तुरगं सज्जीचक्रे विदूषकः ।। ११७&lt;br&gt;&#xA;राजापि स तमामन्त्र्य समारुह्य च वाजिनम् ।&lt;br&gt;&#xA;विवेशोज्जयिनीं दूराद्दृष्टो हर्षाकुलैर्जनैः ।। ११८&lt;br&gt;&#xA;प्रविष्टमभिजग्मुस्तं सर्वाः प्रकृतयः क्षणात् ।&lt;br&gt;&#xA;तदागमनजानन्दलसत्कलकलारवाः ।। ११९&lt;br&gt;&#xA;आययौ राजभवनं स राजा सचिवान्वितः ।&lt;br&gt;&#xA;ययौ तेजस्वतीदेव्या हृदयाच्च महाज्वरः ।। १२०&lt;br&gt;&#xA;वाताहतोत्सवाक्षिप्तपताकांशुकपङ्क्तिभिः ।&lt;br&gt;&#xA;उत्सारिता इवाभूवन्नगर्यास्तत्क्षणं शुचः ।। १२१&lt;br&gt;&#xA;अकरोदा दिनान्तं च देवीं तावन्महोत्सवम् ।&lt;br&gt;&#xA;यावन्नगरलोकोऽभूत्सार्कः सिन्दूरपिङ्गलः ।। १२२&lt;br&gt;&#xA;अन्येद्युः स तमादित्यसेनो राजा विदूषकम् ।&lt;br&gt;&#xA;मठादानाययामास तस्मात्सर्वैर्द्विजैः सह ।। १२३&lt;br&gt;&#xA;प्रख्याप्य रात्रिवृत्तान्तं ददौ तस्मै च तत्क्षणम् ।&lt;br&gt;&#xA;विदूषकाय ग्रामाणां सहस्रमुपकारिणे ।। १२४&lt;br&gt;&#xA;पौरोहित्ये च चक्रे तं प्रदत्तच्छत्त्रवाहनम् ।&lt;br&gt;&#xA;विप्रं कृतज्ञो नृपतिः कौतुकालोकितं जनैः ।। १२५&lt;br&gt;&#xA;एवं तदैव सामन्ततुल्यः सोऽभूऽद्विदूषकः ।&lt;br&gt;&#xA;मोघा हि नाम जायेत महत्सूपकृतिः कुतः ।। १२६&lt;br&gt;&#xA;यांश्च प्राप नृपाद्ग्रामांस्तान्सर्वान्स महाशयः ।&lt;br&gt;&#xA;तन्मठाश्रयिभिर्विप्रैः समं साधारणान्व्यधात् ।। १२७&lt;br&gt;&#xA;तस्थौ च सेवमानस्तं राजानं स तदाश्रितः ।&lt;br&gt;&#xA;भुञ्जानश्च सहान्यैस्तैर्ब्राह्मणैर्ग्रामसंचयम् ।। १२८&lt;br&gt;&#xA;काले गच्छति चान्ये ते सर्वे प्राधान्यमिच्छवः ।&lt;br&gt;&#xA;नैव तं गणयामासुर्द्विजा धनमदोद्धताः ।। १२९&lt;br&gt;&#xA;विमिन्नैः सप्तसंख्याकैरेकस्थानाश्रयैर्मिथः ।&lt;br&gt;&#xA;संघर्षात्तैरबाध्यन्त ग्रामा दुष्टैर्ग्रहैरिव ।। १३०&lt;br&gt;&#xA;उच्छृङ्खलेषु तेष्वासीदुदासीनो विदूषकः ।&lt;br&gt;&#xA;अल्पभावेषु धीराणामवज्ञैव हि शोभते ।। १५१&lt;br&gt;&#xA;एकदा कलहासक्तान्दृष्ट्वा तानभ्युपाययौ ।&lt;br&gt;&#xA;कश्चिच्चक्रधरो नाम विप्रः प्रकृतिनिष्ठुरः ।। १३२&lt;br&gt;&#xA;परार्तन्यायवादेषु काणोऽप्यम्लानदर्शनः ।&lt;br&gt;&#xA;कुब्जोऽपि वाचि सुस्पष्टो विप्रस्तानित्यभाषत ।। १३३&lt;br&gt;&#xA;प्राप्ता भिक्षाचरैर्भूत्वा भवद्भिः श्रीरियं शठाः ।&lt;br&gt;&#xA;तन्नाशयथ किं ग्रामानन्योन्यमसहिष्णवः ।। १३४&lt;br&gt;&#xA;विदूषकस्य दोषोऽयं येन यूयमुपेक्षिताः ।&lt;br&gt;&#xA;तदसंदिग्धमचिरात्पुनर्भिक्षां भ्रमिष्यथ ।। १३५&lt;br&gt;&#xA;वरं हि दैवायत्तैकवृद्धिस्थानमनायकम् ।&lt;br&gt;&#xA;न तु विप्लुतसर्वार्थं विभिन्नबहुनायकम् ।। १३६&lt;br&gt;&#xA;तदेकं नायकं धीरं कुरुध्वं वचसा मम ।&lt;br&gt;&#xA;स्थिरया यदि कृत्यं वो धुर्यरक्षितया श्रिया ।। १३७&lt;br&gt;&#xA;तच्छ्रुत्वा नायकत्वं ते सर्वेऽप्यैच्छन्यदात्मनः ।&lt;br&gt;&#xA;तदा विचिन्त्य मूढांस्तान्पुनश्चक्रधरोऽब्रवीत् ।। १३८&lt;br&gt;&#xA;संघर्षशालिनां तर्हि समयं वो ददाम्यहम् ।&lt;br&gt;&#xA;इतः श्मशाने शूलायां त्रयश्चौरा निषूदिताः ।। १३९&lt;br&gt;&#xA;नासास्तेषां निशि च्छित्त्वा यः सुसत्त्व इहानयेत् ।&lt;br&gt;&#xA;स युष्माकं प्रधानः स्याद्वीरो हि स्वाम्यमर्हति ।। १४०&lt;br&gt;&#xA;इति चक्रधरेणोक्तान्विप्रांस्तानन्तिकस्थितः ।&lt;br&gt;&#xA;कुरुध्वमेतत्को दोष इत्युवाच विदूषकः ।। १४१&lt;br&gt;&#xA;ततस्तेऽस्यावदन्विप्रा नैतत्कर्तुं क्षमा वयम् ।&lt;br&gt;&#xA;यो वा शक्तः स कुरुतां समये च वयं स्थिताः ।। १४२&lt;br&gt;&#xA;ततो विदूषकोऽवादीदहमेतत्करोमि भोः ।&lt;br&gt;&#xA;आनयामि निशि च्छित्त्वा नासास्तेषां श्मशानतः ।। १४३&lt;br&gt;&#xA;ततस्तद्दुष्करं मत्वा तेऽपि मूढास्तमब्रुवन् ।&lt;br&gt;&#xA;एवं कृते त्वमस्माकं स्वामी नियम एष नः ।। १४४&lt;br&gt;&#xA;इत्येवाख्याप्य समयं प्राप्तायां रजनौ च तान् ।&lt;br&gt;&#xA;आमन्त्र्य विप्रान्प्रययौ श्मशानं स विदूषकः ।। १४५&lt;br&gt;&#xA;प्रविवेश च तद्वीरो निजं कर्मेव भीषणम् ।&lt;br&gt;&#xA;चिन्तितोपस्थिताग्नेयकृपाणैकपरिग्रहः ।। १४६&lt;br&gt;&#xA;डाकिनीनादसंवृद्धगृध्रवायसवाशिते ।&lt;br&gt;&#xA;उल्कामुखमुखोल्काग्निविस्फारितचितानले ।। १४७&lt;br&gt;&#xA;ददर्श तत्र मध्ये च स ताञ्शूलाधिरोपितान् ।&lt;br&gt;&#xA;पुरुषान्नासिकाछेदभियेवोर्ध्वीकृताननान् ।। १४८&lt;br&gt;&#xA;यावच्च निकटं तेषां प्राप तावत्त्रयोऽपि ते ।&lt;br&gt;&#xA;वेतालाधिष्ठितास्तस्मिन्प्रहरन्ति स्म मुष्टिभिः ।। १४९&lt;br&gt;&#xA;निष्कम्प एव खड्गेन सोऽपि प्रतिजघान तान् ।&lt;br&gt;&#xA;न शिक्षितः प्रयत्नो हि धीराणां हृदये भिया ।। १५०&lt;br&gt;&#xA;तेनापगतवेतालविकाराणां स नासिकाः ।&lt;br&gt;&#xA;तेषां चकर्त बद्ध्वा च कृती जग्राह वाससि ।। १५१&lt;br&gt;&#xA;आगच्छंश्च ददर्शैकं शवस्योपरि संस्थितम् ।&lt;br&gt;&#xA;प्रव्राजकं श्मशानेऽत्र जपन्तं स विदूषकः ।। १५२&lt;br&gt;&#xA;तच्चेष्टालोकनक्रीडाकौतुकादुपगम्य तम् ।&lt;br&gt;&#xA;प्रच्छन्नः पृष्ठतस्तस्य तस्थौ प्रव्राजकस्य सः ।। १५३&lt;br&gt;&#xA;क्षणात्प्रव्राजकस्याधः फूत्कारं मुक्तवाञ्शवः ।&lt;br&gt;&#xA;निरगाच्च मुखात्तस्य ज्वाला नाभेश्च सर्षपाः ।। १५४&lt;br&gt;&#xA;गृहीत्वा सर्षपांस्तांश्च स परिव्राजकस्ततः ।&lt;br&gt;&#xA;उत्थाय ताडयामास शवं पाणितलेन तम् ।। १५५&lt;br&gt;&#xA;उदतिष्ठत्स चोत्तालवेतालाधिष्ठितः शवः ।&lt;br&gt;&#xA;आरुरोह च तस्यैव स्कन्धे प्रव्राजकोऽथ सः ।। १५६&lt;br&gt;&#xA;तदारूढश्च सहसा गन्तुं प्रववृते ततः ।&lt;br&gt;&#xA;विदूषकोऽपि तं तूष्णीमन्वगच्छदलक्षितः ।। १५७&lt;br&gt;&#xA;नातिदूरमतिक्रम्य स ददर्श विदूषकः ।&lt;br&gt;&#xA;शून्यं कात्यायनीमूर्तिसनाथं देवतागृहम् ।। १५८&lt;br&gt;&#xA;तत्रावतीर्य वेतालस्कन्धात्प्रव्राजकस्ततः ।&lt;br&gt;&#xA;विवेश गर्भभवनं वेतालोऽप्यपद्भुवि ।। १५९&lt;br&gt;&#xA;विदूषकश्च तत्रासीद्युक्त्या पश्यन्नलक्षितः ।&lt;br&gt;&#xA;प्रव्राजकोऽपि संपूज्य तत्र देवीं व्यजिज्ञपत् ।। १६०&lt;br&gt;&#xA;तुष्टासि यदि तद्देवि देहि मे वरमीप्सितम् ।&lt;br&gt;&#xA;अन्यथात्मोपहारेण प्रीणामि भवतीमहम् ।। १६१&lt;br&gt;&#xA;इत्युक्तवन्तं तं तीव्रमन्त्रसाधनगर्वितम् ।&lt;br&gt;&#xA;प्रव्राजकं जगादैवं वाणी गर्भगृहोद्गता ।। १६२&lt;br&gt;&#xA;आदित्यसेननृपतेः सुतामानीय कन्यकाम् ।&lt;br&gt;&#xA;उपहारीकुरुष्वेह ततः प्राप्स्यसि वाञ्छितम् ।। १६३&lt;br&gt;&#xA;एतच्छ्रुत्वा स निर्गत्य करेणाहत्य तं पुनः ।&lt;br&gt;&#xA;प्रव्राडुत्थापयामास वेतालं मुक्तफूत्कृतिम् ।। १६४&lt;br&gt;&#xA;तस्य च स्कन्धमारुह्य निर्यद्वक्त्रानलार्चिषः ।&lt;br&gt;&#xA;आनेतुं राजपुत्रीं तामुत्पत्य नभसा ययौ ।। १६५&lt;br&gt;&#xA;विदूषकोऽपि तत्सर्वं दृष्ट्वा तत्र व्यचिन्तयत् ।&lt;br&gt;&#xA;कथं राजसुतानेन हन्यते मयि जीवति ।। १६६&lt;br&gt;&#xA;इहैव तावत्तिष्ठामि यावदायात्यसौ शठः ।&lt;br&gt;&#xA;इत्यालोच्य स तत्रैव तस्थौ छन्नो विदूषकः ।। १६७&lt;br&gt;&#xA;प्रव्राजकश्च गत्वैव वातायनपथेन सः ।&lt;br&gt;&#xA;प्रविश्यान्तःपुरं प्राप सुप्तां निशि नृपात्मजाम् ।। १६८&lt;br&gt;&#xA;आययौ च गृहीत्वा तां गगनेन तमोमयः ।&lt;br&gt;&#xA;कान्तिप्रकाशितदिशं राहुः शशिकलामिव ।। १६९&lt;br&gt;&#xA;हा तात हाम्बेति च तां क्रन्दन्तीं कन्यकां वहन् ।&lt;br&gt;&#xA;तत्रैव देवीभवने सोऽन्तरिक्षादवातरत् ।। १७०&lt;br&gt;&#xA;प्रविवेश च तत्कालं वेतालं प्रविमुच्य स ।&lt;br&gt;&#xA;कन्यारत्नं तदादाय देवीगर्भगृहान्तरम् ।। १७१&lt;br&gt;&#xA;तत्र यावन्निहन्तुं तां राजपुत्रीमियेष सः ।&lt;br&gt;&#xA;तावदाकृष्टखड्गोऽत्र प्रविवेश विदूषकः ।। १५२&lt;br&gt;&#xA;आः पाप मालतीपुष्पमश्मना हन्तुमीहसे ।&lt;br&gt;&#xA;यदस्यामाकृतौ शस्त्रं व्यापारयितुमिच्छसि ।। १७३&lt;br&gt;&#xA;इत्युक्त्वाकृष्य केशेषु शिरस्तस्य विवेल्लतः ।&lt;br&gt;&#xA;प्रव्राजकस्य चिच्छेद खड्गेन स विदूषकः ।। १७४&lt;br&gt;&#xA;आश्वासयामास च तां राजपुत्रीं भयाकुलाम् ।&lt;br&gt;&#xA;प्रविशन्तीमिवाङ्गानि किंचित्प्रत्यभिजानतीम् ।। १७५&lt;br&gt;&#xA;कथमन्तःपुरं राज्ञो राजपुत्रीमिमामितः ।&lt;br&gt;&#xA;नयेयमिति तत्कालमसौ धीरो व्यचिन्तयत् ।। १७६&lt;br&gt;&#xA;भो विदूषक शृण्वेतद्योऽयं प्रव्राट् त्वया हतः ।&lt;br&gt;&#xA;महानेतस्य वेतालः सिद्धोऽभूत्सर्षपास्तथा ।। १७७&lt;br&gt;&#xA;ततोऽस्य पृथ्वीराज्ये च वाञ्छा राजात्मजासु च ।&lt;br&gt;&#xA;उदपद्यत तेनायमेवं मूढोऽद्य वञ्चितः ।। १७८&lt;br&gt;&#xA;तद्गृहाणैतदीयांस्त्वं सर्षपान्वीर येन ते ।&lt;br&gt;&#xA;इमामेकां निशामद्य भविष्यत्यम्बरे गतिः ।। १७९&lt;br&gt;&#xA;इत्याकाशगता वाणी जातहर्षं जगाद तम् ।&lt;br&gt;&#xA;अनुगृह्णन्ति हि प्रायो देवता अपि तादृशम् ।। १८०&lt;br&gt;&#xA;ततो वस्त्राञ्चलात्तस्य स परिव्राजकस्य तान् ।&lt;br&gt;&#xA;जग्राह सर्षपान्हस्ते तामङ्के च नृपात्मजाम् ।। १८१&lt;br&gt;&#xA;यावच्च देवीभवनात्स तस्मान्निर्ययौ बहिः ।&lt;br&gt;&#xA;उच्चचार पुनस्तावदन्या नभसि भारती ।। १८२&lt;br&gt;&#xA;इहैव देवीभवने मासस्यान्ते पुनस्त्वया ।&lt;br&gt;&#xA;आगन्तव्यं महावीर विस्मर्तव्यमिदं न ते ।। १८३&lt;br&gt;&#xA;तच्छ्रुत्वा स तथेत्युक्त्वा सद्यो देवीप्रसादतः ।&lt;br&gt;&#xA;उत्पपात नभो बिभ्रद्राजपुत्रीं विदूषकः ।। १८४&lt;br&gt;&#xA;गत्वा च गगनेनाशु स तामन्तःपुरान्तरम् ।&lt;br&gt;&#xA;प्रावेशयद्राजसुतां समाश्वस्तामुवाच च ।। १८५&lt;br&gt;&#xA;न मे भविष्यति प्रातर्गतिर्व्योम्नि ततश्च माम् ।&lt;br&gt;&#xA;सर्वे द्रक्ष्यन्ति निर्यान्तं तत्संप्रत्येव याम्यहम् ।। १८६&lt;br&gt;&#xA;इति तेनोदिता बाला बिभ्यती सा जगाद तम् ।&lt;br&gt;&#xA;गते त्वयि मम प्राणास्त्रासाक्रान्ताः प्रयान्त्यमी ।। १८७&lt;br&gt;&#xA;तन्महाभाग मा गास्त्वं देहि मे जीवितं पुनः ।&lt;br&gt;&#xA;प्रतिपन्नार्थनिर्वाहः सहजं हि सतां व्रतम् ।। १८८&lt;br&gt;&#xA;तच्छ्रुत्वा चिन्तयामास स सुसत्त्वो विदूषकः ।&lt;br&gt;&#xA;यदस्तु मे न गच्छामि मुञ्चेत्प्राणान्भयादियम् ।। १८९&lt;br&gt;&#xA;ततश्च नृपतेर्भक्तिः का मया विहिता भवेत् ।&lt;br&gt;&#xA;इत्यालोच्य स तत्रैव तस्थावन्तःपुरे निशि ।। १९०&lt;br&gt;&#xA;व्यायामजागरश्रान्तो ययौ निद्रां शनैश्च सः ।&lt;br&gt;&#xA;राजपुत्री त्वनिद्रैव भीता तामनयन्निशाम् ।। १९१&lt;br&gt;&#xA;विश्राम्यतु क्षणं तावदिति प्रेमार्द्रमानसा ।&lt;br&gt;&#xA;सुप्तं प्रबोधयामास सा प्रभातेऽपि नैव तम् ।। १९२&lt;br&gt;&#xA;ततः प्रविष्टा ददृशुस्तमन्तःपुरचारिकाः ।&lt;br&gt;&#xA;ससंभ्रमाश्च गत्वैव राजानं तं व्यजिज्ञपन् ।। १९३&lt;br&gt;&#xA;राजाप्यवेक्षितुं तत्त्वं प्रतीहारं व्यसर्जयत् ।&lt;br&gt;&#xA;प्रतीहारश्च गत्वान्तस्तत्रापश्यद्विदूषकम् ।। १९४&lt;br&gt;&#xA;शुश्राव च यथावृत्तं स तद्राजसुतामुखात् ।&lt;br&gt;&#xA;तथैव गत्वा राज्ञे च स समग्रं न्यवेदयत् ।। १९५&lt;br&gt;&#xA;विदूषकस्य सत्त्वज्ञस्तच्छ्रुत्वा स महीपतिः ।&lt;br&gt;&#xA;किमेतत्स्यादिति क्षिप्रं समुद्भ्रान्त इवाभवत् ।। १९६&lt;br&gt;&#xA;आनाययच्च दुहितुर्मन्दिरात्तं विदूषकम् ।&lt;br&gt;&#xA;दत्तानुयात्रं मनसा तस्याः स्नेहानुपातिना ।। १९७&lt;br&gt;&#xA;पप्रच्छ च यथावृत्तं स राजा तमुपागतम् ।&lt;br&gt;&#xA;आ मूलतश्च सोऽप्यस्मै विप्रो वृत्तान्तमब्रवीत् ।। १९८&lt;br&gt;&#xA;अदर्शयच्च वस्त्रान्ते निबद्धाश्चौरनासिकाः ।&lt;br&gt;&#xA;प्रव्राटसंबन्धिनस्तांश्च सर्षपान्भूमिभेदिनः ।। १९९&lt;br&gt;&#xA;ततः संभाव्य सत्यं तत्तांश्चानाय्य मठद्विजान् ।&lt;br&gt;&#xA;सर्वांश्चक्रधरोपेतान्पृष्ट्वा तन्मूलकारणम् ।। २००&lt;br&gt;&#xA;स्वयं श्मशाने गत्वा च दृष्ट्वा तांश्छिन्ननासिकान् ।&lt;br&gt;&#xA;पुरुषांस्तं च निर्लूनकण्ठं प्रव्राजकाधमम् ।। २०१&lt;br&gt;&#xA;उत्पन्नप्रत्ययो राजा स तुतोष महाशयः ।&lt;br&gt;&#xA;विदूषकाय कृतिने सुताप्राणप्रदायिने ।। २०२&lt;br&gt;&#xA;ददौ तस्मै च तामेव तदैव तनयां निजाम् ।&lt;br&gt;&#xA;किमदेयमुदाराणामुपकारिषु तुष्यताम् ।। २१7३&lt;br&gt;&#xA;श्रीरुवासाम्बुजप्रीत्या नूनं राजसुताकरे ।&lt;br&gt;&#xA;गृहीतपाणिर्येनास्या लेभे लक्ष्मीं विदूषकः ।। २०४&lt;br&gt;&#xA;ततो राजोपचारेण स तया कान्तया सह ।&lt;br&gt;&#xA;आदित्यसेननृपतेस्तस्थौ श्लाघ्ययशा गृहे ।। २०५&lt;br&gt;&#xA;अथ यातेषु दिवसेष्वेकदा दैवचोदिता ।&lt;br&gt;&#xA;तमुवाच निशायां सा राजपुत्री विदूषकम् ।। २०६&lt;br&gt;&#xA;नाथ स्मरसि यत्तत्र तव देवीगृहे निशि ।&lt;br&gt;&#xA;मासान्ते त्वमिहागच्छेरित्युक्तं दिव्यया गिरा ।। २०७&lt;br&gt;&#xA;तत्र चाद्य गतो मासो भवतस्तच्च विस्मृतम् ।&lt;br&gt;&#xA;इत्युक्तः प्रियया स्मृत्वा स जहर्ष विदूषकः ।। २०८&lt;br&gt;&#xA;साधु स्मृतं त्वया तन्वि विस्मृतं तन्मया पुनः ।&lt;br&gt;&#xA;इत्युक्त्वालिङ्गनं चास्यै स ददौ पारितोषकम् ।।२० ९&lt;br&gt;&#xA;सुप्तायां च ततस्तस्यां निर्गत्यान्तःपुरान्निशि ।&lt;br&gt;&#xA;आदाय खड्गं स्वस्य संस्तद्देवीभवनं ययौ ।। २१०&lt;br&gt;&#xA;प्राप्तो विदूषकोऽहं भोरिति तत्र वदन्बहिः ।&lt;br&gt;&#xA;प्रविशेत्यशृणोद्वाचमन्तः केनाप्युदीरिताम् ।। २११&lt;br&gt;&#xA;प्रविश्य चान्तरे सोऽत्र दिव्यमावासमैक्षत ।&lt;br&gt;&#xA;तदन्तर्दिव्यरूपां च कन्यां दिव्यपरिच्छदाम् ।। २१२&lt;br&gt;&#xA;स्वप्रभाभिन्नतिमिरां रजनिज्वलितामिव ।&lt;br&gt;&#xA;हरकोपामिनिर्दग्धस्मरसंजीवनौषधिम् ।। २१३&lt;br&gt;&#xA;किमेतदिति साश्चर्यः स तया हृष्टया स्वयम् ।&lt;br&gt;&#xA;सस्नेहबहुमानेन स्वागतेनाभ्यनन्द्यत ।। २१४&lt;br&gt;&#xA;उपविष्टं च संजातविस्रम्भं प्रेमदर्शनात् ।&lt;br&gt;&#xA;तत्स्वरूपपरिज्ञानसोत्सुकं सा तमब्रवीत् ।। २१५&lt;br&gt;&#xA;अहं विद्याधरी कन्या भद्रानाम महान्वया ।&lt;br&gt;&#xA;इह कामचरत्वाच्च त्वामपश्यमहं तदा ।। २१६&lt;br&gt;&#xA;त्वद्गुणाकृष्टचित्ता च तत्कालमहमेव ताम् ।&lt;br&gt;&#xA;अदृश्यवाणीमसृजं पुनरागमनाय ते ।। २१७&lt;br&gt;&#xA;अद्य विद्याप्रयोगाश्च संमोह्य प्रेरिता मया ।&lt;br&gt;&#xA;सा ते राजसुतैवास्मिन्कार्ये स्मृतिमजीजनत् ।। २१८&lt;br&gt;&#xA;त्वदर्थं च स्थितास्मीह तत्तुभ्यमिदमर्पितम् ।&lt;br&gt;&#xA;शरीरं सुन्दर मया कुरु पाणिग्रहं मम ।। २१९&lt;br&gt;&#xA;इत्युक्तो भद्रया भव्यो विद्याधर्या विदूषकः ।&lt;br&gt;&#xA;तथेति परिणिन्ये तां गान्धर्वविधिना तदा ।। २२०&lt;br&gt;&#xA;अतिष्ठदथ तत्रैव दिव्यं भोगमवाप्य सः ।&lt;br&gt;&#xA;स्वपौरुषफलर्द्ध्येव प्रियया संगतस्तया ।। २२१&lt;br&gt;&#xA;अत्रान्तरे प्रबुद्धा सा राजपुत्री निशाक्षये ।&lt;br&gt;&#xA;भर्तारं तमपश्यन्ती विषादं सहसागमत् ।। २२२&lt;br&gt;&#xA;उत्थाय चान्तिकं मातुः प्रस्खलद्भिः पदैर्ययौ ।&lt;br&gt;&#xA;विकला संगलद्वाष्पतरङ्गितविलोपना ।। २२३&lt;br&gt;&#xA;स पतिर्मे गतः क्वापि रात्राविति च मातरम् ।&lt;br&gt;&#xA;आत्मापराधसभया सानुतापा च साभ्यधात् ।। २२४&lt;br&gt;&#xA;ततस्तन्मातरि स्नेहात्संभ्रान्तायां क्रमेण तत् ।&lt;br&gt;&#xA;बुद्ध्वा राजापि तत्रैत्य परमाकुलतामगात् ।। २२५&lt;br&gt;&#xA;जाने श्मशानबाह्यं तं गतोऽसौ देवतागृहम् ।&lt;br&gt;&#xA;इत्युक्ते राजसुतया राजा तत्र स्वयं ययौ ।। २२६&lt;br&gt;&#xA;तत्र विद्याधरीविद्याप्रभावेण तिरोहितम् ।&lt;br&gt;&#xA;विचिन्त्यापि न लेभे तं स क्षितीशो विदूषकम् ।। २२७&lt;br&gt;&#xA;ततो राज्ञि परावृत्ते निराशां तां नृपात्मजाम् ।&lt;br&gt;&#xA;देहत्यागोन्मुखीमेत्य ज्ञानी कोऽप्यब्रवीदिदम् ।। २२८&lt;br&gt;&#xA;नारिष्टशङ्का कर्तव्या स हि ते वर्तते पतिः ।&lt;br&gt;&#xA;युक्तो दिव्येन भोगेन त्वामुपैष्यति चाचिरात् ।। २२९&lt;br&gt;&#xA;तच्छ्रुत्वा राजपुत्री सा धारयामास जीवितम् ।&lt;br&gt;&#xA;हृदि प्रविष्टया रुद्धं तत्प्रत्यागमवाञ्छया ।। २३०&lt;br&gt;&#xA;विदूषकस्यापि ततस्तिष्ठतस्तत्र तां प्रियाम् ।&lt;br&gt;&#xA;भद्रां योगेश्वरी नाम सखी काचिदुपाययौ ।। २३१&lt;br&gt;&#xA;उपेत्य सा रहस्येनामिदं भद्रामथाब्रवीत् ।&lt;br&gt;&#xA;सखि मानुषसंसर्गात्क्रुद्धा विद्याधरास्त्वयि ।। २३२&lt;br&gt;&#xA;पापं च ते चिकीर्षन्ति तदितो गम्यतां त्वया ।&lt;br&gt;&#xA;अस्ति पूर्वाम्बुधेः पारे पुरं कार्कोटकाभिधम् ।। २३३&lt;br&gt;&#xA;तदतिक्रम्य च नदी शीतोदा नाम पावनी ।&lt;br&gt;&#xA;तीर्त्वा तामुदयाख्यश्च सिद्धक्षेत्रं महागिरिः ।। २३४&lt;br&gt;&#xA;विद्याधरैरनाक्रम्यस्तत्र त्वं गच्छ सांप्रतम् ।&lt;br&gt;&#xA;प्रियस्य मानुषस्यास्य कृते चिन्तां च मा कृथाः ।। २३ &amp;lsquo;६&lt;br&gt;&#xA;एतद्धि सर्वमेतस्य कथयित्वा गमिष्यसि ।&lt;br&gt;&#xA;येनैष पश्चात्तत्रैव सत्त्ववानागमिष्यति । । २३६&lt;br&gt;&#xA;इत्युक्ता सा तया सख्या भद्रा भयवशीकृता ।&lt;br&gt;&#xA;विदूषकानुरक्तापि प्रतिपेदे तथेति तत् ।। २३७&lt;br&gt;&#xA;उक्त्वा च तस्य तद्युक्त्या दत्त्वा च स्वाङ्गुलीयकम् ।&lt;br&gt;&#xA;विदूषकस्य रात्र्यन्तसमये सा तिरोदधे ।। २३८&lt;br&gt;&#xA;विदूषकस्य पूर्वस्मिञ्शून्ये देवगृहे स्थितम् ।&lt;br&gt;&#xA;क्षणादपश्यदात्मानं न भद्रा न च मन्दिरम् ।। २३९&lt;br&gt;&#xA;स्मरन्विद्याप्रपञ्चं तं पश्यंश्चैवाङ्गुलीयकम् ।&lt;br&gt;&#xA;विषादविस्मयावेशवशः सोऽभूद्विदूषकः ।। २४०&lt;br&gt;&#xA;अचिन्तयच्च तस्याः स वचः स्वप्नमिव स्मरन् ।&lt;br&gt;&#xA;गता तावन्निवेद्यैव सा ममोदयपर्वतम् ।। २४१&lt;br&gt;&#xA;तन्मयाप्याशु तत्रैव गन्तव्यं तदवाप्तये ।&lt;br&gt;&#xA;न चैवं लोकदृष्टं मां लब्ध्वा राजा परित्यजेत् ।। २४२&lt;br&gt;&#xA;तस्माद्युक्तिं करोमीह कार्यं सिद्ध्यति मे यथा ।&lt;br&gt;&#xA;इति संचिन्त्य मतिमान्रूपमन्यत्स शिश्रिये ।। २४५&lt;br&gt;&#xA;जीर्णवासा रजोलिप्तो भूत्वा देवीगृहात्ततः ।&lt;br&gt;&#xA;निरगादथ हा भद्रे हा भद्रे इति स ब्रुवन् ।। २४४&lt;br&gt;&#xA;तत्क्षणं च विलोक्यैन जनास्तद्देशवर्तिनः ।&lt;br&gt;&#xA;सोऽयं विदूषकः प्राप्त इति कोलाहलं व्यधुः ।। २४५&lt;br&gt;&#xA;बुद्ध्वा च राज्ञा निर्गत्य स्वयं दृष्ट्वा तथाविधः ।&lt;br&gt;&#xA;उन्मत्तचेष्टोऽवष्टभ्य स नीतोऽभूत्स्वमन्दिरम् ।। २४६&lt;br&gt;&#xA;तत्र स्नेहाकुलैर्यद्यदुक्तोऽभूद्भृत्यबान्धवैः ।&lt;br&gt;&#xA;तत्र तत्र स हा भद्रे इति प्रत्युत्तरं ददौ ।। २४७&lt;br&gt;&#xA;वैद्योपदिष्टैरभ्यङ्गैरभ्यक्तोऽपि स तत्क्षणम् ।&lt;br&gt;&#xA;अङ्गमुद्धूलयामास भूरिणा भस्मरेणुना ।। २४८&lt;br&gt;&#xA;स्नेहेन राजपुत्र्या च स्वहस्ताभ्यामुपाहृतः ।&lt;br&gt;&#xA;आहारस्तेन सहसा पादेनाहत्य चिक्षिपे ।। २४९&lt;br&gt;&#xA;एवं स तस्थौ कतिचिद्दिवसांस्तत्र निःस्पृहः ।&lt;br&gt;&#xA;पाटयन्निजवस्त्राणि कृतोन्मादो विदूषकः ।। २५०&lt;br&gt;&#xA;अशक्यप्रतिकारोऽयं तत्किमर्थं कदर्थ्यते ।&lt;br&gt;&#xA;त्यजेत्कदाचन प्राणान्ब्रह्महत्या भवेत्ततः ।। २५१&lt;br&gt;&#xA;स्वच्छन्दचारिणस्त्वस्य कालेन कुशलं भवेत् ।&lt;br&gt;&#xA;इत्यालोच्य स चादित्यसेनो राजा मुमोच तम् ।। २५२&lt;br&gt;&#xA;ततः स्वच्छन्दचारी सन्नन्येद्युः साङ्गुलीयकः ।&lt;br&gt;&#xA;वीरो भद्रां प्रति स्वैरं स प्रतस्थे विदूषकः ।। २५३&lt;br&gt;&#xA;गच्छन्नहरहः प्राच्यां दिशि प्राप स च क्रमात् ।&lt;br&gt;&#xA;मध्ये मार्गवशायातं नगरं पौण्ड्रवर्धनम् ।। २५४&lt;br&gt;&#xA;मातरत्र वसाम्येकां रात्रिमित्यभिधाय सः ।&lt;br&gt;&#xA;ब्राह्मण्यास्तत्र कस्याश्चिद्वृद्धायाः प्राविशद्गृहम् ।। २५५&lt;br&gt;&#xA;प्रतिपन्नाश्रया सा च कृतातिथ्या क्षणान्तरे ।&lt;br&gt;&#xA;ब्राह्मणी समुपेत्यैवं सान्तर्दुःखा जगाद तम् ।। २५६&lt;br&gt;&#xA;तुभ्यमेव मया दत्तं पुत्र सर्वमिदं गृहम ।&lt;br&gt;&#xA;तद्गृहाण यतो नास्ति जीवितं मम सांप्रतम् ।। २५७&lt;br&gt;&#xA;कस्मादेवं ब्रवीषीति तेनोक्ता विस्मितेन सा ।&lt;br&gt;&#xA;श्रूयतां कथयाम्येतदित्युक्त्वा पुनरब्रवीत् ।। २५८&lt;br&gt;&#xA;अस्तीह देवसेनाख्यो नगरे पुत्र भूपतिः ।&lt;br&gt;&#xA;तस्य चैका समुत्पन्ना कन्या भूतलभूषणम् ।। २५९&lt;br&gt;&#xA;मया दुःखेन लब्धेयमिति तां दुःखलब्धिकाम् ।&lt;br&gt;&#xA;नाम्ना चकारैष नृपस्तनयामतिवत्सलः ।। २६०&lt;br&gt;&#xA;कालेन यौवनारूढामानीताय स्ववेश्मनि ।&lt;br&gt;&#xA;राज्ञे कच्छपनाथाय तां प्रादाच्चैष भूपतिः ।। २६१&lt;br&gt;&#xA;स कच्छपेश्वरस्तस्या वध्वा वासगृहं निशि ।&lt;br&gt;&#xA;प्रविष्ट एव प्रथमं तत्कालं पञ्चतां ययौ ।। २६२&lt;br&gt;&#xA;ततो विमनसा राज्ञा भूयोप्येतेन सा सुता ।&lt;br&gt;&#xA;दत्तान्यस्मै नृपायाभूत्सोऽपि तद्वद्व्यपद्यत ।। २६३&lt;br&gt;&#xA;तद्भयाच्च यदान्येऽपि नृपाऽवाञ्छन्ति नैव ताम् ।&lt;br&gt;&#xA;तदा सेनापतिं राजा निजमेव समादिशत् ।। २६४&lt;br&gt;&#xA;इतो देशात्त्वयैकैकः क्रमादेकैकतो गृहात् ।&lt;br&gt;&#xA;पुत्रान्प्रत्यहमानेयो ब्राह्मणः क्षत्रियोऽथवा ।। २६५&lt;br&gt;&#xA;आनीय च प्रवेश्योऽत्र रात्रौ मत्पुत्रिकागृहे ।&lt;br&gt;&#xA;पश्यामोऽत्र विपद्यन्ते कियन्तोऽत्र कियच्चिरम् ।। २६६&lt;br&gt;&#xA;उत्तरिष्यति यश्चात्र सोऽस्या भर्ता भविष्यति ।&lt;br&gt;&#xA;गतिः शक्या परिच्छेत्तुं नह्यद्भुतविधेर्विधेः ।। २६७&lt;br&gt;&#xA;इति सेनापती राज्ञा समाविष्टो दिने दिने ।&lt;br&gt;&#xA;वारक्रमेण गेहेभ्यो नयत्येव नरानिह ।। २६८&lt;br&gt;&#xA;एवं च तत्र यातानि क्षयं नरशतान्यपि ।&lt;br&gt;&#xA;मम चाकृतपुण्याया एकः पुत्रोऽत्र वर्तते ।। २६९&lt;br&gt;&#xA;तस्य वारोऽद्य संप्राप्तस्तत्र गन्तुं विपत्तये ।&lt;br&gt;&#xA;तदभावे मया कार्यं प्रातरग्निप्रवेशनम् ।। २७०&lt;br&gt;&#xA;तज्जीवन्ती स्वहस्तेन तुभ्यं गुणवते गृहम् ।&lt;br&gt;&#xA;ददामि सर्वं येन स्यां न पुनर्दुःखभागिनी ।। २७१&lt;br&gt;&#xA;एवमुक्तवतीं धीरस्तामवोचद्विदूषकः ।&lt;br&gt;&#xA;यद्येवमम्ब तर्हि त्वं मा स्म विक्लवतां कृथाः ।। २७२&lt;br&gt;&#xA;अहं तत्राद्य गच्छामि जीवत्वेकसुतस्तव ।&lt;br&gt;&#xA;किमेतं घातयामीति कृपा ते मयि मा च भूत् ।। २७३&lt;br&gt;&#xA;सिद्धियोगाद्धि नास्त्येव भयं तत्र गतस्य मे ।&lt;br&gt;&#xA;एवं विदूषकेणोक्ता ब्राह्मणी सा जगाद तम् ।। २७४&lt;br&gt;&#xA;तर्हि पुण्यैर्मयायातः कोऽपि देवो भवानिह ।&lt;br&gt;&#xA;तत्प्राणान्देहि नः पुत्र कुशलं च तथात्मनि ।। २७५&lt;br&gt;&#xA;एवं तया सोऽनुगतः सायं राजसुतागृहम् ।&lt;br&gt;&#xA;सेनापतिनियुक्तेन किंकरेण समं ययौ ।। २७६&lt;br&gt;&#xA;तत्रापश्यन्नृपसुतां तां यौवनमदोद्धताम् ।&lt;br&gt;&#xA;लतामनुच्चितस्फीतपुष्पभारानतामिव ।। २७७&lt;br&gt;&#xA;ततो निशायां शयने राजपुत्र्या तयाश्रिते ।&lt;br&gt;&#xA;ध्यातोपनतमाग्नेयं खड्गं बिभ्रत्करेण सः ।। २७८&lt;br&gt;&#xA;वासवेश्मनि तत्रासीज्जाग्रदेव विदूषकः ।&lt;br&gt;&#xA;पश्यामि तावत्को हन्ति नरानत्रेति चिन्तयन् ।। २७९&lt;br&gt;&#xA;प्रसुप्ते च जने क्षिप्रादपावृतकपाटकम् ।&lt;br&gt;&#xA;स द्वारदेशादायान्तं घोरं राक्षसमैक्षत ।। २८०&lt;br&gt;&#xA;स च द्वारि स्थितस्तत्र राक्षसो वासकान्तरे ।&lt;br&gt;&#xA;भुजं नरशताकाण्डयमदण्डं न्यवेशयत् ।। २८१&lt;br&gt;&#xA;विदूषकश्च चिच्छेद धावित्वा तस्य तं क्रुधा ।&lt;br&gt;&#xA;एकखड्गप्रहारेण बाहुं सपदि रक्षसः ।। २८२&lt;br&gt;&#xA;छिन्नबाहुः पलाय्याशु जगाम स निशाचरः ।&lt;br&gt;&#xA;भूयोऽनागमनायैव तत्सत्त्वोत्कर्षभीतितः ।। २८३&lt;br&gt;&#xA;प्रबुद्धा वीक्ष्य पतितं रक्षोबाहुं नृपात्मजा ।&lt;br&gt;&#xA;भीता च जातहर्षा च विस्मिता च बभूव सा ।। २८४&lt;br&gt;&#xA;प्रातश्च ददृशे राज्ञा देवसेनेन तत्र सः ।&lt;br&gt;&#xA;स्वसुतान्तःपुरद्वारि स्थितश्छिन्नच्युतो भुजः ।। २८५&lt;br&gt;&#xA;इतःप्रभृति नेहान्यैः प्रवेष्टव्यं नरैरिति ।&lt;br&gt;&#xA;दत्तो विदूषकेणेव सुदीर्घः परिघार्गलः ।। २८६&lt;br&gt;&#xA;ततो दिव्यप्रभावाय तस्मै प्रीतः स पार्थिवः ।&lt;br&gt;&#xA;विदूषकाय तनयां तां ददौ विभवोत्तरम् ।। २८७&lt;br&gt;&#xA;ततस्तया समं तत्र कान्तया स विदूषकः ।&lt;br&gt;&#xA;तस्थौ दिनानि कतिचिद्रूपवत्येव संपदा ।। २८८&lt;br&gt;&#xA;एकस्मिंश्च दिने सुप्तां राजपुत्रीं विहाय ताम् ।&lt;br&gt;&#xA;स ततः प्रययौ रात्रौ तां भद्रां प्रति सत्वरः ।। २८९&lt;br&gt;&#xA;राजपुत्री च सा प्रातस्तददर्शनदुःखिता ।&lt;br&gt;&#xA;आसीदाश्वासिता पित्रा तत्प्रत्यावर्तनाशया ।। २९०&lt;br&gt;&#xA;सोऽपि गच्छन्नहरहः क्रमात्प्राप विदूषकः ।&lt;br&gt;&#xA;पूर्वाम्बुधेरदूरस्थां नगरीं ताम्रलिप्तिकाम् ।। २९१&lt;br&gt;&#xA;तत्र चक्रे स केनापि वणिजा सह संगतिम् ।&lt;br&gt;&#xA;स्कन्ददासाभिधानेन पारमब्धेर्यियासता ।। २९२&lt;br&gt;&#xA;तेनैव सह सोऽनल्पतदीयधनसंभृतम् ।&lt;br&gt;&#xA;यानपात्रं समारुह्य प्रतस्थेऽम्बुधिवर्त्मना ।। २९३&lt;br&gt;&#xA;ततः समुद्रमध्ये तद्यानपात्रमुपागतम् ।&lt;br&gt;&#xA;अकस्मादभवद्रुद्धं व्यासक्तमिव केनचित् ।। २९४&lt;br&gt;&#xA;अर्चितेऽप्यर्णवे रत्नैर्यदा न विचचाल तत् ।&lt;br&gt;&#xA;तदा स वणिगार्तः सन्स्कन्ददासोऽब्रवीदिदम् ।। २९५&lt;br&gt;&#xA;यो मोचयति संरुद्धमिदं प्रवहणं मम ।&lt;br&gt;&#xA;तस्मै निजधनार्धं च स्वसुतां च ददाम्यहम् ।। २९६&lt;br&gt;&#xA;तच्छ्रुत्वैव जगादैवं धीरचेता विदूषकः ।&lt;br&gt;&#xA;अहमत्रावतीर्यान्तर्विचिनोम्यम्बुधेर्जलम् ।। २९७&lt;br&gt;&#xA;क्षणाच्च मोचयाम्येतद्बद्धं प्रवहणं तव ।&lt;br&gt;&#xA;यूयं चाप्यवलम्बध्वं बद्ध्वा मां पाशुरज्जुभिः ।। २९८&lt;br&gt;&#xA;विमुक्ते च प्रवहणे तत्क्षणं वारिमध्यतः ।&lt;br&gt;&#xA;उद्धर्तव्योऽस्मि युष्माभिरवलम्बनरज्जुभिः ।। २९९&lt;br&gt;&#xA;तथेति तेन वणिजा तद्वचस्यभिनन्दिते ।&lt;br&gt;&#xA;बबन्धुः कर्णधारास्तं रज्जुबन्धेन कक्षयोः ।। ३००&lt;br&gt;&#xA;तद्बद्धोऽवततारैव वारिधौ स विदूषकः ।&lt;br&gt;&#xA;न जात्ववसरे प्राप्ते सत्त्ववानवसीदति ।। ३०१&lt;br&gt;&#xA;ध्यातोपस्थितमाग्नेयं खड्गं कृत्वा च तं करे ।&lt;br&gt;&#xA;वीरः प्रवहणस्याधो मध्येवारि विवेश सः ।। ३०२&lt;br&gt;&#xA;तत्र चैकं महाकायं सुप्तं पुरुषमैक्षत ।&lt;br&gt;&#xA;जङ्घायां तस्य रुद्धं च यानपात्रं व्यलोकयत् ।। ३०३&lt;br&gt;&#xA;चिच्छेद तां स जङ्घां च तस्य खड्गेन तत्क्षणम् ।&lt;br&gt;&#xA;चचाल च प्रवहणं रोधमुक्तं तदैव तत् ।। ३०४&lt;br&gt;&#xA;तद्दृष्ट्वैव वणिक्पापश्छेदयामास तस्य तत् ।&lt;br&gt;&#xA;विदूषकस्य रज्जूस्ताः प्रतिपन्नार्थलोभतः ।। ३०५&lt;br&gt;&#xA;वृत्तेनैव च मुक्तेन हृतं प्रवहणेन सः ।&lt;br&gt;&#xA;स्वलोभस्येव महतः पारमम्बुनिधेर्ययौ ।। ३०६&lt;br&gt;&#xA;विदूषकोऽपि स च्छिन्नरज्ज्वालम्बोऽम्बुमध्यगः ।&lt;br&gt;&#xA;उन्मज्ज्य तत्तथा दृष्ट्वा धीरः क्षणमचिन्तयत् ।। ३०७&lt;br&gt;&#xA;किमिदं वणिजा तेन कृतं किमथवोच्यते ।&lt;br&gt;&#xA;कृतघ्ना धनलोभान्धा नोपकारेक्षणक्षमाः ।। ३०८&lt;br&gt;&#xA;तदेष कालः सुतरामवैक्लव्यस्य सांप्रतम् ।&lt;br&gt;&#xA;नहि सत्त्वावसादेन स्वल्पा व्यापद्विलङ्घ्यते ।। ३०९&lt;br&gt;&#xA;इति संचिन्त्य तत्कालं जङ्घां तामारुरोह सः ।&lt;br&gt;&#xA;या सान्तर्जलसुप्तस्य पुंसस्तस्य न्यकृत्यत ।। ३१०&lt;br&gt;&#xA;तया ततार नावेव हस्तव्यस्ताम्बुरम्बुधिम् ।&lt;br&gt;&#xA;दैवमेव हि साहाय्यं कुरुते सत्त्वशालिनाम् ।। ३११&lt;br&gt;&#xA;तं मारुतिमिवाम्भोधिपारं रामार्थमागतम् ।&lt;br&gt;&#xA;बलवन्तमुवाचैवमन्तरिक्षात्सरस्वती ।। ३१२&lt;br&gt;&#xA;साधु साधु सुसत्त्वोऽस्ति कोऽन्यस्त्वत्तो विदूषक ।&lt;br&gt;&#xA;अनेन तव धैर्येण तुष्टोऽस्मि तदिदं शृणु ।। ३१३&lt;br&gt;&#xA;प्राप्तोऽसि नग्नविषयमिमं संप्रत्यतोऽपि च ।&lt;br&gt;&#xA;कार्कोटकाख्यं नगरं दिनैः प्राप्स्यसि सप्तभिः ।। ३१४&lt;br&gt;&#xA;ततो लब्धधृतिर्गत्वा शीघ्रं प्राप्स्यसि चेप्सितम् ।&lt;br&gt;&#xA;अहं चाराधिपः पूर्वं भवता हव्यकव्यभुक् ।। ३१५&lt;br&gt;&#xA;मद्वराच्च तवेदानीं क्षुत्तृष्णा च न वर्त्सति ।&lt;br&gt;&#xA;तद्गच्छ सिद्ध्यै विस्रब्धमित्युक्त्वा विरराम वाक् ।। ३१६&lt;br&gt;&#xA;विदूषकश्च तच्छ्रुत्वा प्रणयाग्निं प्रहर्षितः ।&lt;br&gt;&#xA;प्रतस्थे सप्तमे चाह्नि प्राप कार्कोटकं पुरम् ।। ३१७&lt;br&gt;&#xA;तत्र च प्रविवेशैकं मठमार्यैरधिष्ठितम् ।&lt;br&gt;&#xA;नानादेशोद्भवैस्तैस्तैर्द्विजैरभ्यागतप्रियैः ।। ३१८&lt;br&gt;&#xA;श्रीमता निर्मितं राज्ञा तत्रत्येनार्यवर्मणा ।&lt;br&gt;&#xA;ऋद्धं समग्रसौवर्णहृद्यदेवकुलान्वितम् ।। ३१९&lt;br&gt;&#xA;तत्र सर्वैः कृतातिथ्यमेकस्तं ब्राह्मणोऽतिथिम् ।&lt;br&gt;&#xA;स्नानेन भोजनैर्वस्त्रैर्नीत्वा गृहमुपाचरत् ।। ३२०&lt;br&gt;&#xA;सायं च तन्मठस्थः सन्पुरे शुश्राव तत्र सः ।&lt;br&gt;&#xA;विदूषकः सपटहं घोष्यमाणमिदं वचः ।। ३२१&lt;br&gt;&#xA;ब्राह्मणः क्षत्रियो वापि परिणेतुं नृपात्मजाम् ।&lt;br&gt;&#xA;प्रातरिच्छति यः सोऽद्य रात्रौ वसतु तद्गृहे ।। ३२२&lt;br&gt;&#xA;तच्छ्रुत्वा सनिमित्तं स तदाशङ्क्य च तत्क्षणम् ।&lt;br&gt;&#xA;गन्तुं राजसुतावासमियेष प्रियसाहसः ।। ३२३&lt;br&gt;&#xA;ऊचुस्तं मठविप्रास्ते ब्रह्मन्मा साहसं कृथाः ।&lt;br&gt;&#xA;तन्न राजसुतासद्म तन्मृत्योर्विवृतं मुखम् ।। ३२४&lt;br&gt;&#xA;यो हि तत्र प्रविशति क्षपायां न स जीवति ।&lt;br&gt;&#xA;गताः सुबहवश्चैवमत्र साहसिकाः क्षयम् ।। ३२५&lt;br&gt;&#xA;इत्युक्तोऽपि स तैर्विप्रैरनङ्गीकृततद्वचाः ।&lt;br&gt;&#xA;विदूषको राजगृहं ययौ तत्किंकरैः सह ।। ३२६&lt;br&gt;&#xA;तत्रार्यवर्मणा राज्ञा स्वयं दृष्ट्वाभिनन्दितः ।&lt;br&gt;&#xA;विवेश तत्सुतावासं नक्तमर्क इवानलम् ।। ३२७&lt;br&gt;&#xA;ददर्श राजकन्यां च तामाकृत्यानुरागिणीम् ।&lt;br&gt;&#xA;नैराश्यदुःखविधुरं पश्यन्तीं सास्रया दृशा ।। ३२८&lt;br&gt;&#xA;आसीच्च जाग्रदेवात्र स रात्राववलोकयन् ।&lt;br&gt;&#xA;करे कृपाणमाग्नेयं चिन्तितोपनतं दधत् ।। ३२९&lt;br&gt;&#xA;अकस्माच्च महाघोरं ददर्श द्वारि राक्षसम् ।&lt;br&gt;&#xA;छिन्नदक्षिणबाहुत्वात्प्रसारितभुजान्तरम् ।। ३३०&lt;br&gt;&#xA;दृष्ट्वा व्यचिन्तयच्चासौ हन्त सोऽयं निशाचरः ।&lt;br&gt;&#xA;यस्य बाहुर्मया छिन्नो नगरे पौण्ड्रवर्धने ।। ३३१&lt;br&gt;&#xA;तदद्य न पुनर्बाहौ प्रहरिष्याम्यसौ हि मे ।&lt;br&gt;&#xA;पलाय्य पूर्ववद्गच्छेत्तस्मात्साधु निहन्म्यमुम् ।। ३३२&lt;br&gt;&#xA;इत्यालोच्य प्रधाव्यैव केशेष्वाकृष्य तस्य सः ।&lt;br&gt;&#xA;राक्षसस्य शिरश्छेत्तुं समारेभे विदूषकः ।। ३३३&lt;br&gt;&#xA;तत्क्षणं भीतभीतश्च तमुवाच स राक्षसः ।&lt;br&gt;&#xA;मा मां वधीः सुसत्त्वस्त्वं तत्कुरुष्व कृपामिति ।। ३३४&lt;br&gt;&#xA;किंनामा त्वं च केयं च तव चेष्टेति तेन सः ।&lt;br&gt;&#xA;मुक्त्वा पृष्टश्च वीरेण पुनराह स राक्षसः ।। ३३५&lt;br&gt;&#xA;यमदंष्ट्राभिधानस्य मभाभूतां सुते इमे ।&lt;br&gt;&#xA;इयमेका तथान्या च पौण्ड्रवर्धनवर्तिनी ।। ३३६&lt;br&gt;&#xA;अवीरपुरुषासङ्गाद्रक्षणीये नृपात्मजे ।&lt;br&gt;&#xA;शंकराज्ञाप्रसादो हि ममाभूदयमीदृशः ।। ३३७&lt;br&gt;&#xA;तत्रादौ बाहुरेकेन छिन्नो मे पौण्ड्रवर्धने ।&lt;br&gt;&#xA;त्वया चाद्य जितोऽस्मीह तत्समाप्तमिदं मम ।। ३३८&lt;br&gt;&#xA;तच्छ्रुत्वा स विहस्वैनं प्रत्युवाच विदूषकः ।&lt;br&gt;&#xA;मयैव स भुजस्तत्र लूनस्ते पौण्ड्रवर्धने ।। ३३९&lt;br&gt;&#xA;राक्षसोऽप्यवदत्तर्हि देवांशस्त्वं न मानुषः ।&lt;br&gt;&#xA;मन्ये त्वदर्थमेवाभूच्छर्वाज्ञानुग्रहः स मे ।। ३४०&lt;br&gt;&#xA;तदिदानीं सुहृन्मे त्वं यदा मां च स्मरिष्यसि ।&lt;br&gt;&#xA;तदाहं संनिधास्ये ते सिद्धये संकटेष्वपि ।। ३४१&lt;br&gt;&#xA;एवं स राक्षसो मैत्र्या वरयित्वा विदूषकम् ।&lt;br&gt;&#xA;तेनाभिनन्दितवचा यमदंष्ट्रस्तिरोदधे ।। ३४२&lt;br&gt;&#xA;विदूषकोऽपि सानन्दमभिनन्दितविक्रमः ।&lt;br&gt;&#xA;राजपुत्र्या तया तत्र हृष्टस्तामनयन्निशाम् ।। ३४३&lt;br&gt;&#xA;प्रातश्च ज्ञातवृत्तान्तस्तुष्टस्तस्मै ददौ नृपः ।&lt;br&gt;&#xA;विभवैः सह शौर्यैकपताकामिव तां सुताम् ।। ३४४&lt;br&gt;&#xA;स तया सह तत्रासीद्रात्रीः काश्चिद्विदूषकः ।&lt;br&gt;&#xA;पदारपदममुञ्चन्त्या लक्ष्म्येव गुणबद्धया ।। ३४५&lt;br&gt;&#xA;एकदा च निशि स्वैरं ततः प्रायात्प्रियोत्सुकः ।&lt;br&gt;&#xA;लब्धदिव्यरसास्वादः को हि रज्येद्रसान्तरे ।। ३४६&lt;br&gt;&#xA;नगराच्च विनिर्गत्य स तं सस्मार राक्षसम् ।&lt;br&gt;&#xA;स्मृतमात्रागतं तं च जगाद रचितानतिम् ।। ३४७&lt;br&gt;&#xA;सिद्धक्षेत्रे प्रयातव्यमुदयाद्रौ मया सखे ।&lt;br&gt;&#xA;भद्राविद्याधरीहेतोरतस्त्वं तत्र मां नय ।। ३४८&lt;br&gt;&#xA;तथेत्युक्तवतस्तस्य स्कन्धमारुह्य रक्षसः ।&lt;br&gt;&#xA;ययौ च स तया रात्र्या दुर्गमां षष्टियोजनीम् ।। ३४९&lt;br&gt;&#xA;प्रातश्च तीर्त्वा शीतोदामलङ्घ्यां मानुषैर्नदीम् ।&lt;br&gt;&#xA;उदयाद्रेरथ प्रापत्संनिकर्षमयत्नतः ।। ३५०&lt;br&gt;&#xA;अयं स पर्वतः श्रीमानुदयाख्यः पुरस्तव ।&lt;br&gt;&#xA;अत्रोपरि च नास्त्येव सिद्धधाम्नि गतिर्मम ।। ३५१&lt;br&gt;&#xA;इत्युक्त्वा राक्षसे तस्मिन्प्राप्तानुज्ञे तिरोहिते ।&lt;br&gt;&#xA;दीर्घिकां स ददर्शैकां रम्यां तत्र विदूषकः ।। ३५२&lt;br&gt;&#xA;वदन्त्याः स्वागतमिव भ्रमद्भ्रमरगुञ्जितैः ।&lt;br&gt;&#xA;तस्यास्तीरे न्यषीदच्च फुल्लपद्माननश्रियः ।। ३५३&lt;br&gt;&#xA;स्रीणामिवात्र चापश्यत्पदपङ्क्तिं सुविस्तराम् ।&lt;br&gt;&#xA;अयं प्रियागमे मार्गस्तवेति ब्रुवतीमिव ।। ३५४&lt;br&gt;&#xA;अलङ्घ्योऽयं गिरिर्मर्त्यैस्तदिहैव वरं क्षणम् ।&lt;br&gt;&#xA;स्थितो भवामि पश्यामि कस्येयं पदपद्धतिः ।। ३५५&lt;br&gt;&#xA;इति चिन्तयतस्तस्य तत्र तोयार्थमाययुः ।&lt;br&gt;&#xA;गृहीतकाञ्चनघटा भव्याः सुबहवः स्त्रियः ।। ३५६&lt;br&gt;&#xA;वारिपूरितकुम्भाश्च ताः स पप्रच्छ योषितः ।&lt;br&gt;&#xA;कस्येदं नीयते तोयमिति प्रणयपेशलम् ।। ३५७&lt;br&gt;&#xA;आस्ते विद्याधरी भद्र भद्रानामात्र पर्वते ।&lt;br&gt;&#xA;इदं स्नानोदकं तस्या इति ताश्च तमब्रुवन् ।। ३५८&lt;br&gt;&#xA;चित्रं धातैव धीराणामारब्धोद्दामकर्मणाम् ।&lt;br&gt;&#xA;परितुष्येव सामग्रीं घटयत्युपयोगिनीम् ।। ३५९&lt;br&gt;&#xA;यदेका सहसैव स्त्री तासां मध्यादुवाच तम् ।&lt;br&gt;&#xA;महाभाग मम स्कन्धे कुम्भ उत्क्षिप्यतामिति ।। ३६०&lt;br&gt;&#xA;तथेति च घटे तस्याः स्कन्धोत्क्षिप्ते स बुद्धिमान् ।&lt;br&gt;&#xA;निदधे भद्रया पूर्वं दत्तं रत्नाङ्गुलीयकम् ।। ३६१&lt;br&gt;&#xA;उपाविशच्च तत्रैव स पुनर्दीर्घिकातटे ।&lt;br&gt;&#xA;ताश्च तज्जलमादाय ययुर्भद्रागृहं स्त्रियः ।। ३६२&lt;br&gt;&#xA;तत्र ताभिश्च भद्राया यावत्स्नानाम्बु दीयते ।&lt;br&gt;&#xA;तावत्तस्यास्तदुत्सङ्गे निपपाताङ्गुलीयकम् ।। ३६३&lt;br&gt;&#xA;तद्दृष्ट्वा प्रत्यभिज्ञाय भद्रा पप्रच्छ ताः सखीः ।&lt;br&gt;&#xA;दृष्टः किं कोऽपि युष्माभिरिहापूर्वः पुमानिति ।। ३६४&lt;br&gt;&#xA;दृष्ट एको युवास्माभिर्मानुषो वापिकातटे ।&lt;br&gt;&#xA;तेनोत्क्षिप्तो घटश्चायमिति प्रत्यब्रुवंश्च ताः ।। ३६५&lt;br&gt;&#xA;ततो भद्राब्रवीच्छीघ्रं प्रक्लृप्तस्नानमण्डनम् ।&lt;br&gt;&#xA;इहानयत गत्या तं स हि भर्ता ममागतः ।। ३६६&lt;br&gt;&#xA;इत्युक्ते भद्रया गत्वा यथावस्तु निवेद्य च ।&lt;br&gt;&#xA;स्नातश्च तद्वयस्याभिस्तत्रानिन्ये विदूषकः ।। ३६७&lt;br&gt;&#xA;प्राप्तश्च स ददर्शात्र भद्रां मार्गोन्मुखीं चिरात् ।&lt;br&gt;&#xA;निजसत्त्वतरोः साक्षात्पक्वामिव फलश्रियम् ।। ३६८&lt;br&gt;&#xA;सापि दृष्ट्वा तमुत्थाय हर्षवाष्पाम्बुसीकरैः ।&lt;br&gt;&#xA;दत्तार्घेव बबन्धास्य कण्ठे भुजलतास्रजम् ।। ३६९&lt;br&gt;&#xA;परस्परालिङ्गितयोस्तयोः स्वेदच्छलादिव ।&lt;br&gt;&#xA;अतिपीडनतः स्नेहः सस्यन्दे चिरसंभृतः ।। ३७०&lt;br&gt;&#xA;अथोपविष्टावन्योन्यमवितृप्तौ विलोकने ।&lt;br&gt;&#xA;उभौ शतगुणीभूतामिवोत्कण्ठामुदूहतुः ।। ३७१&lt;br&gt;&#xA;आगतोऽसि कथं भूमिमिमामिति च भद्रया ।&lt;br&gt;&#xA;परिपृष्टः स तत्कालमुवाचेदं विदूषकः ।। ३७२&lt;br&gt;&#xA;समालम्ब्य भवत्स्नेहमारुह्य प्राणसंशयान् ।&lt;br&gt;&#xA;सुबहूनागतोऽस्मीह किमन्यद्वच्मि सुन्दरि ।। ३७३&lt;br&gt;&#xA;तच्छ्रुत्वा तस्य दृष्ट्वा तामनपेक्षितजीविताम् ।&lt;br&gt;&#xA;प्रीतिं काष्ठागतस्नेहा सा भद्रा तमभाषत ।। ३७४&lt;br&gt;&#xA;आर्यपुत्र न मे कार्यं सखीभिर्न च सिद्धिभिः ।&lt;br&gt;&#xA;त्वं मे प्राणा गुणक्रीता दासी चाहं तव प्रभो ।। ३७५&lt;br&gt;&#xA;विदूषकस्ततोऽवादीत्तर्ह्यागच्छ मया सह ।&lt;br&gt;&#xA;मुक्त्वा दिव्यमिमं भोगं वस्तुमुज्जयिनीं प्रिये ।। ३७६&lt;br&gt;&#xA;तथेति प्रतिपेदे सा भद्रा सपदि तद्वचः ।&lt;br&gt;&#xA;तत्संकल्पपरिभ्रष्टा विद्याश्च तृणवज्जहौ ।। ३७७&lt;br&gt;&#xA;ततस्तया समं तत्र स विशश्राम तां निशाम् ।&lt;br&gt;&#xA;क्लृप्तोपचारस्तत्सख्या योगेश्वर्या विदूषकः ।। ३७८&lt;br&gt;&#xA;प्रातश्च भद्रया साकमवतीर्योदयाद्रितः ।&lt;br&gt;&#xA;सस्मार यमदंष्ट्रं तं राक्षसं स पुनः कृती ।। ३७९&lt;br&gt;&#xA;स्मृतमात्रागतस्योक्त्वा गन्तव्याध्वक्रमं निजम् ।&lt;br&gt;&#xA;तस्यारुरोह स स्कन्धे भद्रामारोप्य तां पुरः ।। ३८०&lt;br&gt;&#xA;सापि सेहे तदत्युग्रराक्षसांसाधिरोहणम् ।&lt;br&gt;&#xA;अनुरागपरायत्ताः कुर्वते किं न योषितः ।। ३८१&lt;br&gt;&#xA;रक्षोधिरूढश्च ततः स प्रतस्थे प्रियासखः ।&lt;br&gt;&#xA;विदूषकः पुनः प्राप तच्च कार्कोटकं पुरम् ।। ३८२&lt;br&gt;&#xA;रक्षोदर्शनसत्रासं तत्र चालोकितो जनैः ।&lt;br&gt;&#xA;दृष्ट्वार्यवर्मनृपतिं स्वां भार्यां मार्गति स्म सः ।। ३८३&lt;br&gt;&#xA;दत्तां तेन गृहीत्वा च तत्सुता तां भुजार्जिताम् ।&lt;br&gt;&#xA;तथैव राक्षसारूढः स प्रतस्थे पुरात्ततः ।। ३८४&lt;br&gt;&#xA;गत्वाम्बुधेस्तटे प्राप पापं तं वणिजं च सः ।&lt;br&gt;&#xA;येनास्य वारिधौ पूर्वं छिन्नाः क्षिप्तस्य रज्जवः ।। ३८५&lt;br&gt;&#xA;जहार तस्य च सुतां वणिजः स धनैः सह ।&lt;br&gt;&#xA;प्रागम्बुधौ प्रवहणप्रमोचनपणार्जिताम् ।। ३८६&lt;br&gt;&#xA;धनापहारमेवास्य वधं मेने च पाप्मनः ।&lt;br&gt;&#xA;कदर्याणां पुरे प्राणाः प्रायेण ह्यर्थसंचयाः ।। ३८७&lt;br&gt;&#xA;ततो रक्षोरथारूढस्तामानीय वणिक्सुताम् ।&lt;br&gt;&#xA;स भद्राराजपुत्रीभ्यां सहैवोदपतन्नभः ।। ३८८&lt;br&gt;&#xA;दर्शयन्निजकान्तानां द्युमार्गेण ततार च ।&lt;br&gt;&#xA;विलसत्सत्त्वसंरम्भं स्वपौरुषमिवाम्बुधिम् ।। ३८९&lt;br&gt;&#xA;प्राप तच्च स भूयोऽपि नगरं पौण्ड्रवर्धनम् ।&lt;br&gt;&#xA;दृष्टः सविस्मयं सर्वैर्वाहनीकृतराक्षसः ।। ३९०&lt;br&gt;&#xA;तत्र तां देवसेनस्य सुतां राज्ञश्चिरोत्सुकाम् ।&lt;br&gt;&#xA;भार्यां संभावयामास राक्षसावजयार्जिताम् ।। ३९१&lt;br&gt;&#xA;रुध्यमानोऽपि तत्पित्रा स स्वदेशसमुत्सुकः ।&lt;br&gt;&#xA;गृहीत्वा तामपि ततः प्रायादुज्जयिनीं प्रति ।। ३९२&lt;br&gt;&#xA;अचिरेण च तां प्राप पुरीं राक्षसयोगतः ।&lt;br&gt;&#xA;बहिर्गतामिवात्मीयदेशदर्शननिर्वृतिम् ।। ३९३&lt;br&gt;&#xA;अथोपरि स्थितस्तस्य महाकायस्य रक्षसः ।&lt;br&gt;&#xA;अंसस्थतद्वधूचक्रकान्तिप्रकटितात्मनः ।। ३९४&lt;br&gt;&#xA;स जनैर्ददृशे तत्र शिखरे ज्वलितौषधौ ।&lt;br&gt;&#xA;शशाङ्क इव पूर्वाद्रेरुदयस्थो विदूषकः ।। ३९५&lt;br&gt;&#xA;ततो विस्मितवित्रस्ते जने बुद्ध्वात्र भूपतिः ।&lt;br&gt;&#xA;आदित्यसेनो निरगाच्छ्वशुरोऽस्य तदा पुरः ।। ३९६&lt;br&gt;&#xA;विदूषकस्तु दृष्ट्वा तमवतीर्याशु राक्षसात् ।&lt;br&gt;&#xA;प्रणम्य नृपमभ्यागान्नृपोऽप्यभिननन्द तम् ।। ३९७&lt;br&gt;&#xA;अवतार्यैव तत्स्कन्धात्ताः स्वभार्यास्ततोऽखिलाः ।&lt;br&gt;&#xA;मुमोच कामचाराय राक्षसं स विदूषकः ।। ३९८&lt;br&gt;&#xA;गते च राक्षसे तस्मिन्स तेन सह भूभुजा ।&lt;br&gt;&#xA;श्वशुरेण सभार्यः सन्प्राविशद्राजमन्दिरम् ।। ३९९&lt;br&gt;&#xA;तत्र तां प्रथमां भार्यां तनयां तस्य भूपतेः ।&lt;br&gt;&#xA;आनन्दयदुपागत्य चिरोत्कण्ठावशीकृताम् ।। ४००&lt;br&gt;&#xA;कथमेतास्त्वया भार्याः प्राप्ताः कश्चैष राक्षसः ।&lt;br&gt;&#xA;इति पृष्टः स राज्ञात्र सर्वमस्मै शशंस तत् ।। ४०१&lt;br&gt;&#xA;ततः प्रभावतुष्टेन तेन तस्य महीभृता ।&lt;br&gt;&#xA;जामातुर्निजराज्यार्धं प्रदत्तं कार्यवेदिना ।। ४०२&lt;br&gt;&#xA;तत्क्षणाच्च स राजाभूद्विप्रो भूत्वा विदूषकः ।&lt;br&gt;&#xA;समुच्छ्रितसितच्छत्त्रो विधूतोभयचामरः ।। ४०३&lt;br&gt;&#xA;तदा च मङ्गलातोद्यवाद्यनिर्हादनिर्भरा ।&lt;br&gt;&#xA;प्रहर्षमुक्तनादेव रराजोज्जयिनी पुरी ।। ४०४&lt;br&gt;&#xA;इत्याप्तराज्यविभवः क्रमशः स कृत्स्नां जित्वा महीमखिलराजकपूजिताङ्घ्रिः ।&lt;br&gt;&#xA;ताभिः समं विगतमत्सरनिर्वृताभिर्भद्रासखश्चिरमरंस्त निजप्रियाभिः ।। ४०५&lt;br&gt;&#xA;इत्यनुकूले दैवे भजति निजं सत्त्वमेव धीराणाम् ।&lt;br&gt;&#xA;लक्ष्मीरभसाकर्षणसिद्धमहामोदमन्त्रत्वम् ।। ४०६&lt;br&gt;&#xA;इत्थं श्रुत्वा वत्सराजस्य वक्त्राच्चित्रामेतामद्भुतार्थां कथां ते ।&lt;br&gt;&#xA;पार्श्वासीना मन्त्रिणश्चास्य सर्वे देव्यौ चापि प्रीतिमग्र्यामवापुः ।। ४०७&lt;br&gt;&#xA;इति महाकविश्रीसोमदेवभट्टविरचिते कथासरित्सागरे लावाणकलम्बके चतुर्थस्तरङ्गः ।&lt;/p&gt;</description>
    </item>
    <item>
      <title>००५</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/005/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/005/</guid>
      <description>&lt;p&gt;ततो वत्सेश्वरं प्राह तत्र यौगन्धरायणः ।&lt;br&gt;&#xA;राजन्दैवानुकूल्यं च विद्यते पौरुषं च ते ।। १&lt;br&gt;&#xA;नीतिमार्गे च वयमप्यत्र किंचित्कृतश्रमाः ।&lt;br&gt;&#xA;तद्यथाचिन्तितं शीघ्रं कुरुष्व विजयं दिशाम् ।। २&lt;br&gt;&#xA;इत्युक्ते मन्त्रिमुख्येन राजा वत्सेश्वरोऽब्रवीत् ।&lt;br&gt;&#xA;अस्त्वेतद्बहुविघ्नास्तु सदा कल्याणसिद्धयः ।। ३&lt;br&gt;&#xA;अतस्तदर्थं तपसा शंभुमाराधयाम्यहम् ।&lt;br&gt;&#xA;विना हि तत्प्रसादेन कुतो वाञ्छितसिद्धयः ।। ४&lt;br&gt;&#xA;तच्छ्रुत्वा च तपस्तस्य मन्त्रिणोऽप्यनुमेनिरे ।&lt;br&gt;&#xA;सेतुबन्धोद्यतस्याब्धौ रामस्येव कपीश्वराः ।। ५&lt;br&gt;&#xA;ततस्तं सह देवीभ्यां सचिवैश्च तपःस्थितम् ।&lt;br&gt;&#xA;त्रिरात्रोपोषितं भूपं शिवः स्वप्नं समादिशत् ।।&lt;br&gt;&#xA;तुष्टोऽस्मि ते तदुत्तिष्ठ निर्विघ्नं जयमाप्स्यसि ।&lt;br&gt;&#xA;सर्वविद्याधराधीशं पुत्रं चैवाचिरादिति ।। ७&lt;br&gt;&#xA;ततः स बुबुधे राजा तत्प्रसादहृतक्लमः ।&lt;br&gt;&#xA;अर्कांशुरचिताप्यायः प्रतिपच्चन्द्रमा इव ।। ८&lt;br&gt;&#xA;आनन्दयच्च सचिवान्प्रातः स्वप्नेन तेन सः ।&lt;br&gt;&#xA;व्रतोपवासक्लान्ते च देव्यौ द्वे पुष्पकोमले ।। ९&lt;br&gt;&#xA;तत्स्वप्नवर्णनेनैव श्रोत्रपेयेन तृप्तयोः ।&lt;br&gt;&#xA;तयोश्च विभवायैव जातः स्वाद्वौषधक्रमः ।। १०&lt;br&gt;&#xA;लेभे स राजा तपसा प्रभावं पूर्वजैः समम् ।&lt;br&gt;&#xA;पुण्यां पतिव्रतानां च तत्पत्न्यौ कीर्तिमापतुः ।। ११&lt;br&gt;&#xA;उत्सवव्यग्रपौरे च विहिते व्रतपारणे ।&lt;br&gt;&#xA;यौगन्धरायणोऽन्येद्युरिति राजानमब्रवीत् ।। १२&lt;br&gt;&#xA;धन्यस्त्वं यस्य चैवेत्थं प्रसन्नो भगवान्हरः ।&lt;br&gt;&#xA;तदिदानीं रिपूञ्जित्वा भज लक्ष्मीं भुजार्जिताम् ।। १३&lt;br&gt;&#xA;सा हि स्वधर्मसंभूता भूभृतामन्वये स्थिरा ।&lt;br&gt;&#xA;निजधर्मार्जितानां हि विनाशो नास्ति संपदाम् ।। १४&lt;br&gt;&#xA;तथा च चिरभूमिष्ठो निधिः पूर्वजसंभृतः ।&lt;br&gt;&#xA;प्रणष्टो भवता प्राप्तः किं चात्रैतां कथां शृणु ।। १५&lt;br&gt;&#xA;बभूव देवदासाख्यः पुरे पाटलिपुत्रके ।&lt;br&gt;&#xA;पुरा कोऽपि वणिक्पुत्रो महाधनकुलोद्गतः ।। १६&lt;br&gt;&#xA;अभवत्तस्य भार्या च नगरात्पौण्ड्रवर्धनात् ।&lt;br&gt;&#xA;परिणीता समृद्धस्य कस्यापि वणिजः सुता ।। १७&lt;br&gt;&#xA;गते पितरि पञ्चत्वं क्रमेण व्यसनान्वितः ।&lt;br&gt;&#xA;स देवदासो द्यूतेन सर्वं धनमहारयत् ।। १८&lt;br&gt;&#xA;ततश्च तस्य सा भार्या दुःखदारिद्र्यदुःखिता ।&lt;br&gt;&#xA;एत्य नीता निजं गेहं स्वपित्रा पौण्ड्रवर्धनम् ।। १९&lt;br&gt;&#xA;शनैः सोऽपि विपत्खिन्नः स्थातुमिच्छन्स्वकर्मणि ।&lt;br&gt;&#xA;मूल्यार्थी देवदासस्तं श्वशुरं याचितुं ययौ ।। २०&lt;br&gt;&#xA;प्रातश्च संध्यासमये तत्पुरं पौण्ड्रवर्धनम् ।&lt;br&gt;&#xA;रजोरूक्षं विवस्त्रं च वीक्ष्यात्मानमचिन्तयत् ।। २१&lt;br&gt;&#xA;ईदृशः प्रविशामीह कथं श्वशुरवेश्मनि ।&lt;br&gt;&#xA;वरं हि मानिनो मृत्युर्न दैन्यं स्वजनाग्रतः ।। २२&lt;br&gt;&#xA;इत्यालोच्यापणे गत्वा स क्वापि विपणेर्बहिः ।&lt;br&gt;&#xA;नक्तं संकुचितस्तस्थौ तत्कालं कमलोपमः ।। २३&lt;br&gt;&#xA;क्षणाच्च तस्यां विपणौ प्रविशन्तं व्यलोकयत् ।&lt;br&gt;&#xA;युवानं वणिजं कंचिदुद्धाटितकवाटकम् ।। २४&lt;br&gt;&#xA;क्षणान्तरे च तत्रैव निःशब्दपदमागताम् ।&lt;br&gt;&#xA;द्रुतमन्तः प्रविष्टां च स्त्रियमेकां ददर्श सः ।। २५&lt;br&gt;&#xA;ज्वलत्प्रदीपे यावच्च ददौ दृष्टिं तदन्तरे ।&lt;br&gt;&#xA;प्रत्यभिज्ञातवांस्तावत्तां निजामेव गेहिनीम् ।। २६&lt;br&gt;&#xA;ततः सोऽर्गलितद्वारां भार्यां तामन्यगामिनीम् ।&lt;br&gt;&#xA;दृष्ट्वा दुःखाशनिहतो देवदासो व्यचिन्तयत् ।। २७&lt;br&gt;&#xA;धनहीनेन देहोऽपि हार्यते स्त्रीषु का कथा ।&lt;br&gt;&#xA;निसर्गनियतं वासां विद्युतामिव चापलम् ।। २८&lt;br&gt;&#xA;तदियं सा विपत्पुंसां व्यसनार्णवपातिनाम् ।&lt;br&gt;&#xA;गतिः सेयं स्वतन्त्रायाः स्त्रियाः पितृगृहस्थितेः ।। २९&lt;br&gt;&#xA;इति संचिन्तयंस्तस्या भार्यायाः स बहिः स्थितः ।&lt;br&gt;&#xA;रतान्तविस्रम्भजुषः कथालापमिवाशृणोत् ।। ३०&lt;br&gt;&#xA;उपेत्य च ददौ द्वारि स कर्णं सापि तत्क्षणम् ।&lt;br&gt;&#xA;इत्यब्रवीदुपपतिं पापा तं वणिजं रहः ।। ३१&lt;br&gt;&#xA;शृण्विदं कथयाम्यद्य रहस्यं तेऽनुरागिणी ।&lt;br&gt;&#xA;मद्भर्तुर्वीरवर्माख्यः पुराभूत्प्रपितामहः ।। ३२&lt;br&gt;&#xA;स्वगृहस्याङ्गणे तेन चत्वारः स्वर्णपूरिताः ।&lt;br&gt;&#xA;कुम्भाश्चतुर्षु कोणेषु निगूढाः स्थापिता भुवि ।। ३३&lt;br&gt;&#xA;तदेकस्याः स्वभार्यायाः स चक्रे विदितं तदा ।&lt;br&gt;&#xA;तद्भार्या चान्तकाले सा स्नुषायै तदवोचत ।। ३४&lt;br&gt;&#xA;सापि स्नुषायै मच्छ्वश्र्वे मच्छ्वश्रूरब्रवीच्च मे ।&lt;br&gt;&#xA;इत्ययं मत्पतिकुले श्वश्रूक्रममुखागमः ।। ३५&lt;br&gt;&#xA;स्वभर्तुस्तच्च न मया दरिद्रस्यापि वर्णितम् ।&lt;br&gt;&#xA;स हि द्यूतरतो द्वेष्यस्त्वं तु मे परमः प्रियः ।। ३६&lt;br&gt;&#xA;तत्तत्र गत्वा मद्भर्तुः सकाशात्तद्गृहं धनैः ।&lt;br&gt;&#xA;क्रीत्वा तत्प्राप्य च स्वर्णमिहैत्य भज मां सुखम् ।। ३७&lt;br&gt;&#xA;एवमुक्तः कुटिलया स तयोपपतिर्वणिक् ।&lt;br&gt;&#xA;तुतोष तस्यै मन्वानो निधिं लब्धमयत्नतः ।। ३८&lt;br&gt;&#xA;देवदासोऽपि कुवधूवाक्शल्यैस्तैर्बहिर्गतः ।&lt;br&gt;&#xA;कीलितामिव तत्कालं धनाशा हृदये दधौ ।। ३९&lt;br&gt;&#xA;जगाम च ततः सद्यः पुरं पाटलिपुत्रकम् ।&lt;br&gt;&#xA;प्राप्य च स्वगृहं लब्ध्वा निधानं स्वीचकार तत् ।। ४०&lt;br&gt;&#xA;अथाजगाम स वणिक्तद्भार्याच्छन्नकामुकः ।&lt;br&gt;&#xA;तमेव देशं वाणिज्यव्याजेन निधिलोलुपः ।। ४१&lt;br&gt;&#xA;देवदाससकाशाच्च क्रीणाति स्म स तद्गृहम् ।&lt;br&gt;&#xA;देवदासोऽपि मूल्येन भूयसा तस्य तद्ददौ ।। ४२&lt;br&gt;&#xA;ततो गृहस्थितिं कृत्वा युक्त्या श्वशुरवेश्मनः ।&lt;br&gt;&#xA;स देवदासः शीघ्रं तामानिनाय स्वगेहिनीम् ।। ४३&lt;br&gt;&#xA;एवं कृते च तद्भार्याकामुकः स वणिक्शठः ।&lt;br&gt;&#xA;अलब्धनिधिरभ्येत्य देवदासमुवाच तम् ।। ४४&lt;br&gt;&#xA;एतद्भवद्गृहं जीर्णं मह्यं न खलु रोचते ।&lt;br&gt;&#xA;तद्देहि मे निजं मूल्यं स्वगृहं स्वीकुरुष्व च ।। ४५&lt;br&gt;&#xA;इति जल्पंश्च स वणिक् देवदासश्च विब्रुवन् ।&lt;br&gt;&#xA;उभौ विवादसक्तौ तौ राजाग्रमुपजग्मतुः ।। ४६&lt;br&gt;&#xA;तत्र स्वभार्यावृत्तान्तं वक्षःस्थविषदुःसहम् ।&lt;br&gt;&#xA;देवदासो नरेन्द्राग्रे कृत्स्नमुद्गिरति स्म तम् ।। ४७&lt;br&gt;&#xA;ततश्चानाय्य तद्भार्यां तत्त्वं चान्विष्य भूपतिः ।&lt;br&gt;&#xA;अदण्डयत्तं सर्वस्वं वणिजं पारदारिकम् ।। ४८&lt;br&gt;&#xA;देवदासोऽपि कुवधूं कृत्वा तां छिन्ननासिकाम् ।&lt;br&gt;&#xA;अन्यां च परिणीयात्र तस्थौ लब्धनिधिः सुखम् ।। ४९&lt;br&gt;&#xA;इत्थं धर्मार्जिता लक्ष्मीरा संतत्यनपायिनी ।&lt;br&gt;&#xA;इतरा तु जलापाततुषारकणनश्वरी ।। ५०&lt;br&gt;&#xA;अतो यतेत धर्मेण धनमर्जयितुं पुमान् ।&lt;br&gt;&#xA;राजा तु सुतरां येन मूलं राज्यतरोर्धनम् ।। ५१&lt;br&gt;&#xA;तस्माद्यथावत्संमान्य सिद्धये मन्त्रिमण्डलम् ।&lt;br&gt;&#xA;कुरु दिग्विजयं देव लब्धुं धर्मोत्तरां श्रियम् ।। ५२&lt;br&gt;&#xA;श्वशुरद्वयबन्धूनां प्रसक्तानुप्रसक्तितः ।&lt;br&gt;&#xA;विकुर्वते न बहवो राजानस्ते मिलन्ति च ।। ५३&lt;br&gt;&#xA;यस्त्वेष ब्रह्मदत्ताख्यो वाराणस्यां महीपतिः ।&lt;br&gt;&#xA;नित्यं वैरी स ते तस्माद्विजयस्व तमग्रतः ।। ५४&lt;br&gt;&#xA;तस्मिञ्जिते जय प्राचीप्रक्रमेणाखिला दिशः ।&lt;br&gt;&#xA;उच्चैः कुरुष्व वै पाण्डोर्यशश्च कुमुदोज्ज्वलम् ।। ५५&lt;br&gt;&#xA;इत्युक्तो मन्त्रिमुख्येन तथेति विजयोद्यतः ।&lt;br&gt;&#xA;वत्सराजः प्रकृतिषु प्रयाणारम्भमादिशत् ।। ५६&lt;br&gt;&#xA;ददौ वैदेहदेशे च राज्यं गोपालकाय सः ।&lt;br&gt;&#xA;सत्कारहेतोर्नृपतिः श्वशुर्यायानुगच्छते ।। ५७&lt;br&gt;&#xA;किं च पद्मावतीभ्रात्रे प्रायच्छत्सिंहवर्मणे ।&lt;br&gt;&#xA;संमान्य चेदिविषयं सैन्यैः सममुपेयुषे ।। ५८&lt;br&gt;&#xA;आनाययच्च स विभुर्भिल्लराजं पुलिन्दकम् ।&lt;br&gt;&#xA;मित्त्रं बलैर्व्याप्तदिशं प्रावृट्कालमिवाम्बुदैः ।। ५९&lt;br&gt;&#xA;अभूच्च यात्रासंरम्भो राष्ट्रे तस्य महाप्रभोः ।&lt;br&gt;&#xA;आकुलत्वं तु शत्रूणां हृदि चित्रमजायत ।। ६०&lt;br&gt;&#xA;यौगन्धरायणश्चाग्रे चारान्वाराणसीं प्रति ।&lt;br&gt;&#xA;प्राहिणोद्ब्रह्मदत्तस्य राज्ञो ज्ञातुं विचेष्टितम् ।। ६१&lt;br&gt;&#xA;ततः शुभेऽहनि प्रीतो निमित्तैर्जयशंसिभिः ।&lt;br&gt;&#xA;ब्रह्मदत्तं प्रति प्राच्यां पूर्वं वत्सेश्वरो ययौ ।। ६२&lt;br&gt;&#xA;आरूढः प्रोच्छ्रितच्छत्त्रं प्रोतुङ्गं जयकुञ्जरम् ।&lt;br&gt;&#xA;गिरिं प्रफुल्लैकतरुं मृगेन्द्र इव दुर्मदः ।। ६३&lt;br&gt;&#xA;प्राप्तया सिद्धिदूत्येव शरदा दत्तसंमदः ।&lt;br&gt;&#xA;दर्शयन्त्यातिसुगमं मार्गं स्वल्पाम्बुनिम्नगम् ।। ६४&lt;br&gt;&#xA;पूरयन्बहुनादाभिर्वाहिनीभिर्भुवस्तलम् ।&lt;br&gt;&#xA;कुर्वन्नकाण्डनिर्मेघवर्षासमयसंभ्रमम् ।। ६५&lt;br&gt;&#xA;तदा च सैन्यनिर्घोषप्रतिशब्दाकुलीकृताः ।&lt;br&gt;&#xA;परस्परमिवाचख्युस्तदागमभयं दिशः ।। ६६&lt;br&gt;&#xA;चेलुश्च हेमसंनाहसंभृतार्कप्रभा हयाः ।&lt;br&gt;&#xA;तस्य नीराजनप्रीतपावकानुगता इव ।। ६७&lt;br&gt;&#xA;विरेजुर्वारणाश्चास्य सितश्रवणचामराः ।&lt;br&gt;&#xA;विगलद्गण्डसिन्दूरशोणदानजलाः पथि ।। ६८&lt;br&gt;&#xA;शरत्पाण्डुपयोदाङ्काः सधातुरसनिर्झराः ।&lt;br&gt;&#xA;यात्रानुप्रेषिता भीतैरात्मजा इव भूधरैः ।। ६९&lt;br&gt;&#xA;नैवैष राजा सहते परेषां प्रसृतं महः ।&lt;br&gt;&#xA;इतीव तच्चमूरेणुरर्कतेजस्तिरोदधे ।। ७०&lt;br&gt;&#xA;पदात्पदं च द्वे देव्यौ मार्गे तमनुजग्मतुः ।&lt;br&gt;&#xA;नृपं नयगुणाकृष्टे इव कीर्तिजयश्रियौ ।। ७१&lt;br&gt;&#xA;नमताथ पलायध्वमित्यूचे विद्विषामिव ।&lt;br&gt;&#xA;पवनाक्षिप्तविक्षिप्तैस्तस्य सेनाध्वजाशुंकैः ।। ७२&lt;br&gt;&#xA;एवं ययौ स दिग्भागान्पश्यन्फुल्लसिताम्बुजान् ।&lt;br&gt;&#xA;महीमर्दभयोद्भ्रान्तशेषोत्क्षिप्तफणानिव ।। ७३&lt;br&gt;&#xA;अत्रान्तरे च ते चारा धृतकापालिकव्रताः ।&lt;br&gt;&#xA;यौगन्धरायणादिष्टाः प्रापुर्वाराणसीं पुरीम् ।। ७४&lt;br&gt;&#xA;तेषां च कुहकाभिज्ञो ज्ञानित्वमुपदर्शयन् ।&lt;br&gt;&#xA;शिश्रिये गुरुतामेकः शेषास्तच्छिष्यतां ययुः ।। ७५&lt;br&gt;&#xA;आचार्योऽयं त्रिकालज्ञ इति व्याजगुरुं च तम् ।&lt;br&gt;&#xA;शिष्यास्ते ख्यापयामासुर्भिक्षाशिनमितस्ततः ।। ७६&lt;br&gt;&#xA;यदुवाचाग्निदाहादि स ज्ञानी भावि पृच्छताम् ।&lt;br&gt;&#xA;तच्छिष्यास्तत्तथा गुप्तं चक्रुस्तेन स पप्रथे ।। ७७&lt;br&gt;&#xA;रञ्जितं क्षुद्रसिद्ध्या च तत्रत्यं नृपवल्लभम् ।&lt;br&gt;&#xA;स्वीचक्रे स कमप्येकं राजपुत्रमुपासकम् ।। ७८&lt;br&gt;&#xA;तन्मुखेनैव राज्ञश्च ब्रह्मदत्तस्य पृच्छतः ।&lt;br&gt;&#xA;सोऽभूत्तत्र रहस्यज्ञः प्राप्ते वत्सेशविग्रहे ।। ७९&lt;br&gt;&#xA;अथास्य ब्रह्मदत्तस्य मन्त्री योगकरण्डकः ।&lt;br&gt;&#xA;चकार वत्सराजस्य व्याजानागच्छतः पथि ।। ८०&lt;br&gt;&#xA;अदूषयत्प्रतिपथं विषादिद्रव्ययुक्तिभिः ।&lt;br&gt;&#xA;वृक्षान्कुसुमवल्लीश्च तोयानि च तृणानि च ।। ८१&lt;br&gt;&#xA;विदधे विषकन्याश्च सैन्ये पण्यविलासिनीः ।&lt;br&gt;&#xA;प्राहिणोत्पुरुषांश्चैव निशासु च्छद्मघातिनः ।। ८२&lt;br&gt;&#xA;तच् विज्ञाय स ज्ञानिलिङ्गी चारो न्यवेदयन् ।&lt;br&gt;&#xA;यौगन्धरायणायाशु स्वसहायमुखैस्तदा ।। ८३&lt;br&gt;&#xA;यौगन्धरायणोऽप्येतद्बुद्ध्वा प्रतिपदं पथि ।&lt;br&gt;&#xA;दूषितं तृणतोयादि प्रतियोगैरशोधयत् ।। ८४&lt;br&gt;&#xA;अपूर्वस्त्रीसमायोगं कटके निषिषेध च ।&lt;br&gt;&#xA;अवधीद्वधकांस्तांश्च लब्ध्वा सह रुमण्वता ।। ५&lt;br&gt;&#xA;तद्बुद्ध्वा ध्वस्तमायः सन्सैन्यपूरितदिङ्मुखम् ।&lt;br&gt;&#xA;वत्सेश्वरं ब्रह्मदत्तो मेने दुर्जयमेव तम् ।। ८६&lt;br&gt;&#xA;संमन्त्र्य दत्त्वा दूतं च शिरोविरचिताञ्जलिः ।&lt;br&gt;&#xA;ततः स निकटीभूतं वत्सेशं स्वयमभ्यगात् ।। ८७&lt;br&gt;&#xA;वत्सराजोऽपि तं प्राप्तं प्रदत्तोपायनं नृपम् ।&lt;br&gt;&#xA;प्रीत्या संमानयामास शूरा हि प्रणतिप्रियाः ।। ८८&lt;br&gt;&#xA;इत्थं तस्मिञ्जिते प्राचीं शमयन्नमयन्मृदून् ।&lt;br&gt;&#xA;उन्मूलयंश्च कठिनान्नृपान्वायुरिव द्रुमान् ।। ८९&lt;br&gt;&#xA;प्राप च प्रबलः प्राच्यं चलद्वीचिविघूर्णितम् ।&lt;br&gt;&#xA;वङ्गावजयवित्रासवेपमानमिवाम्बुधिम् ।। ९०&lt;br&gt;&#xA;तस्य वेलातटान्ते च जयस्तम्भं चकार सः ।&lt;br&gt;&#xA;पातालाभययाञ्चार्थं नागराजमिवोद्गतम् ।। ९१&lt;br&gt;&#xA;अवनम्य करे दत्ते कलिङ्गैरग्रगैस्ततः ।&lt;br&gt;&#xA;आरुरोह महेन्द्राद्रिं यशस्तस्य यशस्विनः ।। ९२&lt;br&gt;&#xA;महेन्द्राभिभवाद्भीतैर्विन्ध्यकूटैरिवागतैः ।&lt;br&gt;&#xA;गजैर्जित्वाटवीं राज्ञां स ययौ दक्षिणां दिशम् ।। ९३&lt;br&gt;&#xA;तत्र चक्रे स निःसारपाण्डुरानपगर्जितान् ।&lt;br&gt;&#xA;पर्वताश्रयिणः शत्रूञ्शरत्काल इवाम्बुदान् ।। ९४&lt;br&gt;&#xA;उल्लङ्घ्यमाना कावेरी तेन संमर्दकारिणा ।&lt;br&gt;&#xA;चोलकेश्वरकीर्तिश्च कालुष्यं ययतुः समम् ।। ९५&lt;br&gt;&#xA;न परं मुरलानां स सेहे मूर्धसु नोन्नतिम् ।&lt;br&gt;&#xA;करैराहन्यमानेषु यावत्कान्ताकुचेष्वपि ।। १६&lt;br&gt;&#xA;यत्तस्य सप्तधा भिन्नं पपुर्गोदावरीपयः ।&lt;br&gt;&#xA;मातङ्गास्तन्मदव्याजात्सप्तधैवामुचन्निव ।। ९७&lt;br&gt;&#xA;अथोत्तीर्य स वत्सेशो रेवामुज्जयिनीमगात् ।&lt;br&gt;&#xA;प्रविवेश च तां चण्डमहासेनपुरस्कृतः ।। ९८&lt;br&gt;&#xA;स माल्यश्लथधम्मिल्लशोभाद्वैगुण्यशालिनाम् ।&lt;br&gt;&#xA;मालवस्त्रीकटाक्षाणां ययौ चात्रैव लक्ष्यताम् ।। ९९&lt;br&gt;&#xA;तस्थौ च निर्वृतस्तत्र तथा श्वशुरसत्कृतः ।&lt;br&gt;&#xA;विसस्मार यथाभीष्टानपि भोगान्स्वदेशजान् ।। १००&lt;br&gt;&#xA;आसीद्वासवदत्ता च पितुः पार्श्वविवर्तिनी ।&lt;br&gt;&#xA;स्मरन्ती बालभावस्य सौख्येऽपि विमना इव ।। १०१&lt;br&gt;&#xA;राजा चण्डमहासेनस्तया तनयया यथा ।&lt;br&gt;&#xA;तथैव पद्मावत्यापि नन्दति स्म समागतः ।। १०२&lt;br&gt;&#xA;विश्रम्य च निशाः काश्चित्प्रीतो वत्सेश्वरस्ततः ।&lt;br&gt;&#xA;अन्वितः श्वशुरैः सैन्यैः प्रययौ पश्चिमां दिशम् ।। १०३&lt;br&gt;&#xA;तस्य खड्गलता नूनं प्रतापानलधूमिका ।&lt;br&gt;&#xA;यच्चक्रे लाटनारीणामुदश्रुकलुषा दृशः ।। १०४&lt;br&gt;&#xA;असौ मथितुमम्भोधिं मा मामुन्मूलयिष्यति ।&lt;br&gt;&#xA;इतीव तद्गजाधूतवनोऽवेपत मन्दरः ।। १०५&lt;br&gt;&#xA;सत्यं स कोऽपि तेजस्वी भास्वदादिविलक्षणः ।&lt;br&gt;&#xA;प्रतीच्यामुदयं प्राप प्रकृष्टमपि यज्जयी ।। १०६&lt;br&gt;&#xA;ततः कुबेरतिलकामलकासङ्गशंसिनीम् ।&lt;br&gt;&#xA;कैलासहाससुभगामाशामभिससार सः ।। १०७&lt;br&gt;&#xA;सिन्धुराजं वशीकृत्य हरिसैन्यैरनुद्रुतः ।&lt;br&gt;&#xA;क्षपयामास च म्लेच्छान्राघवो राक्षसानिव ।। १०८&lt;br&gt;&#xA;तुरुष्कतुरगव्राताः क्षुब्धस्याब्धेरिवोर्मयः ।&lt;br&gt;&#xA;गद्गजेन्द्रघटा वेलावनेषु दलशो ययुः ।। १०९&lt;br&gt;&#xA;गृहीतारिकरः श्रीमान्पापस्य पुरुषोत्तमः ।&lt;br&gt;&#xA;राहोरिव स चिच्छेद पारसीकपतेः शिरः ।। ११०&lt;br&gt;&#xA;हूणहानिकृतस्तस्य मुखरीकृतदिङ्मुखा ।&lt;br&gt;&#xA;कीर्तिर्द्वितीया गङ्गेव विचचार हिमाचले ।। १११&lt;br&gt;&#xA;नदन्तीष्वस्य सेनासु भयस्तिमितविद्विषः ।&lt;br&gt;&#xA;प्रतीपः शुश्रुवे नादः शैलरन्ध्रेषु केवलम् ।। ११२&lt;br&gt;&#xA;अपच्छत्त्रेण शिरसा कामरूपेश्वरोऽपि तम् ।&lt;br&gt;&#xA;नमन्विच्छायतां भेजे यत्तदा न तदद्भुतम् ।। ११३&lt;br&gt;&#xA;तद्दत्तैरन्वितो नागैः सम्राड् विववृतेऽथ सः ।&lt;br&gt;&#xA;अद्रिभिर्जङ्गमैः शैलैः करीकृत्यार्पितैरिव ।। ११४&lt;br&gt;&#xA;एवं विजित्य वत्सेशो वसुधां सपरिच्छदः ।&lt;br&gt;&#xA;पद्मावतीपितुः प्राप पुरं मगधभूभृतः ।। ११५&lt;br&gt;&#xA;मगधेशश्च देवीभ्यां सहितेऽस्मिन्नुपस्थिते ।&lt;br&gt;&#xA;सोत्सवोऽभून्निशाज्योत्स्नावति चन्द्र इव स्मरः ।। ११६&lt;br&gt;&#xA;अविज्ञातस्थितामादौ पुनश्च व्यक्तिमागताम् ।&lt;br&gt;&#xA;मेने वासवदत्तां च सोऽधिकप्रश्रयास्पदम् ।। ११७&lt;br&gt;&#xA;ततो मगधभूभृता सनगरेण तेनार्चितः समग्रजनमानसरनुगतोऽनुरागागतैः ।&lt;br&gt;&#xA;निगीर्णवसुधातलो बलभरेण लावाणकं जगाम विषयं निजं स किल वत्सराजो जयी ।। ११८&lt;br&gt;&#xA;इति महाकविश्रीसोमदेवभट्टविरचिते कथासरित्सागरे लावाणकलम्बके पञ्चमस्तरङ्गः ।&lt;/p&gt;</description>
    </item>
    <item>
      <title>००६</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/006/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/03/006/</guid>
      <description>&lt;p&gt;ततः स सेनाविश्रान्त्यै तत्र लावाणके स्थितः ।&lt;br&gt;&#xA;रहस्युवाच वत्सेशो राजा यौगन्धरायणम् ।। १&lt;br&gt;&#xA;त्वद्बुद्ध्या निर्जिताः सर्वे पृथिव्यां भूभृतो मया ।&lt;br&gt;&#xA;उपायस्वीकृतास्ते च नैव व्यभिचरन्ति मे ।। २&lt;br&gt;&#xA;वाराणसीपतिस्त्वेष ब्रह्मदत्तो दुराशयः ।&lt;br&gt;&#xA;जाने व्यभिचरत्येको विश्वासः कुटिलेषु कः ।। ३&lt;br&gt;&#xA;इति वत्सेश्वरेणोक्त आह यौगन्धरायणः ।&lt;br&gt;&#xA;न राजन्ब्रह्मदत्तस्ते भूयो व्यभिचरिष्यति ।। ४&lt;br&gt;&#xA;आक्रान्तोपनतस्त्वेष भृशं संमानितस्त्वया ।&lt;br&gt;&#xA;शुभाचारस्य कः कुर्यादशुभं हि सचेतनः ।। ५&lt;br&gt;&#xA;कुर्वीत वा यस्तस्यैव तदात्मन्यशुभं भवेत् ।&lt;br&gt;&#xA;तथा च श्रूयतामत्र कथां ते वर्णयाम्यहम् ।। ६&lt;br&gt;&#xA;बभूव पद्मविषये पुरा कोऽपि द्विजोत्तमः ।&lt;br&gt;&#xA;ख्यातिमानग्निदत्ताख्यो भूभृद्दत्ताग्रहारभुक् ।। ७&lt;br&gt;&#xA;तस्यैकः सोमदत्ताख्यः पुत्रो ज्यायानजायत ।&lt;br&gt;&#xA;द्वितीयश्चाभवद्वैश्वानरदत्ताख्यया सुतः ।। ८&lt;br&gt;&#xA;आद्यस्तयोरभून्मूर्खः स्वाकृतिर्दुर्विनीतकः ।&lt;br&gt;&#xA;अपरश्चाभवद्विद्वान्विनीतोऽध्ययनप्रियः ।। ९&lt;br&gt;&#xA;कृतदारावुभौ तौ च पितर्यस्तं गते ततः ।&lt;br&gt;&#xA;तदीयस्याग्रहारादेरर्धमर्धं विभेजतुः ।। १०&lt;br&gt;&#xA;तन्मध्यात्स कनीयांश्च राज्ञा संमानितोऽभवत् ।&lt;br&gt;&#xA;ज्येष्ठस्तु सोमदत्तोऽभूच्चपलः क्षत्रकर्मकृत् ।। ११&lt;br&gt;&#xA;एकदा बद्धगोष्ठीकं शूद्रैः सह विलोक्य तम् ।&lt;br&gt;&#xA;सोमदत्तं पितृसुहृद्द्विजः कोऽप्येवमब्रवीत् ।। १२&lt;br&gt;&#xA;अग्निदत्तसुतो भूत्वा शूद्रवन्मूर्ख चेष्टसे ।&lt;br&gt;&#xA;निजमेवानुजं दृष्ट्वा राजपूज्य न लज्जसे ।। १३&lt;br&gt;&#xA;तच्छ्रुत्वा कुपितः सोऽथ सोमदत्तः प्रधाव्य तम् ।&lt;br&gt;&#xA;विप्रं पादप्रहारेण जघानोज्झितगौरवः ।। १४&lt;br&gt;&#xA;तत्र विप्रः स कृत्वान्यान्साक्षिणस्तत्क्षणं द्विजान् ।&lt;br&gt;&#xA;गत्वा पादाहतिक्रुद्धो राजानं तं व्यजिज्ञपत् ।। १५&lt;br&gt;&#xA;राजापि सोमदत्तस्य बन्धाय प्राहिणोद्भटान् ।&lt;br&gt;&#xA;ते च निर्गत्य तन्मित्त्रैर्जघ्निरे शस्त्रपाणिभिः ।। १६&lt;br&gt;&#xA;ततो भूयो बलं प्रेष्यावष्टब्धस्यास्य भूपतिः ।&lt;br&gt;&#xA;क्रोधान्धः सोमदत्तस्य शूलारोपणमादिशत् ।। १७&lt;br&gt;&#xA;आरोप्यमाणः शूलायामथाकस्मात्स च द्विजः ।&lt;br&gt;&#xA;प्रक्षिप्त इव केनापि निपपात ततः क्षितौ ।। १८&lt;br&gt;&#xA;रक्षन्ति भाविकल्याणं भाग्यान्येव यतोऽस्य ते ।&lt;br&gt;&#xA;अन्धीबभूवुर्वधकाः पुनरारोपणोद्यताः ।। १९&lt;br&gt;&#xA;तत्क्षणं श्रुतवृत्तान्तस्तुष्टो राजा कनीयसा ।&lt;br&gt;&#xA;भ्रात्रास्य कृतविज्ञप्तिर्वधादेनममोचयत् ।। २०&lt;br&gt;&#xA;ततो मरणनिस्तीर्णः सोमदत्तो गृहैः सह ।&lt;br&gt;&#xA;गन्तुं राजावमानेन देशान्तरमियेष सः ।। २१&lt;br&gt;&#xA;यदा च नैच्छन्गमनं समेतास्तस्य बान्धवाः ।&lt;br&gt;&#xA;त्यक्तराजाग्रहारार्धां प्रतिपेदे तदा स्थितिम् ।। २२&lt;br&gt;&#xA;ततो वृत्त्यन्तराभावात्कर्तुं स चकमे कृषिम् ।&lt;br&gt;&#xA;तद्योग्यां च भुवं द्रष्टुं शुभेऽहन्यटवीं ययौ ।। २३&lt;br&gt;&#xA;तत्र लेभे शुभां भूमिं संभाव्य फलसंपदम् ।&lt;br&gt;&#xA;तन्मध्ये च महाभोगमश्वत्थतरुमैक्षत ।। २४&lt;br&gt;&#xA;तं कल्याणघनच्छायाच्छन्नसूर्यांशुशीतलम् ।&lt;br&gt;&#xA;प्रावृट्कालमिवालोक्य कृष्यर्थी तोषमाप सः ।। २५&lt;br&gt;&#xA;योऽधिष्ठातात्र तस्यैव भक्तोऽस्मीत्यभिधाय च ।&lt;br&gt;&#xA;कृतप्रदक्षिणोऽश्वत्थवृक्षं तं प्रणनाम सः ।। २६&lt;br&gt;&#xA;संयोज्याथ बलीवर्दयुगं रचितमङ्गलः ।&lt;br&gt;&#xA;कृत्वा बलिं तस्य तरोरारेभे कृषिमत्र सः ।। २७&lt;br&gt;&#xA;तस्थौ तस्यैव चाधस्ताद्द्रुमस्य स दिवानिशम् ।&lt;br&gt;&#xA;भोजनं तस्य चानिन्ये तत्रैव गृहिणी सदा ।। २८&lt;br&gt;&#xA;काले तत्र च पक्वेषु तस्य सस्येष्वशङ्कितम् ।&lt;br&gt;&#xA;सा भूमिः परराष्ट्रेण दैवादेत्य व्यलुण्ट्यत ।। २९&lt;br&gt;&#xA;ततः परबले याते नष्टे सस्ये स सत्त्ववान् ।&lt;br&gt;&#xA;आश्वास्य रुदतीं भार्यां किंचिच्छेषं तदाददौ ।। ३०&lt;br&gt;&#xA;प्राग्वत्कृतबलिस्तस्थौ तत्रैवाथ तरोरधः ।&lt;br&gt;&#xA;निसर्गः स हि धीराणां यदापद्यधिकं दृढाः ।। ३१&lt;br&gt;&#xA;अथ चिन्ताविनिद्रस्य स्थितस्यैकाकिनो निशि ।&lt;br&gt;&#xA;तस्याश्वत्थतरोस्तस्मादुच्चचार सरस्वती ।। ३२&lt;br&gt;&#xA;भोः सोमदत्त तुष्टोऽस्मि तव तद्गच्छ भूपतेः ।&lt;br&gt;&#xA;आदित्यप्रभसंज्ञस्य राष्ट्रं श्रीकण्ठदेशगम् ।। ३३&lt;br&gt;&#xA;तत्र तस्यानवरतं द्वारदेशे महीपतेः ।&lt;br&gt;&#xA;वदेः पठित्वा संध्याग्निहोत्रमन्त्रानिदं वचः ।। ३४&lt;br&gt;&#xA;फलभूतिरहं नाम्ना विप्रः शृणुत वच्मि यत् ।&lt;br&gt;&#xA;भद्रकृत्प्राप्नुयाद्भद्रमभद्रं चाप्यभद्रकृत् ।। ३५&lt;br&gt;&#xA;एवं वदंश्च तत्र त्वं महतीमृद्धिमाप्स्यसि ।&lt;br&gt;&#xA;संध्याग्निहोत्रमन्त्रांश्च मत्त एव पठाधुना ।। ३६&lt;br&gt;&#xA;अहं च यक्ष इत्युक्त्वा स्वप्रभावेण तत्क्षणम् ।&lt;br&gt;&#xA;तमध्याप्य च तान्मन्त्रान्वटे वाणी तिरोदधे ।। ३७&lt;br&gt;&#xA;प्रातः स सोमदत्तश्च प्रतस्थे भार्यया सह ।&lt;br&gt;&#xA;फलभूतिरिति प्राप्य नाम यक्षकृतं कृती ।। ३८&lt;br&gt;&#xA;अतिक्रम्याटवीस्तास्ता विषमाः परिवर्तिनीः ।&lt;br&gt;&#xA;दुर्दशा इव संप्राप श्रीकण्ठविषयं च सः ।। ०९&lt;br&gt;&#xA;तत्र संध्याग्निकार्यादि पठित्वा द्वारि भूपतेः ।&lt;br&gt;&#xA;यथावन्नाम संश्राव्य फलभूतिरिति स्वकम् ।। ४०&lt;br&gt;&#xA;सोऽवादीद्भद्रकृद्भद्रमभद्रं चाप्यभद्रकृत् ।&lt;br&gt;&#xA;प्राप्नुयादिति लोकस्य कौतुकोत्पादकं वचः ।। ४१&lt;br&gt;&#xA;मुहुश्च तद्वदन्तं तं तत्रादित्यप्रभो नृपः ।&lt;br&gt;&#xA;बुद्ध्वा प्रवेशयामास फलभूतिं कुतूहली ।। ४२&lt;br&gt;&#xA;सोऽपि प्रविश्य तस्याग्रे तदेव मुहुरब्रवीत् ।&lt;br&gt;&#xA;जहास तेन स नृपस्तदा पार्श्वस्थितैः सह ।। ४३&lt;br&gt;&#xA;ससामन्तश्च वस्त्राणि दत्त्वा चाभरणानि सः ।&lt;br&gt;&#xA;ग्रामान्राजा ददौ तस्मै न तोषो महतां मृषा ।। ४४&lt;br&gt;&#xA;एवं च तत्क्षणं प्राप गुह्यकानुग्रहेण सः ।&lt;br&gt;&#xA;फलभूतिः कृशो भूत्वा विभूतिं भूभृदर्पिताम् ।। ४५&lt;br&gt;&#xA;सदा तदेव च वदन्पूर्वोक्तं प्राप भूपतेः ।&lt;br&gt;&#xA;वाल्लभ्यमीश्वराणां हि विनोदरसिकं मनः ।। ४६&lt;br&gt;&#xA;क्रमाद्राजगृहे चास्मिन्राष्ट्रेष्वन्तःपुरेषु च ।&lt;br&gt;&#xA;राजप्रिय इति प्रीतिं बहुमानामवाप सः ।। ४७&lt;br&gt;&#xA;कदाचिदथ सोऽटव्याः कृत्वाखेटकमागतः ।&lt;br&gt;&#xA;आदित्यप्रभभूपालः सहसान्तःपुरं ययौ ।। ४८&lt;br&gt;&#xA;द्वाःस्थसंभ्रमसाशङ्काः प्रविश्यैव ददर्श सः ।&lt;br&gt;&#xA;देवीं देवार्चनव्यग्रां नाम्ना कुवलयावलीम् ।। ४९&lt;br&gt;&#xA;दिगम्बरामूर्ध्वकेशीं निमीलितविलोचनाम् ।&lt;br&gt;&#xA;स्थूलसिन्दूरतिलकां जपप्रस्फुरिताधराम् ।। ५०&lt;br&gt;&#xA;विचित्रवर्णकन्यस्तमहामण्डलमध्यगाम् ।&lt;br&gt;&#xA;असृक्सुरामहामांसकल्पितोग्रबलिक्रियाम् ।। ५१&lt;br&gt;&#xA;सापि प्रविष्टे नृपतौ संभ्रमाकलितांशुका ।&lt;br&gt;&#xA;तेन पृष्टा क्षणादेवमवोचद्याचिताभया ।। ५२&lt;br&gt;&#xA;तदैवोदयलाभार्थं कृतवत्यस्मि पूजनम् ।&lt;br&gt;&#xA;अत्र चागमवृत्तान्तं सिद्धिं च शृणु मे प्रभो ।। ५३&lt;br&gt;&#xA;पुराहं पितृवेश्मस्था कन्या मधुमहोत्सवे ।&lt;br&gt;&#xA;एवमुक्ता वयस्याभिः समेत्योद्यानवर्तिनी ।। ५४&lt;br&gt;&#xA;अस्तीह प्रमदोद्याने तरुमण्डलमध्यगः ।&lt;br&gt;&#xA;दृष्टप्रभावो वरदो देवदेवो विनायकः ।। ५५&lt;br&gt;&#xA;तमुपागत्य भक्त्या त्वं पूजय प्रार्थितप्रदम् ।&lt;br&gt;&#xA;येन निर्विघ्नमेवाशु स्वोचितं पतिमाप्स्यसि ।। ५६&lt;br&gt;&#xA;तच्छ्रुत्वा पर्यपृच्छ्यन्त सख्यस्ता मौग्ध्यतो मया ।&lt;br&gt;&#xA;कन्या लभन्ते भर्तारं किं विनायकपूजया ।। ५७&lt;br&gt;&#xA;अथ ताः प्रत्यवोचन्मां किमेतत्त्वयोच्यते ।&lt;br&gt;&#xA;तस्मिन्नपूजिते नास्ति सिद्धिः कापीह कस्यचित् ।। ५८&lt;br&gt;&#xA;तथा चैतत्प्रभावं ते वर्णयामो वयं शृणु ।&lt;br&gt;&#xA;इत्युक्त्वा च वयस्या मे कथामकथयन्निमाम् ।। ५९&lt;br&gt;&#xA;पुरा पुरारेस्तनयं सेनान्यं प्राप्तुमिच्छति ।&lt;br&gt;&#xA;तारकोपद्रुते शक्रे दग्धे च कुसुमायुधे ।। ६०&lt;br&gt;&#xA;ऊर्ध्वरेतसमत्युग्रं सुदीर्घतपसि स्थितम् ।&lt;br&gt;&#xA;गौरी कृततपाः प्रार्थ्य प्राप्य च त्र्यम्बकं पतिम् ।। ६१&lt;br&gt;&#xA;आचकाङ्क्ष सुतप्राप्तिं मदनस्य च जीवितम् ।&lt;br&gt;&#xA;न च सस्मार सिद्ध्यर्थं सा विघ्नेश्वरपूजनम् ।। ६२&lt;br&gt;&#xA;अभीष्टाभ्यर्थिनीं तां च कान्तामित्यवदच्छिवः ।&lt;br&gt;&#xA;प्रिये प्रजापतेः पूर्वं मानसादजनि स्मरः ।। ६३&lt;br&gt;&#xA;कं दर्पयामीति मदाज्जातमात्रो जगाद च ।&lt;br&gt;&#xA;तेन कंदर्पनामानं तं चकार चतुर्मुखः ।।&lt;br&gt;&#xA;६४&lt;br&gt;&#xA;अतिदृप्तोऽसि चेत्पुत्र तत्त्रिनेत्रस्य लङ्घनम् ।&lt;br&gt;&#xA;एकस्य रक्षेर्मा नाम मृत्युं तस्मादवाप्स्यसि ।। ६५&lt;br&gt;&#xA;इत्थं स वेधसोक्तोऽपि संक्षोभायागतः शठः ।&lt;br&gt;&#xA;मया दग्धो न तस्यास्ति सदेहस्योद्भवः पुनः ।। ६६&lt;br&gt;&#xA;भवत्यास्तु स्वशक्त्यैव पुत्रमुत्पादयाम्यहम् ।&lt;br&gt;&#xA;नहि मे मदनोत्साहहेतुका लोकवत्प्रजा ।। ६७&lt;br&gt;&#xA;एवं वदत एवास्य पार्वतीं वृषलक्ष्मणः ।&lt;br&gt;&#xA;आविर्बभूव पुरतो ब्रह्मा शतमखान्वितः ।। ६८&lt;br&gt;&#xA;तेन स्तुत्वा स विज्ञप्तस्तारकासुरशान्तये ।&lt;br&gt;&#xA;अङ्गीचक्रे शिवः स्रष्टुं देव्यामात्मजमौरसम् ।। ६९&lt;br&gt;&#xA;अनुमेने च कामस्य जन्म चेतसि देहिनाम् ।&lt;br&gt;&#xA;सर्गविच्छेदरक्षार्थममूर्तस्यैव तद्गिरा ।। ७०&lt;br&gt;&#xA;ददौ च निजचित्तेऽपि सोऽवकाशं मनोभुवः ।&lt;br&gt;&#xA;तेन तुष्टो ययौ धाता मुदं प्राप च पार्वती ।। ७१&lt;br&gt;&#xA;ततो यातेषु दिवसेष्वेकदा रहसि स्थितः ।&lt;br&gt;&#xA;सिषेवे सुरतक्रीडामुमया सह शंकरः ।। २&lt;br&gt;&#xA;यदा नाभूद्रतान्तोऽस्य गतेष्वब्दशतेष्वपि ।&lt;br&gt;&#xA;तदा तदुपमर्देन चकम्पे भुवनत्रयम् ।। ७३&lt;br&gt;&#xA;ततो जगन्नाशभयाद्रतविघ्नाय शूलिनः ।&lt;br&gt;&#xA;वह्निं स्मरन्ति स्म सुराः पितामहनिदेशतः ।। ७४&lt;br&gt;&#xA;सोऽप्यग्निः स्मृतमात्रः सन्नधृष्यं मदनान्तकम् ।&lt;br&gt;&#xA;मत्वा पलाय्य देवेभ्यः प्रविवेश जलान्तरम् ।। ७५&lt;br&gt;&#xA;तत्तेजोदह्यमानाश्च तत्र भेका दिवौकसाम् ।&lt;br&gt;&#xA;विचिन्वतां शशंसुस्तमग्निमन्तर्जलस्थितम् ।। ७६&lt;br&gt;&#xA;ततस्ताननभिव्यक्तवाचः शापेन तत्क्षणम् ।&lt;br&gt;&#xA;भेकान्कृत्वा तिरोभूय भूयोऽग्निर्मन्दरं ययौ ।। ७७&lt;br&gt;&#xA;तत्र तं कोटरान्तस्थं देवाः शम्बूकरूपिणम् ।&lt;br&gt;&#xA;प्रापुर्गजशुकाख्यातं स चैषां दर्शनं ददौ ।। ७८&lt;br&gt;&#xA;कृत्वा जिह्वाविपर्यासं शापेन शुकदन्तिनाम् ।&lt;br&gt;&#xA;प्रतिपेदे च देवानां स कार्यं तैः कृतस्तुतिः ।। ७९&lt;br&gt;&#xA;गत्वा च स्वोष्मणा सोऽग्निर्निवार्य सुरताच्छिवम् ।&lt;br&gt;&#xA;शापभीत्या प्रणम्यास्मै दैवकार्यं न्यवेदयत् ।। ८०&lt;br&gt;&#xA;शर्वोऽप्यारूढवेगोऽग्नौ तस्मिन्वीर्यं स्वमादधे ।&lt;br&gt;&#xA;तद्धि धारयितुं शक्तो न वह्निर्नाम्बिकापि वा ।। ८१&lt;br&gt;&#xA;न मया तनयस्त्वत्तः संप्राप्त इति वादिनीम् ।&lt;br&gt;&#xA;स्वेदकोपाकुलां देवीमित्युवाच ततो हरः ।। ८२&lt;br&gt;&#xA;विघ्नोऽत्र तव जातोऽयं विना विघ्नेशपूजनम् ।&lt;br&gt;&#xA;तदर्चयैनं येनाशु वह्नौ नो जनिता सुतः ।। ८३&lt;br&gt;&#xA;इत्युक्ता शंभुना देवी चक्रे विघ्नेश्वरार्चनम् ।&lt;br&gt;&#xA;अनलोऽपि सगर्भोऽभूत्तेन वीर्येण धूर्जटेः ।। ८४&lt;br&gt;&#xA;तत्तेजः शांभवं बिभ्रत्स तदा दिवसेष्वपि ।&lt;br&gt;&#xA;अन्तःप्रविष्टतिग्मांशुरिव सप्तार्चिराबभौ ।। ८५&lt;br&gt;&#xA;उद्ववाम च गङ्गायां तत्तेजः सोऽथ दुर्धरम् ।&lt;br&gt;&#xA;गङ्गैनमत्यजन्मेरौ वह्निकुण्डे हराज्ञया ।। ८६&lt;br&gt;&#xA;तत्र संरक्ष्यमाणः सन्स गर्भः शांभवैर्गणैः ।&lt;br&gt;&#xA;निःसृत्याब्दसहस्रेण कुमारोऽभूत्षडाननः ।। ८७&lt;br&gt;&#xA;ततो गौरीनियुक्तानां कृत्तिकानां पयोधरान् ।&lt;br&gt;&#xA;षण्णां षड्भिर्मुखैः पीत्वा स्वल्पैः स ववृधे दिनैः ।। ८८&lt;br&gt;&#xA;अत्रान्तरे देवराजस्तारकासुरनिर्जितः ।&lt;br&gt;&#xA;शिश्रिये मेरुशृङ्गाणि दुर्गाण्युज्झितसंगरः ।। ८९&lt;br&gt;&#xA;देवाश्च साकमृषिमिः षण्मुखं शरणं ययुः ।&lt;br&gt;&#xA;षण्मुखोऽपि सुरान्रक्षन्नासीत्तैः परिवारितः ।। ९०&lt;br&gt;&#xA;तद्बुद्ध्वा हारितं मत्वा राज्यमिन्द्रोऽथ चुक्षुभे ।&lt;br&gt;&#xA;योधयामास गत्वा च कुमारं स समत्सरः ।। ९१&lt;br&gt;&#xA;तद्वज्राभिहतस्याङ्गात्षण्मुखस्योद्बभूवतुः ।&lt;br&gt;&#xA;पुत्रौ शाखविशाखाख्यावुभावतुलतेजसौ ।। २९&lt;br&gt;&#xA;सपुत्रं च तमाक्रान्तशतक्रतुपराक्रमम् ।&lt;br&gt;&#xA;उपेत्य तनयं शर्वः स्वयं युद्धादवारयत् ।। ९३&lt;br&gt;&#xA;जातोऽसि तारकं हन्तुं राज्यं चेन्द्रस्य रक्षितुम् ।&lt;br&gt;&#xA;तत्कुरुष्व निजं कार्यमिति चैनं शशास सः ।। ९४&lt;br&gt;&#xA;ततः प्रणम्य प्रीतेन तत्क्षणं वृत्रवैरिणा ।&lt;br&gt;&#xA;सैनापत्याभिषेकोऽस्य कुमारस्योपचक्रमे ।। ९५&lt;br&gt;&#xA;स्वयमुत्क्षिप्तकलशस्तब्धबाहुरभूद्यदा ।&lt;br&gt;&#xA;ततः शक्रः शुचमगादथैनमवदच्छिवः ।। ९६&lt;br&gt;&#xA;न पूजितो गजमुखः सेनान्यं वाच्छता त्वया ।&lt;br&gt;&#xA;तेनैष विघ्नो जातस्ते तत्कुरुष्व तदर्चनम् ।। ९७&lt;br&gt;&#xA;तच्छ्रुत्वा तत्तथा कृत्वा मुक्तबाहुः शचीपतिः ।&lt;br&gt;&#xA;अभिषेकोत्सवं सम्यक्सेनान्ये निरवर्तयत् ।। ९८&lt;br&gt;&#xA;ततो जघान नचिरात्सेनानीस्तारकासुरम् ।&lt;br&gt;&#xA;ननन्दुः सिद्धकार्याश्च देवा गौरी च पुत्रिणी ।। ९९&lt;br&gt;&#xA;तदेवं देवि देवानामपि सन्ति न सिद्धयः ।&lt;br&gt;&#xA;हेरम्भेऽनर्चिते तस्मात्पूजयैनं वरार्थिनी ।। १००&lt;br&gt;&#xA;इत्युक्ताहं वयस्याभिरुद्यानैकान्तवर्तिनम् ।&lt;br&gt;&#xA;आर्यपुत्र पुरा गत्वा विघ्नराजमपूजयम् ।। १०१&lt;br&gt;&#xA;पूजावसाने चापश्यमकस्माद्गगनाङ्गणे ।&lt;br&gt;&#xA;उत्पत्य विहरन्तीस्ताः स्वसखीर्निजसिद्धितः ।। १०२&lt;br&gt;&#xA;तद्दृष्ट्वा कौतुकाद्व्योम्नः समाहूयावतार्य च ।&lt;br&gt;&#xA;मया सिद्धिस्वरूपं ताः पृष्टाः सद्योब्रुवन्निदम् ।। १०३&lt;br&gt;&#xA;इमा नृमांसाशनजा डाकिनीमन्त्रसिद्धयः ।&lt;br&gt;&#xA;कालरात्रिरिति ख्याता ब्राह्मणी गुरुरत्र नः ।। १०४&lt;br&gt;&#xA;एवं सखीभिरुक्ताहं खेचरीसिद्धिलोलुभा ।&lt;br&gt;&#xA;नृमांसाशनमीता च क्षणमासं ससंशया ।। ५५&lt;br&gt;&#xA;अथ तत्सिद्धिलुब्धत्वादवोचं ताः सखीरहम् ।&lt;br&gt;&#xA;उपदेशो ममाप्येष युष्मामिर्दाप्यतामिति ।। १०६&lt;br&gt;&#xA;ततो मदभ्यर्यनया गत्वा तत्क्षणमेव ताः ।&lt;br&gt;&#xA;आनिन्युः कालरात्रिं तां तत्रैव विकटाकृतिम् ।। १०७&lt;br&gt;&#xA;मिलद्भुवं कातराक्षीं न्यञ्चच्चिपिटनासिकाम् ।&lt;br&gt;&#xA;स्थूलगण्डीं करालोष्ठीं दन्तुरां दीर्घकंधराम् ।। १०८&lt;br&gt;&#xA;लम्बस्तनीमुदरिणीं विदीर्णोत्फुल्लपादुकाम् ।&lt;br&gt;&#xA;धात्रा वैरूप्यनिर्माणवैदग्धीं दर्शितामिव ।। १०९&lt;br&gt;&#xA;सा मां पादानतां स्नातां कृतविघ्नेश्वरार्चनाम् ।&lt;br&gt;&#xA;विवस्त्रां मण्डले भीमां भैरवार्चामकारयत् ।। ११०&lt;br&gt;&#xA;अभिषिच्य च सा मह्यं तांस्तान्मन्त्रान्निजान्ददौ ।&lt;br&gt;&#xA;भक्षणाय नृमांसं च देवार्चनबलीकृतम् ।। १११&lt;br&gt;&#xA;आत्तमन्त्रगणा भुक्तमहामांसा च तत्क्षणम् ।&lt;br&gt;&#xA;निरम्बरैवोत्पतिता ससखीकाहमम्बरम् ।। ११२&lt;br&gt;&#xA;कृतक्रीडावतीर्याथ मगनाद्गुर्वनुज्ञया ।&lt;br&gt;&#xA;गताभूवमहं देव कन्यकान्तःपुरं निजम् ।। १९३&lt;br&gt;&#xA;एवं बाल्येऽपि जाताहं डाकिनीचक्रवर्तिनी ।&lt;br&gt;&#xA;भक्षितास्तत्र चास्माभिः समेत्य बहवो नराः ।। ११४&lt;br&gt;&#xA;अस्मिन्कथान्तरे चैतां महाराज कथां शृणु ।&lt;br&gt;&#xA;विष्णुस्वामीत्यभूत्तस्याः कालरात्र्याः पतिर्द्विजः ।। ११५&lt;br&gt;&#xA;स च तस्मिन्नुपाध्यायो देशे नानादिगागतान् ।&lt;br&gt;&#xA;शिष्यानध्यापयामास वेदविद्याविशारदः ।। ११६&lt;br&gt;&#xA;शिष्यमध्ये च तस्यैको नाम्ना सुन्दरको युवा ।&lt;br&gt;&#xA;बभूव शिष्यः शीलेन विराजितवपुर्गुणः ।। ११७&lt;br&gt;&#xA;तमुपाध्यायपत्नी सा कालरात्रिः कदाचन ।&lt;br&gt;&#xA;वव्रे रहसि कामार्ता पत्यौ कापि बहिर्गते ।। ११८&lt;br&gt;&#xA;तूनं विरूपैरधिकं हासनैः क्रीडति स्मरः ।&lt;br&gt;&#xA;यत्सानवेक्ष्य स्वं रूपं चक्रे सुन्दरकस्पृहाम् ।। ११९&lt;br&gt;&#xA;77&lt;br&gt;&#xA;स तु सर्वात्मना नैच्छदर्थ्यमानोऽपि विप्लवम् ।&lt;br&gt;&#xA;स्त्रियो यथा विचेष्टन्तां निष्कम्पं तु सतां मनः ।। १२०&lt;br&gt;&#xA;ततः सापसृते तस्मिन्कालरात्रिः क्रुधा तदा ।&lt;br&gt;&#xA;स्वमङ्गं पाटयामास स्वयं दन्तनखक्षतैः ।। १२१&lt;br&gt;&#xA;विकीर्णवस्त्रकेशान्ता रुदती तावदास्त च ।&lt;br&gt;&#xA;गृहं यावदुपाध्यायो विष्णुस्वामी विवेश सः ।। १२२&lt;br&gt;&#xA;प्रविष्टं तमवादीच्च पश्य सुन्दरकेण मे ।&lt;br&gt;&#xA;अवस्था विहिता स्वामिन्बलात्काराभिलाषिणा ।। १२३&lt;br&gt;&#xA;तच्छ्रुत्वा स उपाध्यायः क्रुधा जज्वाल तत्क्षणम् ।&lt;br&gt;&#xA;प्रत्ययः स्त्रीषु मुष्णाति विमर्शं विदुषामपि ।। १२४&lt;br&gt;&#xA;सायं च तं सुन्दरकं गृहप्राप्तं प्रधाव्य सः ।&lt;br&gt;&#xA;सशिष्यो मुष्टिभिः पादैर्लगुडैश्चाप्यताडयत् ।। १२५,&lt;br&gt;&#xA;किं च प्रहारनिश्चेष्टं शिष्यानादिश्य तं बहिः ।&lt;br&gt;&#xA;त्याजयामास रथ्यायां निरपेक्षतया निशि ।। १२६&lt;br&gt;&#xA;ततः शनैः सुन्दरकः स निशानिलवीजितः ।&lt;br&gt;&#xA;तथाभिभूतमात्मानं पश्यन्नेवमचिन्तयत् ।। १२७&lt;br&gt;&#xA;अहो स्त्रीप्रेरणा नाम रजसा लङ्घितात्मनाम् ।&lt;br&gt;&#xA;पुंसां वात्येव सरसामाशयक्षोभकारिणी ।। १२८&lt;br&gt;&#xA;येनाविचार्य वृद्धोऽपि विद्वानपि च तत्तथा ।&lt;br&gt;&#xA;अतिक्रोधादुपाध्यायो विरुद्धमकरोन्मयि ।। १२९&lt;br&gt;&#xA;अथवा दैवसंसिद्धावा सृष्टेर्विदुषामपि ।&lt;br&gt;&#xA;कामक्रोधौ हि विप्राणां मोक्षद्वारार्गलावुभौ ।। १३०&lt;br&gt;&#xA;तथा हि किं न मुनयः स्वदारभ्रंशशङ्किनः ।&lt;br&gt;&#xA;देवदारुवने पूर्वमपि शर्वाय चुक्रुधुः ।। १३१&lt;br&gt;&#xA;न चैनं विविदुर्देवं कृतक्षपणकाकृतिम् ।&lt;br&gt;&#xA;उमायै दर्शयिष्यन्तमृषीणामप्यशान्तताम् ।। १३२&lt;br&gt;&#xA;दत्तशापाश्च ते सद्यस्त्रिजगत्क्षोभकारणम् ।&lt;br&gt;&#xA;बुद्ध्वा तं देवमीशानं तमेव शरणं ययुः ।। १३३&lt;br&gt;&#xA;तदेवं कामकोपादिरिपुषड्वर्गवञ्चिताः ।&lt;br&gt;&#xA;मुनयोऽपि विमुह्यन्ति श्रोत्रियेषु कथैव का ।। १३४&lt;br&gt;&#xA;इति सुन्दरकस्तत्र ध्यायन्दस्युभयान्निशि ।&lt;br&gt;&#xA;आरुह्य शून्यगोवाटहर्म्ये तस्थौ समीपगे ।। १३५&lt;br&gt;&#xA;तत्रैकदेशे यावच्च क्षणं तिष्ठत्यलक्षितः ।&lt;br&gt;&#xA;तावत्तत्रैव हर्म्ये सा कालरात्रिरुपाययौ ।। १३६&lt;br&gt;&#xA;आकृष्टवीरच्छुरिका मुक्तफूत्कारभीषणा ।&lt;br&gt;&#xA;नयनाननवान्तोल्का डाकिनीचक्रसंगता ।। १३७&lt;br&gt;&#xA;तां दृष्ट्वा तादृशीं तत्र कालरात्रिमुपागताम् ।&lt;br&gt;&#xA;सस्मार मन्त्रान्रक्षोघ्नान्भीतः सुन्दरकोऽथ सः ।। १३८&lt;br&gt;&#xA;तन्मन्त्रमोहिता चाथ तं ददर्श न सा तदा ।&lt;br&gt;&#xA;भयसंपिण्डितैरङ्गैरेकान्ते निभृतस्थितम् ।। १३९&lt;br&gt;&#xA;अथोत्पतनमन्त्रं सा पठित्वा ससखीजना ।&lt;br&gt;&#xA;कालरात्रिः सगोवाटहर्म्यैवोदपतन्नभः ।। १४०&lt;br&gt;&#xA;तं च मन्त्रं स जग्राह श्रुत्वा सुन्दरकस्तदा ।&lt;br&gt;&#xA;सहर्म्या सापि नभसा क्षिप्रमुज्जयिनीं ययौ ।। १४६&lt;br&gt;&#xA;तत्रावतार्य हर्म्यं सा मन्त्रतः शाकवाटके ।&lt;br&gt;&#xA;गत्वा स्मशाने चिक्रीड डाकिनीचक्रमध्यगा ।। १४२&lt;br&gt;&#xA;तत्क्षणं च क्षुधाक्रान्तः शाकवाटेऽवतीर्य सः ।&lt;br&gt;&#xA;तत्र सुन्दरकश्चक्रे वृत्तिमुत्खातमूलकैः ।। १४३&lt;br&gt;&#xA;कृतक्षुत्प्रतिघातेऽस्मिन्प्राग्वद्गोवाटमाश्रिते ।&lt;br&gt;&#xA;प्रत्याययौ कालरात्री रात्रिमध्ये निकेतनात् ।। १४४&lt;br&gt;&#xA;ततोऽधिरूढगोवाटा पूर्ववन्मन्त्रसिद्धितः ।&lt;br&gt;&#xA;आकाशेन सशिष्या सा निशि स्वगृहमाययौ ।। १४५&lt;br&gt;&#xA;स्थापयित्वा यथास्थानं तच्च गोवाटवाहनम् ।&lt;br&gt;&#xA;विसृज्यानुचरीस्ताश्च शय्यावेश्म विवेश सा ।। १४६&lt;br&gt;&#xA;सोऽपि सुन्दरको नीत्वा तां निशां विघ्नविस्मितः ।&lt;br&gt;&#xA;प्रभाते त्यक्तगोवाटो निकटं सुहृदां ययौ ।। १४७&lt;br&gt;&#xA;तत्राख्यातस्ववृत्तान्तो विदेशगमनोन्मुखः ।&lt;br&gt;&#xA;तैः समाश्वासितो मित्त्रैस्तन्मध्ये स्थितिमग्रहीत् ।। १४८&lt;br&gt;&#xA;उपाध्यायगृहं त्यक्त्वा भुञ्जानः सत्रसद्मनि ।&lt;br&gt;&#xA;उवास तत्र विहरन्स्वच्छन्दः सखिभिः सह ।। १४९&lt;br&gt;&#xA;एकदा निर्गता क्रेतुं गृहोपकरणानि सा ।&lt;br&gt;&#xA;ददर्श तं सुन्दरकं कालरात्रिः किलापणे ।। १५०&lt;br&gt;&#xA;उपेत्य च जगादैनं पुनरेव स्मरातुरा ।&lt;br&gt;&#xA;भज सुन्दरकाद्यापि मां त्वदायत्तजीविताम् ।। १५१&lt;br&gt;&#xA;एवमुक्तस्तया सोऽथ साधुः सुन्दरकोऽब्रवीत् ।&lt;br&gt;&#xA;मैवं वादीर्न धर्मोऽयं माता मे गुरुपत्न्यसि ।। १५२&lt;br&gt;&#xA;ततोऽब्रवीत्कालरात्रिर्धर्मं चेद्वेत्सि देहि तत् ।&lt;br&gt;&#xA;प्राणान्मे प्राणदानाद्धि धर्मः कोऽभ्यधिको भवेत् ।। १५३&lt;br&gt;&#xA;अथ सुन्दरकोऽवादीन्मातर्मैवं कृथा हृदि ।&lt;br&gt;&#xA;गुरुतल्पाभिगमनं कुत्र धर्मो भविष्यति ।। १५४&lt;br&gt;&#xA;एवं निराकृता तेन तर्जयन्ती च तं रुषा ।&lt;br&gt;&#xA;पाटयित्वा स्वहस्तेन स्वोत्तरीयमगाद्गृहम् ।। १५५&lt;br&gt;&#xA;पश्य सुन्दरकेणेदं धावित्वा पाटितं मम ।&lt;br&gt;&#xA;इत्युवाच पतिं तत्र दर्शयित्वोत्तरीयकम् ।। १५६&lt;br&gt;&#xA;स च तस्याः पतिः क्रोधाद्गत्वा वध्यमुदीर्य च ।&lt;br&gt;&#xA;सत्त्रे सुन्दरकस्याशु वारयामास भोजनम् ।। १५७&lt;br&gt;&#xA;ततः सुन्दरकः खेदात्तं देशं त्यक्तुमुद्यतः ।&lt;br&gt;&#xA;जानन्नुत्पतने व्योम्नि मन्त्रं गोवाटशिक्षितम् ।। १५८&lt;br&gt;&#xA;ततोऽवरोहेऽप्यपरं शिक्षितुं श्रुतविस्मितम् ।&lt;br&gt;&#xA;तदेव शून्यगोवाटहर्म्यं निशि पुनर्ययौ ।। १५९&lt;br&gt;&#xA;तत्र तस्मिन्स्थिते प्राग्वत्कालरात्रिरुपेत्य सा ।&lt;br&gt;&#xA;तथैवोत्पत्य हर्म्यस्था व्योम्नैवोज्जयिनीं ययौ ।। १६०&lt;br&gt;&#xA;तत्रावतार्य मन्त्रेण गोवाटं शाकवाटके ।&lt;br&gt;&#xA;जगाम रात्रिचर्यायै पुनः सा पितृकाननम् ।। १६१&lt;br&gt;&#xA;तं च सुन्दरको मन्त्रं भूयः श्रुत्वापि नाग्रहीत् ।&lt;br&gt;&#xA;विना हि गुर्वादेशेन संपूर्णाः सिद्धयः कुतः ।। १६२&lt;br&gt;&#xA;ततोऽत्र भुक्त्वा कतिचिन्मूलकान्यपराणि च ।&lt;br&gt;&#xA;नेतुं प्रक्षिप्य गोवाटे तत्र तस्थौ स पूर्ववत् ।। १६३&lt;br&gt;&#xA;अथैत्यारूढगोवाटा सा गत्वा नभसा निशि ।&lt;br&gt;&#xA;विवेश कालरात्रिः स्वं सद्म स्थापितवाहना ।। १६४&lt;br&gt;&#xA;सोऽपि सुन्दरकः प्रातर्गोवाटान्निर्गतस्ततः ।&lt;br&gt;&#xA;ययौ भोजनमूल्यार्थी विपणीमात्तमूलकः ।। १६५&lt;br&gt;&#xA;विक्रीणानस्य तस्यात्र मूलकं राजसेवकाः ।&lt;br&gt;&#xA;मालवीया विना मूल्यं जह्रुर्दृष्ट्वा स्वदेशजम् ।। १६६&lt;br&gt;&#xA;ततः स कलहं कुर्वन्बद्ध्वा सुहृदनुद्रुतः ।&lt;br&gt;&#xA;पाषाणघातदायीति राजाग्रं तैरनीयत ।। १६७&lt;br&gt;&#xA;मालवात्कथमानीय कान्यकुज्जेऽत्र मूलकम् ।&lt;br&gt;&#xA;विक्रीणीषे सदेत्येष पृष्टोऽस्माभिर्न जल्पति ।। १६८&lt;br&gt;&#xA;हन्ति प्रत्युत पाषाणैरित्युक्तस्तैः शठैर्नृपः ।&lt;br&gt;&#xA;तं तदद्भुतमप्राक्षीत्ततस्तत्सुहृदोऽब्रुवन् ।। १६९&lt;br&gt;&#xA;अस्माभिः सह यद्येष प्रासादमधिरोप्यते ।&lt;br&gt;&#xA;तदैतत्कौतुकं देव कृत्स्नं जल्पति नान्यथा ।। १७०&lt;br&gt;&#xA;तथेत्यारोपितो राज्ञा सप्रासादोऽस्य पश्यतः ।&lt;br&gt;&#xA;उत्पपात स मन्त्रेण सद्यः सुन्दरको नभः ।। १७१&lt;br&gt;&#xA;समित्रस्तेन गत्वा च प्रयागं प्राप्य च क्रमात् ।&lt;br&gt;&#xA;श्रान्तः कमपि राजानं स्नान्तं तत्र ददर्श सः ।। १७२&lt;br&gt;&#xA;संस्तभ्य चात्र प्रासादं गङ्गायां खान्निपत्य च ।&lt;br&gt;&#xA;विस्मयोद्वीक्षितः सर्वैस्तं स राजानमभ्यगात् ।। १७३&lt;br&gt;&#xA;कस्त्वं किं चावतीर्णोऽसि गगनादिति शंस नः ।&lt;br&gt;&#xA;राज्ञा प्रह्वेण पृष्टः सन्नेवं सुन्दरकोऽब्रवीत् ।। १७४&lt;br&gt;&#xA;अहं मुरजको नाम गणो देवस्य धूर्जटेः ।&lt;br&gt;&#xA;प्राप्तो मानुषभोगार्थी त्वत्सकाशं तदाज्ञया ।। १७५&lt;br&gt;&#xA;तच्छ्रुत्वा सत्यमाशङ्क्य सस्याढ्यं रत्नपूरितम् ।&lt;br&gt;&#xA;सस्त्रीकं सोपकरणं ददौ तस्मै पुरं नृपः ।। १७६&lt;br&gt;&#xA;प्रविश्याथ पुरे तस्मिन्नुत्पत्य दिवि सानुगः ।&lt;br&gt;&#xA;चिरं सुन्दरकः स्वेच्छं निर्दैन्यं विचचार सः ।। १७७&lt;br&gt;&#xA;शयानो हेमपर्यङ्के वीज्यमानश्च चामरैः ।&lt;br&gt;&#xA;सेव्यमानो वरस्त्रीभिरैन्द्रं सुखमवाप सः ।। १७८&lt;br&gt;&#xA;अथैकदा ददौ तस्मै मन्त्रं व्योमावरोहणे ।&lt;br&gt;&#xA;सिद्धः कोऽपि किलाकाशचारी संजातसंस्तवः ।। १७९&lt;br&gt;&#xA;प्राप्तावतारमन्त्रः स गत्वा सुन्दरकस्ततः ।&lt;br&gt;&#xA;कान्यकुब्जे निजे देशे व्योममार्गादवातरत् ।। १८०&lt;br&gt;&#xA;सपुरं पूर्णलक्ष्मीकमवतीर्णं नभस्तलात् ।&lt;br&gt;&#xA;बुद्ध्वा तत्र स्वयं राजा कौतुकात्तमुपाययौ ।। १८१&lt;br&gt;&#xA;परिज्ञातश्च पृष्टश्च राजाग्रे सोऽथ कालवित् ।&lt;br&gt;&#xA;कालरात्रिकृतं सर्वं स्ववृत्तान्तं न्यवेदयत् ।। १८२&lt;br&gt;&#xA;ततश्चानाय्य पप्रच्छ कालरात्रिं महीपतिः ।&lt;br&gt;&#xA;निर्भया साप्यविनयं स्वं सर्वं प्रत्यपद्यत ।। १८३&lt;br&gt;&#xA;कुपिते च नृपे तस्याः कर्णौ च च्छेत्तुमुद्यते ।&lt;br&gt;&#xA;सा गृहीतापि पश्यत्सु सर्वेष्वेव तिरोदधे ।। १८४&lt;br&gt;&#xA;ततः स्वराष्ट्रे वासोऽस्यास्तत्र राज्ञा न्यषिध्यत ।&lt;br&gt;&#xA;तत्पूजितः सुन्दरकः शिश्रिये च नभः पुनः ।। १८५&lt;br&gt;&#xA;इत्युक्त्वा तत्र भर्तारमादित्यप्रभभूपतिम् ।&lt;br&gt;&#xA;अभाषत पुनश्चैनं राज्ञी कुवलयावली ।। १८६&lt;br&gt;&#xA;भवन्त्येवंविधा देव डाकिनीमन्त्रसिद्धयः ।&lt;br&gt;&#xA;एतच्च मत्पितुर्देशे वृत्तं सर्वत्र विश्रुतम् ।। १८७&lt;br&gt;&#xA;कालरात्रेश्च शिष्याहमित्यादौ वर्णितं मया ।&lt;br&gt;&#xA;पतिव्रतात्वात्सिद्धिस्तु ततोऽप्यभ्यधिका मम ।। १८८&lt;br&gt;&#xA;भवता चाद्य दृष्टाहं श्रेयोऽर्थं ते कृतार्चना ।&lt;br&gt;&#xA;उपहाराय पुरुषं मन्त्रेणाक्रष्टुमुद्यता ।। १८९&lt;br&gt;&#xA;तदस्मदीयेऽत्र नये त्वमपि प्रविशाधुना ।&lt;br&gt;&#xA;सिद्धियोगजितानां च राज्ञां मूर्ध्नि पदं कुरु ।। १९०&lt;br&gt;&#xA;तच्छ्रुत्वा क्व महामांसभोजनं डाकिनीनये ।&lt;br&gt;&#xA;क्व च राजत्वमित्युक्त्वा स राजा निषिषेध तत् ।। १९१&lt;br&gt;&#xA;प्राणत्यागोद्यतायां तु राज्ञ्यां तत्प्रत्यपद्यत ।&lt;br&gt;&#xA;विषयाकृष्यमाणा हि तिष्ठन्ति सुपथे कथम् ।। १९२&lt;br&gt;&#xA;ततः सा तं प्रवेश्यैव मण्डले पूर्वपूजिते ।&lt;br&gt;&#xA;गृहीतसमयं सन्तं राजानमिदमब्रवीत् ।। १९३&lt;br&gt;&#xA;य एष फलभूत्याख्यः स्थितो विप्रस्तवान्तिके ।&lt;br&gt;&#xA;स मयात्रोपहारार्थमाक्रष्टुमुपकल्पितः ।। १९४&lt;br&gt;&#xA;आकर्षणं च सायासं तत्कश्चित्सूपकृद्वरम् ।&lt;br&gt;&#xA;नयेऽत्र स्थाप्यतां यस्तं स्वयं हन्ति पचत्यपि ।। १९५&lt;br&gt;&#xA;न कार्या च घृणा यस्मात्तन्मांसबलिभक्षणात् ।&lt;br&gt;&#xA;समापितेऽर्चने पूर्णा सिद्धिः स्यादुत्तमो हि सः ।। १९६&lt;br&gt;&#xA;इत्युक्तः प्रियया राजा पापभीतोऽपि तत्पुनः ।&lt;br&gt;&#xA;अङ्गीचकार धिगहो कष्टां स्त्रीष्वनुरोधिताम् ।। १९७&lt;br&gt;&#xA;आनाय्य सूपकारं च ततः साहसिकाभिधम् ।&lt;br&gt;&#xA;विश्वास्य दीक्षितं कृत्वा दंपती तौ सहोचतुः ।। १९८&lt;br&gt;&#xA;राजा देवीद्वितीयोद्य भोक्ष्यते तत्त्वरां कुरु ।&lt;br&gt;&#xA;आहारस्येति योऽभ्येत्य त्वां ब्रूयात्तं निपातयेः ।। १९९&lt;br&gt;&#xA;79&lt;br&gt;&#xA;तन्मांसैश्च रहः कुर्याः प्रातर्नौ स्वादु भोजनम् ।&lt;br&gt;&#xA;इति सूपकृतादिष्टस्तथेत्युक्त्वा गृहं ययौ ।। २००&lt;br&gt;&#xA;प्रातश्च फलभूतिं तं प्राप्तं राजा जगाद सः ।&lt;br&gt;&#xA;गच्छ साहसिकं ब्रूहि सूपकारं महानसे ।। २०१&lt;br&gt;&#xA;राजा देवीद्वितीयोऽद्य भोक्ष्यते स्वादु भोजनम् ।&lt;br&gt;&#xA;अतस्त्वरितमाहारमुत्तमं साधयेरिति ।। २०२&lt;br&gt;&#xA;तथेति निर्गतं तं च फलभूतिं बहिस्तदा ।&lt;br&gt;&#xA;एत्य चन्द्रप्रभो नाम राज्ञः पुत्रोऽब्रवीदिदम् ।। २०३&lt;br&gt;&#xA;अनेन शीघ्रं हेम्ना मे कारयाद्यैव कुण्डले ।&lt;br&gt;&#xA;यादृशे भवता पूर्वमार्य तातस्य कारिते ।। २०४&lt;br&gt;&#xA;इत्युक्तो राजपुत्रेण फलभूतिस्तदैव सः ।&lt;br&gt;&#xA;कृतानुरोधः प्रहितो ययौ कुण्डलयोः कृते ।। २०५&lt;br&gt;&#xA;राजपुत्रोऽप्यगात्स्वैरं कथितं फलभूतिना ।&lt;br&gt;&#xA;राजादेशं गृहीत्वा तमेकाक्येव महानसम् ।। २०६&lt;br&gt;&#xA;तत्रोक्तराजादेशं तं स्थितसंवित्स सूपकृत् ।&lt;br&gt;&#xA;राजपुत्रं छुरिकया सद्यः साहसिकोऽवधीत् ।। २०७&lt;br&gt;&#xA;तन्मांसैः साधितं तेन भोजनं च कृतार्चनौ ।&lt;br&gt;&#xA;अभुञ्जातामजानन्तौ तत्त्वं राज्ञी नृपस्तथा ।। २०८&lt;br&gt;&#xA;नीत्वा च सानुतापस्तां रात्रिं राजा ददर्श सः ।&lt;br&gt;&#xA;प्रातः कुण्डलहस्तं तं फलभूतिमुपागतम् ।। २०९&lt;br&gt;&#xA;विभ्रान्तः कुण्डलोद्देशात्तं च पप्रच्छ तत्क्षणम् ।&lt;br&gt;&#xA;तेनाख्यातस्ववृत्तान्तः पपात च भुवस्तले ।। २१०&lt;br&gt;&#xA;हा पुत्रेति च चक्रन्द निन्दन्भार्यां सहात्मना ।&lt;br&gt;&#xA;पृष्टश्च सचिवैः सर्वं यथातत्त्वमवर्णयत् ।। २११&lt;br&gt;&#xA;उवाच चैतदुक्तं तत्प्रत्यहं फलभूतिना ।&lt;br&gt;&#xA;भद्रकृत्प्राप्नुयाद्भद्रमभद्रं चाप्यभद्रकृत् ।। २१२&lt;br&gt;&#xA;कन्दुको भित्तिनिःक्षिप्त इव प्रतिफलन्मुहुः ।&lt;br&gt;&#xA;आपतत्यात्मनि प्रायो दोषोऽन्यस्य चिकीर्षितः ।। २१३&lt;br&gt;&#xA;पापाचारैर्यदस्माभिर्ब्रह्महत्यां चिकीर्षुभिः ।&lt;br&gt;&#xA;स्वपुत्रघातनं कृत्वा प्राप्तं तन्मांसभक्षणम् ।। २१४&lt;br&gt;&#xA;इत्युक्त्वा बोधयित्वा च मन्त्रिणः स्वानधोमुखान् ।&lt;br&gt;&#xA;तमेव फलभूतिं च निजे राज्येऽभिषिच्य सः ।। २१५&lt;br&gt;&#xA;राजा प्रदत्तदानः सन्नपुत्रः पापशुद्धये ।&lt;br&gt;&#xA;सभार्यः प्रविवेशाग्निं दग्धोऽप्यनुशयाग्निना ।। २१६&lt;br&gt;&#xA;फलभूतिश्च तद्राज्यं प्राप्य पृथ्वीं शशास सः ।&lt;br&gt;&#xA;एवं भद्रमभद्रं वा कृतमात्मनि कल्प्यते ।। २१७&lt;br&gt;&#xA;इति वत्सेश्वरस्याग्रे कथयित्वा कथामिमाम् ।&lt;br&gt;&#xA;यौगन्धरायणो भूयो भूपतिं तमभाषत ।। २१८&lt;br&gt;&#xA;तस्मात्तत्र स राजेन्द्र जित्वाप्याचरतः शुभम् ।&lt;br&gt;&#xA;ब्रह्मदत्तो विकुर्वीत यदि हन्यास्त्वमेव तम् ।। २१९&lt;br&gt;&#xA;इत्युक्तो मन्त्रिमुख्येन तद्वाक्यमभिनन्द्य सः ।&lt;br&gt;&#xA;उत्थाय दिनकर्तव्यं वत्सेशो निरवर्तयत् ।। २२०&lt;br&gt;&#xA;अन्येद्युश्च स संपन्नसर्वदिग्विजयः कृती ।&lt;br&gt;&#xA;लावाणकादुदचलत्कौशाम्बीं स्वपुरीं प्रति ।। २२१&lt;br&gt;&#xA;क्रमेण नगरीं प्राप क्षितीशः सपरिच्छदः ।&lt;br&gt;&#xA;उत्पताकाभुजलतां नृत्यन्तीमुत्सवादिव ।। २२२&lt;br&gt;&#xA;विवेश चैनां पौरस्त्रीनयनोत्पलकानने ।&lt;br&gt;&#xA;वितन्वानः प्रतिपदं प्रवातारम्भविभ्रमम् ।। २२३&lt;br&gt;&#xA;चारणोद्गीयमानश्च स्तूयमानश्च बन्दिभिः ।&lt;br&gt;&#xA;नृपैः प्रणम्यमानश्च राजा मन्दिरमाययौ ।। २२४&lt;br&gt;&#xA;ततो विनम्रेष्वधिरोप्य शासनं स वत्सराजोऽखिलदेशराजसु ।&lt;br&gt;&#xA;पूर्वं निधानाधिगतं कुलोचितं प्रसह्य सिंहासनमारुरोह तत् ।। २२५&lt;br&gt;&#xA;तत्कालमङ्गलसमाहततारधीरतूर्यारवप्रतिरवैश्च नभः पुपूरे ।&lt;br&gt;&#xA;तन्मन्त्रिमुख्यपरितोषितलोकपालदत्तैरिव प्रतिदिशं समसाधुवादैः ।। २२६&lt;br&gt;&#xA;विविधमथ वितीर्य वीतलोभो वसु वसुधाविजयार्जितं द्विजेभ्यः ।&lt;br&gt;&#xA;अकृत कृतमहोत्सवः कृतार्थं क्षितिपतिमण्डलमात्ममन्त्रिणश्च ।। २२७&lt;br&gt;&#xA;क्षेत्रेषु वर्षति तदानुगुणं नरेन्द्रे तस्मिन्ध्वनद्धनमृदङ्गनिनादितायाम् ।&lt;br&gt;&#xA;संभाव्य भाविबहुधान्यफलं जनोऽपि तस्यां पुरि प्रतिगृहं विहितोत्सवोऽभूत् ।। २२८&lt;br&gt;&#xA;एवं विजित्य जगतीं स कृती रुमण्वद्यौगन्धरायणनिवेशितराज्यभारः ।&lt;br&gt;&#xA;तस्थौ यथेच्छमथ वासवदत्तयात्र पद्मावतीसहितया सह वत्सराजः ।। २२९&lt;br&gt;&#xA;कीर्तिश्रियोरिव तयोरुभयोश्च देव्योर्मध्यस्थितः स वरचारणगीयमानः ।&lt;br&gt;&#xA;चन्द्रोदयं निजयशोधवलं सिषेवे शत्रुप्रतापमिव सीधु पपौ च शश्वत् ।। २३०&lt;br&gt;&#xA;इति महाकविश्रीसोमदेवभट्टविरचिते कथासरित्सागरे लावाणकलम्बके षष्टस्तरङ्गः ।&lt;br&gt;&#xA;समाप्तश्चायं लावाणकलम्बकस्तृतीयः ।&lt;/p&gt;</description>
    </item>
  </channel>
</rss>
