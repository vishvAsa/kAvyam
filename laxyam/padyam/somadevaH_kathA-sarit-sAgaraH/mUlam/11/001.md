---
title: ००१

---
नमताशेषविघ्नौघवारणं वारणाननम् ।  
कारणं सर्वसिद्धीनां दुरितार्णवतारणम् ।। १  
एवं स शक्तियशसं प्राप्यान्याः प्रथमाश्च ताः ।  
रत्नप्रभाद्या देवीं च मुख्यां मदनमञ्चुकाम् ।। २  
अतिष्ठद्विहरन्वत्सयुवराजः सुहृद्युतः ।  
नरवाहनदत्तोऽथ कौशाम्ब्यां पितृपार्श्वगः ।। ३  
एकदा च तमुद्यानगतं देशान्तरागतौ ।  
भ्रातरौ राजपुत्रौ द्वावकस्मादभ्युपेयतुः ।। ४  
कृतातिथ्यप्रणतयोस्तयोरेकोऽब्रवीच्च तम् ।  
वैशाखाख्ये पुरे राज्ञः पुत्रावावां द्विमातृकौ ।। ५  
नाम्ना रुचिरदेवोऽहं द्वितीयश्चैष पोतकः ।  
जविनी हस्तिनी मेऽस्ति तुरगौ द्वावमुष्य च ।। ६  
तन्निमित्तं समुत्पन्नो विवादश्चावयोर्द्वयोः ।  
अहं जवाधिकां वच्मि हस्तिनीं तुरगावयम् ।। ७  
अहं यदि जितस्तन्मे पणः सैव करेणुका ।  
अयं यदि जितो वा स्यात्तदश्वावेव तौ पणौ ।। ८  
तेषां जवान्तरं ज्ञातुं क्षमो नान्यस्त्वया विना ।  
तदस्मद्गृहमागत्य तत्परीक्षां कुरु प्रभो ।। ९  
प्रसीद त्वं हि सर्वार्थप्रार्थनाकल्पपादपः ।  
आवां चाभ्यागतौ दूरादेतदर्थं तवार्थिनौ ।। १०  
एवं रुचिरदेवेन सोऽर्थितोऽश्ववशारसात् ।  
अनुरोधाच्च वत्सेशसूनुस्तत्प्रत्यपद्यत ।। ११  
तदुपानीतवाताश्वरथारूढस्तदैव सः ।  
प्रतस्थे प्राप वैशाखपुरं ताभ्यां समं च तत् ।। १२  
कोऽयं स्यात्किंस्विदप्राप्तरतिः कामो नवोद्भवः ।  
किंवा द्वितीयश्चन्द्रोऽयमकलङ्को दिवाचरः ।। १३  
उत वा पुरुषाकारो धात्रा कामस्य निर्मितः ।  
तरुणीहृदयाकाण्डसमूलोन्मूलनः शरः ।। १४  
इत्युन्मदाकुलोत्पक्ष्मलोचनाभिर्विलोक्य सः ।  
वर्ण्यमानः पुरस्त्रीभिस्तद्विवेश पुरोत्तमम् ।। १५  
शृङ्गारैकमयं तत्र युवराजो ददर्श सः ।  
पूर्वैः कृतप्रतिष्ठस्य कामदेवस्य मन्दिरम् ।। १६  
तस्मिन्रतिप्रीतिपदे प्रविश्य प्रणिपत्य तम् ।  
कामदेवं स विश्रम्य क्षणमध्वश्रमं जहौ ।। १७  
ततस्तद्देवसदनाभ्यर्णवर्ति विवेश च ।  
प्रीत्या रुचिरदेवस्य मन्दिरं तत्पुरस्कृतः ।। १८  
वरवाजिगजाकीर्णं तदागमनसोत्सवम् ।  
ऊर्जितश्रि स तत्पश्यन्रेमे वत्सेश्वरात्मजः ।। १९  
तैस्तै रुचिरदेवेन सत्कारैः सत्कृतोऽथ सः ।  
तत्र तद्भगिनीं कन्यां ददर्शात्यद्भुताकृतिम् ।। २०  
तद्रूपशोभाकृष्टेन चक्षुषा मानसेन च ।  
न सोऽपश्यत्प्रवासं वा विरहं स्वजनेन वा ।। २१  
सापि दृष्ट्येव नीलाब्जमालयेव प्रफुल्लया ।  
प्रेमनिक्षिप्तया तस्य चकारेव स्वयंवरम् ।। २२  
ततो जयेन्द्रसेनाख्यां तां स दध्यौ यथा तथा ।  
आसतां निशि नार्योऽन्या न निद्रापि जहार तम् ।। २३  
अन्येद्युः पोतकानीतमपि वातसमं जवे ।  
तदश्वरत्नयुगलं वाहविद्यारहस्यवित् ।। २४  
स्वयं रुचिरदेवी यां तामारुह्य करेणुकाम् ।  
तद्वेगेन जिगायैव जवाधानबलेन सः ।। २५  
ततो रुचिरदेवेन वाजिरत्नयुगे जिते ।  
यावत्स वत्सेशसुतो विशत्यभ्यन्तरं ततः ।। २६  
तावत्तस्य पितुः पार्श्वाद्दूतोऽन्तिकमुपाययौ ।  
स दृष्ट्वा पादयोर्दूतस्तं प्रणम्याब्रवीदिदम् ।। २७  
इह प्रयातं बुद्ध्वा त्वां परिवारात्पिता तव ।  
राजा मां प्राहिणोत्त्वां प्रत्येवमादिशति स्म च ।। २८  
इयद्दूरमनावेद्य यातोऽस्युद्यानतः कथम् ।  
अधृतिर्नस्तदायाहि मुक्तव्यासङ्गसत्वरम् ।। २९  
इति शृण्वन्पितुर्दूतात्प्रियाप्राप्तिं च चिन्तयन् ।  
नरवाहनदत्तोऽभूत्स दोलारूढमानसः ।। ३०  
तावत्क्षणाच्च तत्रैकः सार्थवाहोऽतिहर्षलः ।  
दूरादेव नमन्नेत्य युवराजमुवाच तम् ।। ३१  
जय वीर जयापुष्पकोदण्डकुसुमायुध ।  
भाविविद्याधराधीश चक्रवर्तिञ्जय प्रभो ।। ३२  
बालो न किं मनोहारी वर्धमानो न किं द्विषाम् ।  
वित्रासकारी दृष्टोऽसि देव तस्मादसंशयम् ।। ३३  
अचिरादच्युतगुणं त्वां द्रक्ष्यन्त्येव खेचराः ।  
आक्रामन्तं क्रमेण द्यां कुर्वन्तं बलिनिर्जयम् ।। ३४  
इत्यादि स्तुतवांस्तेन युवराजेन सत्कृतः ।  
पृष्टश्चाकथयत्तस्मै स्ववृत्तान्तं महावणिक् ।। ३५५  
अस्ति लम्पेति नगरी पृथिवीमौलिमालिका ।  
तस्यां कुसुमसाराख्यो वणिगाढ्यो महानभूत् ।। ३६  
तस्य धर्मैकवसतेः शंकराराधनार्जितः ।  
एकोऽहं चन्द्रसाराख्यः पुत्रो वत्सेशनन्दन ।। ३७  
सोऽहं मित्रैः समं जातु देवयात्रामवेक्षितुम् ।  
गतस्तत्रापरानाढ्यानद्राक्षं ददतोऽर्थिषु ।। ३८  
ततो धनार्जनेच्छा मे प्रदानश्रद्धयोदभूत् ।  
असंतुष्टस्य बह्वयापि पित्रुपार्जितया श्रिया ।। ३९  
तेन द्वीपान्तरं गन्तुमहमम्बुधिवर्त्मना ।  
आरूढवान्प्रवहणं नानारत्नप्रपूरितम् ।। ४०  
दैवेनेवानुकूलेन वायुना प्रेरितं च तत् ।  
अल्पैरेव दिनैः प्राप तं द्वीपं वहनं मम ।। ४१  
तत्राप्रतीतमुद्रिक्तरत्नव्यवहृतिं च माम् ।  
बुद्ध्वा राजार्थलोभेन बद्ध्वा कारागृहे न्यधात् ।। ४२  
तस्मिन्गृहे दुष्कृतिभिः क्रन्दद्भिः क्षुत्तृडर्दितैः ।  
प्रेतैरिव स्थितो यावदहं निरयसंनिभे ।। ४३  
तावदस्मत्कुलाभिज्ञस्तन्निवासी महावणिक् ।  
महीधराख्यो राजानं मत्कृते तं व्यजिज्ञपत् ।। ४४  
लम्पानिवासिनो देव पुत्र एष वणिक्पतेः ।  
निर्दोषस्य तदेतस्य बन्धनाद्ययशस्करम् ।। ४५  
इत्यादि बोधितस्तेन स मामुन्मोच्य बन्धनात् ।  
आनाय्य चान्तिकं राजा सादरं सममानयत् ।। ४६  
ततो राजप्रसादेन तन्मित्त्रोपाश्रयेण च ।  
तत्रासं महतः कुर्वन्व्यवहारानहं सुखी ।। ४७  
एकदात्र मधूद्यानयात्रायां दृष्टवानहम् ।  
वणिजः शिखराख्यस्य तनयां वरकन्यकाम् ।। ४८  
तया कंदर्पदर्पाब्धिलहर्येव हृतस्ततः ।  
गत्वैव तत्पितुस्तस्मादहं याचितवांश्च ताम् ।। ४९  
स च क्षणं विचिन्त्यान्तस्तत्पिता मामभाषत ।  
साक्षान्न युज्यते दातुमेषा मेऽस्त्यत्र कारणम् ।। ५०  
तदेतां सिंहलद्वीपमहं मातामहान्तिकम् ।  
प्रहिणोम्युपयच्छस्व गत्वैनामर्थितां ततः ।। ५१  
संदेक्ष्यामि तथा तत्र यथैतत्तव सेत्स्यति ।  
इत्युक्त्वा मां स संमान्य शिखरो व्यसृजद्गृहम् ।। ५२  
अन्येद्युश्च स तां कन्यामारोप्य सपरिच्छदाम् ।  
यानपात्रेऽब्धिमार्गेण प्राहिणोत्सिंहलान्प्रति ।। ५३  
अथ यावदहं तत्र गन्तुमिच्छामि सोत्सुकः ।  
तावद्विद्युन्निपातोग्रा वार्ता तत्रोदभूदियम् ।। ५४  
शिखरस्य सुता येन याता प्रवहणेन तत् ।  
मग्नमब्धौ न चैकोऽपि तत उत्तीर्णवानिति ।। ५५  
तद्वार्तावात्यया भग्नधैर्यः प्रवहणाकुलः ।  
अहं सद्यो निरालम्बे न्यपतं शोकसागरे ।। ५६  
वृद्धैराश्वास्यमानश्च चित्तमाशाभिराक्षिपन् ।  
अकार्षं निश्चयं ज्ञातुं तद्द्वीपगमने मतिम् ।। ५७  
अथ राजप्रियौऽप्यर्थैस्तैस्तैरुपचितोऽपि सन् ।  
आरुह्याम्बुनिधौ पोतं गन्तुमारब्धवानहम् ।। ५८  
गच्छतश्च महाशब्दो मुञ्चन्धाराशरावलीः ।  
उदतिष्ठन्ममाकस्माद्घोरो वारिदतस्करः ।। ५९  
तद्वायुना विरुद्धेन विधिनैव बलीयसा ।  
उत्क्षिप्योत्क्षिप्य च मुहुर्भग्नं मे वहनं ततः ।। ६०  
मग्नेऽम्बुधौ परिजने धने च विधियोगतः ।  
एकं प्रापि महत्काष्ठं पतितेन सता मया ।। ६१  
तेन प्रसारितेनेव धात्रा सपदि बाहुना ।  
शनैर्वातवशादब्धेः पुलिनं प्राप्तवानहम् ।। ६२  
तत्राधिरुह्य दुःखार्तो निन्दन्दैवमशङ्कितम् ।  
स्वर्णलेशमहं प्रापं तटोपान्तच्युतस्थितम् ।। ६३  
तद्विक्रीयात्र निकटे ग्रामे कृत्वाशनादिकम् ।  
क्रीतवस्त्रयुगोऽत्याक्षमब्धिवाहक्लमं मनाक् ।। ६४  
ततो दिशमजानानो दयिताविरही भ्रमन् ।  
दृष्टवानस्मि सिकताशिवलिङ्गभृतां भुवम् ।। ६५  
विचरन्मुनिकन्याया तस्यां चाद्राक्षमेकतः ।  
कन्यां लिङ्गार्चनव्यग्रां वनवेषेऽपि शोभिनीम् ।। ६६  
अहो प्रिया सुसदृशी काप्येषा सैव किं भवेत् ।  
कुतो वैतन्न तादृंशि भागधेयानि यन्मम ।। ६७  
इति मां चिन्तयन्तं च सैवेयमिति दक्षिणम् ।  
लोचनं वदति स्मैवं साह्लादं प्रस्फुरन्मुहुः ।। ६८  
तन्वि प्रासादवासार्हा त्वमरण्येऽत्र का वद ।  
इति पृष्टा ततः सा च मया नाह स्म किंचन ।। ६९  
मुनिशापभयेनाथ लतागुल्मान्तराश्रितः ।  
स्थितवानस्मि तां पश्यन्नवितृप्तेन चक्षुषा ।। ७०  
कृतार्चना सा च मुहुः सस्नेहं परिवृत्य माम् ।  
पश्यन्ती विमृशन्ती च किंचित्प्रायात्ततः शनैः ।। ७१  
गतायां दृक्पथात्तस्यां तमोन्धाः पश्यतो दिशः ।  
निशाचक्राह्वसदृशी काप्यवस्था ममाभवत् ।। ७२  
क्षणाच्चाशङ्कितायातां तेजसार्कप्रभानिभाम् ।  
सुतां मतङ्गस्य मुनेराबाल्याद्ब्रह्मचारिणीम् ।। ७३  
यमुनाख्यां तपःक्षामशरीरां दिव्यचक्षुषम् ।  
साक्षाद्धृतिमिवापश्यमहं कल्याणदर्शनाम् ।। ७४  
सा मामवददालम्ब्य चन्द्रसार धृतिं शृणु ।  
शिखराख्यो वणिग्योऽसावस्ति द्वीपान्तरे महान् ।। ७५  
स रूपवत्यां जातायां कन्यायां सुहृदा किल ।  
जिनरक्षितसंज्ञेन ज्ञानिनावादि भिक्षुणा ।। ७६  
स्वयं त्वया न देयेयं कन्यैषा ह्यन्यमातृका ।  
दोषः स्यात्ते स्वयं दाने विहितं तादृशं हितम् ।। ७७  
इत्युक्तो भिक्षुणा सोऽथ तां प्रदेयां सुतां वणिक् ।  
तन्मातामहहस्तेन दातुमैच्छत्त्वदर्थिताम् ।। ७८  
अतः सा सिंहलद्वीपं तेन मातामहान्तिकम् ।  
पित्रा विसृष्टा वहने भग्ने न्यपतदम्बुधौ ।। ७९  
आयुर्बलेव चानीय दैवेनेव महोर्मिणा ।  
वेलातटे समुद्रेण निक्षिप्ता सा वणिक्सुता ।। ८०  
तावत्पिता मे भगवान्मतङ्गमुनिरम्बुधौ ।  
सशिष्यः स्नातुमायातो मृतकल्पां ददर्श ताम् ।। ८१  
स दयालुः समाश्वास्य तां स्वमाश्रममानयत् ।  
यमुने तव पाल्येयमिति च न्यस्तवान्मयि ।। ८२  
वेलातटादियं प्राप्ता मयेति स महामुनिः ।  
नाम्ना तामकरोद्वेलां बालां मुनिजनप्रियाम् ।। ८३  
तत्स्नेहेन च चित्तं मेऽपत्यस्नेहकृपामयः ।  
ब्रह्मचर्यनिरस्तोऽपि हा संसारोऽद्य बाधते ।। ८४  
आपाणिग्रहणां तां च नवयौवनशोभिनीम् ।  
दूयते चन्द्रसारैतां दर्शं दर्शं मनो मम ।। ८५  
सा च प्राग्जन्मभार्या ते बुद्ध्वा च त्वामिहागतम् ।  
प्रणिधानादहं पुत्र संप्राप्तैषा तवान्तिकम् ।। ८६  
तदागच्छोपयच्छस्व वेलां तामस्मदर्पिताम् ।  
क्लेशोऽनुभूतः साफल्यं भजतां युवयोरयम् ।। ८७  
इत्यानन्द्य गिरानभ्रवृष्ट्येव नयति स्म सा ।  
यमुना मां भगवती मतङ्गस्याश्रमं पितुः ।। ८८  
विज्ञप्तश्च तया तत्र तां मतङ्गमुनिः स मे ।  
ददौ वेलां मनोराज्यसंपत्तिमिव रूपिणीम् ।। ८९  
ततस्तया समं तत्र वेलयाहं सुखस्थितः ।  
एकदा तद्युतोऽकार्षं जलकेलिं सरोम्भसि ।। ९०  
अपश्यता सवेलेनाप्यवेलं क्षिपता जलम् ।  
सिक्तः स्नानप्रवृत्तोऽत्र स मतङ्गमुनिर्मया ।। ९१  
स तेन कुपितः शापं सभार्ये मय्यपातयत् ।  
वियोगो भविता पापौ दंपत्योर्युवयोरिति ।। ९२  
ततस्तया दीनगिरा वेलया पादलग्नया ।  
प्रार्थितः स मुनिर्ध्यात्वा शापान्तं नौ समादिशत् ।। ९३  
जेता करेणुवेगेन योऽश्वरत्नयुगं बली ।  
नरवाहनदत्तं तं भाविविद्याधरेश्वरम् ।। ९४  
चन्द्रसार यदा द्रक्ष्यस्याराद्वत्सेश्वरात्मजम् ।  
संगंस्यसे तदा शापप्रशमाद्भार्ययानया ।। ९५  
इत्युक्त्वा स मतङ्गर्षिः कृत्वा स्नानादिकां क्रियाम् ।  
दर्शनाय हरेर्व्योम्ना श्वेतद्वीपं गतोऽभवत् ।। ९६  
विद्याधरेण पादाग्राद्यः प्राप्तो धूर्जटेः पुरा ।  
तस्मान्मया च बालत्वादात्तो यश्चूतपादपः ।। ९७  
सोऽयं सद्रत्ननिचितो दत्तो वामधुना मया ।  
इत्युक्त्वा मां सभार्यं सा तत्रैव यमुनाप्यगात् ।। ९८  
अथाहं प्राप्तदयितो निर्विण्णो वनवासतः ।  
वियोगभीतेरभवं स्वं देशं प्रति सोत्सुकः ।। ९९  
ततः प्रवृत्तश्चागन्तुमहं प्राप्याम्बुधेस्तटम् ।  
लब्धे वणिक्प्रवहणे भार्यामारोपयं पुरः ।। १००  
स्वयं चारोढुमिच्छामि यावत्तावत्समीरणः ।  
मुनिशापात्सुहृत्पोतं तं दूरमहरन्मम ।। १०१  
पोतेन हृतभार्यस्य मोहोऽपि विनिपत्य मे ।  
लब्धच्छिद्र इवाहार्षीच्चेतनां विह्वलात्मनः ।। १०२  
ततोऽत्र तापसः कश्चिदागतो वीक्ष्य मूर्च्छितम् ।  
कृपया मां समाश्वास्य नीतवानाश्रमं शनैः ।। १०३  
पृष्ट्वा चात्र यथावृत्तं श्रुत्वा शापविजम्भितम् ।  
बुद्ध्वा च सावधिं शापं धृतिबन्धं व्यधात्स मे ।। १०४  
ततोऽब्धौ भग्नवहनोत्तीर्णं प्राप्य वर्णितम् ।  
सखायं मिलितोऽभूवमन्विष्यंस्तां प्रियां पुनः ।। १०५  
शापक्षयाशया दत्तहस्तालम्बश्च दुर्गमान् ।  
तांस्तानुल्लङ्घयन्देशान्दिवसांश्च बहूनहम् ।। १०६  
क्रमाच्च वैशाखपुरं संप्राप्येदं श्रुतो मया ।  
त्वं वत्सेश्वरसद्वंशमुक्तामणिरिहागतः ।। १०७  
दृष्टे च दूराद्धस्तिन्या विजिताश्वयुगे त्वयि ।  
उज्झितः स मया शापभारो लघ्वन्तरात्मना ।। १०८  
क्षणाच्च संमुखायातामद्राक्षमिह तां प्रियाम् ।  
वेलां वणिग्भिरानीतां तेन पोतेन साधुभिः ।। १०९  
ततस्तयाहं यमुनाप्रत्तसद्रत्नहस्तया ।  
मिलितस्त्वत्प्रसादेन तीर्णशापमहार्णवः ।। ११०  
अतः प्रणन्तुं त्वामस्मि वत्सराजसुतागतः ।  
निर्वृतो यामि चेदानीं स्वदेशं दयितायुतः ।। १११  
इति स वणिजि तस्मिन्नात्मवृत्तान्तमुक्त्वा गतवति चरितार्थे चन्द्रसारे प्रणम्य ।  
अभवदतिविनम्रो वत्सराजात्मजेऽस्मिन्स किल रुचिरदेवो दृष्टमाहात्म्यहृष्टः ।। ११२  
प्रादाच्च तां स्वभगिनीमुपचारवृत्तिमालम्ब्य युक्तिमनुरागहृताय तस्मै ।  
प्राग्दित्सितां सुसदृशीं स जयेन्द्रसेनां सद्यः करेणुतुरगोत्तमयुग्मयुक्ताम् ।। ११३  
स च तामादाय वधूं साश्ववशां रुचिरदेवमामन्त्र्य ।  
नरवाहनदत्तः स्वां कौशाम्बीमाययौ नगरीम् ।। ११४  
तस्यामास्त च विहरन्नन्दितवत्सेश्वरस्तया सहितः ।  
अन्याभिश्च स सुखितो देवीभिर्मदनमञ्चुकाद्याभिः ।। ११५  
इति महाकविश्रीसोमदेवभट्टविरचिते कथासरित्सागरे वेलालम्बके प्रथमस्तरङ्गः ।  
  
समाप्तश्चायं वेलालम्बक एकादशः ।