<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;११ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/11/</link>
    <description>Recent content in &#43;११ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/11/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/11/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/11/001/</guid>
      <description>&lt;p&gt;नमताशेषविघ्नौघवारणं वारणाननम् ।&lt;br&gt;&#xA;कारणं सर्वसिद्धीनां दुरितार्णवतारणम् ।। १&lt;br&gt;&#xA;एवं स शक्तियशसं प्राप्यान्याः प्रथमाश्च ताः ।&lt;br&gt;&#xA;रत्नप्रभाद्या देवीं च मुख्यां मदनमञ्चुकाम् ।। २&lt;br&gt;&#xA;अतिष्ठद्विहरन्वत्सयुवराजः सुहृद्युतः ।&lt;br&gt;&#xA;नरवाहनदत्तोऽथ कौशाम्ब्यां पितृपार्श्वगः ।। ३&lt;br&gt;&#xA;एकदा च तमुद्यानगतं देशान्तरागतौ ।&lt;br&gt;&#xA;भ्रातरौ राजपुत्रौ द्वावकस्मादभ्युपेयतुः ।। ४&lt;br&gt;&#xA;कृतातिथ्यप्रणतयोस्तयोरेकोऽब्रवीच्च तम् ।&lt;br&gt;&#xA;वैशाखाख्ये पुरे राज्ञः पुत्रावावां द्विमातृकौ ।। ५&lt;br&gt;&#xA;नाम्ना रुचिरदेवोऽहं द्वितीयश्चैष पोतकः ।&lt;br&gt;&#xA;जविनी हस्तिनी मेऽस्ति तुरगौ द्वावमुष्य च ।। ६&lt;br&gt;&#xA;तन्निमित्तं समुत्पन्नो विवादश्चावयोर्द्वयोः ।&lt;br&gt;&#xA;अहं जवाधिकां वच्मि हस्तिनीं तुरगावयम् ।। ७&lt;br&gt;&#xA;अहं यदि जितस्तन्मे पणः सैव करेणुका ।&lt;br&gt;&#xA;अयं यदि जितो वा स्यात्तदश्वावेव तौ पणौ ।। ८&lt;br&gt;&#xA;तेषां जवान्तरं ज्ञातुं क्षमो नान्यस्त्वया विना ।&lt;br&gt;&#xA;तदस्मद्गृहमागत्य तत्परीक्षां कुरु प्रभो ।। ९&lt;br&gt;&#xA;प्रसीद त्वं हि सर्वार्थप्रार्थनाकल्पपादपः ।&lt;br&gt;&#xA;आवां चाभ्यागतौ दूरादेतदर्थं तवार्थिनौ ।। १०&lt;br&gt;&#xA;एवं रुचिरदेवेन सोऽर्थितोऽश्ववशारसात् ।&lt;br&gt;&#xA;अनुरोधाच्च वत्सेशसूनुस्तत्प्रत्यपद्यत ।। ११&lt;br&gt;&#xA;तदुपानीतवाताश्वरथारूढस्तदैव सः ।&lt;br&gt;&#xA;प्रतस्थे प्राप वैशाखपुरं ताभ्यां समं च तत् ।। १२&lt;br&gt;&#xA;कोऽयं स्यात्किंस्विदप्राप्तरतिः कामो नवोद्भवः ।&lt;br&gt;&#xA;किंवा द्वितीयश्चन्द्रोऽयमकलङ्को दिवाचरः ।। १३&lt;br&gt;&#xA;उत वा पुरुषाकारो धात्रा कामस्य निर्मितः ।&lt;br&gt;&#xA;तरुणीहृदयाकाण्डसमूलोन्मूलनः शरः ।। १४&lt;br&gt;&#xA;इत्युन्मदाकुलोत्पक्ष्मलोचनाभिर्विलोक्य सः ।&lt;br&gt;&#xA;वर्ण्यमानः पुरस्त्रीभिस्तद्विवेश पुरोत्तमम् ।। १५&lt;br&gt;&#xA;शृङ्गारैकमयं तत्र युवराजो ददर्श सः ।&lt;br&gt;&#xA;पूर्वैः कृतप्रतिष्ठस्य कामदेवस्य मन्दिरम् ।। १६&lt;br&gt;&#xA;तस्मिन्रतिप्रीतिपदे प्रविश्य प्रणिपत्य तम् ।&lt;br&gt;&#xA;कामदेवं स विश्रम्य क्षणमध्वश्रमं जहौ ।। १७&lt;br&gt;&#xA;ततस्तद्देवसदनाभ्यर्णवर्ति विवेश च ।&lt;br&gt;&#xA;प्रीत्या रुचिरदेवस्य मन्दिरं तत्पुरस्कृतः ।। १८&lt;br&gt;&#xA;वरवाजिगजाकीर्णं तदागमनसोत्सवम् ।&lt;br&gt;&#xA;ऊर्जितश्रि स तत्पश्यन्रेमे वत्सेश्वरात्मजः ।। १९&lt;br&gt;&#xA;तैस्तै रुचिरदेवेन सत्कारैः सत्कृतोऽथ सः ।&lt;br&gt;&#xA;तत्र तद्भगिनीं कन्यां ददर्शात्यद्भुताकृतिम् ।। २०&lt;br&gt;&#xA;तद्रूपशोभाकृष्टेन चक्षुषा मानसेन च ।&lt;br&gt;&#xA;न सोऽपश्यत्प्रवासं वा विरहं स्वजनेन वा ।। २१&lt;br&gt;&#xA;सापि दृष्ट्येव नीलाब्जमालयेव प्रफुल्लया ।&lt;br&gt;&#xA;प्रेमनिक्षिप्तया तस्य चकारेव स्वयंवरम् ।। २२&lt;br&gt;&#xA;ततो जयेन्द्रसेनाख्यां तां स दध्यौ यथा तथा ।&lt;br&gt;&#xA;आसतां निशि नार्योऽन्या न निद्रापि जहार तम् ।। २३&lt;br&gt;&#xA;अन्येद्युः पोतकानीतमपि वातसमं जवे ।&lt;br&gt;&#xA;तदश्वरत्नयुगलं वाहविद्यारहस्यवित् ।। २४&lt;br&gt;&#xA;स्वयं रुचिरदेवी यां तामारुह्य करेणुकाम् ।&lt;br&gt;&#xA;तद्वेगेन जिगायैव जवाधानबलेन सः ।। २५&lt;br&gt;&#xA;ततो रुचिरदेवेन वाजिरत्नयुगे जिते ।&lt;br&gt;&#xA;यावत्स वत्सेशसुतो विशत्यभ्यन्तरं ततः ।। २६&lt;br&gt;&#xA;तावत्तस्य पितुः पार्श्वाद्दूतोऽन्तिकमुपाययौ ।&lt;br&gt;&#xA;स दृष्ट्वा पादयोर्दूतस्तं प्रणम्याब्रवीदिदम् ।। २७&lt;br&gt;&#xA;इह प्रयातं बुद्ध्वा त्वां परिवारात्पिता तव ।&lt;br&gt;&#xA;राजा मां प्राहिणोत्त्वां प्रत्येवमादिशति स्म च ।। २८&lt;br&gt;&#xA;इयद्दूरमनावेद्य यातोऽस्युद्यानतः कथम् ।&lt;br&gt;&#xA;अधृतिर्नस्तदायाहि मुक्तव्यासङ्गसत्वरम् ।। २९&lt;br&gt;&#xA;इति शृण्वन्पितुर्दूतात्प्रियाप्राप्तिं च चिन्तयन् ।&lt;br&gt;&#xA;नरवाहनदत्तोऽभूत्स दोलारूढमानसः ।। ३०&lt;br&gt;&#xA;तावत्क्षणाच्च तत्रैकः सार्थवाहोऽतिहर्षलः ।&lt;br&gt;&#xA;दूरादेव नमन्नेत्य युवराजमुवाच तम् ।। ३१&lt;br&gt;&#xA;जय वीर जयापुष्पकोदण्डकुसुमायुध ।&lt;br&gt;&#xA;भाविविद्याधराधीश चक्रवर्तिञ्जय प्रभो ।। ३२&lt;br&gt;&#xA;बालो न किं मनोहारी वर्धमानो न किं द्विषाम् ।&lt;br&gt;&#xA;वित्रासकारी दृष्टोऽसि देव तस्मादसंशयम् ।। ३३&lt;br&gt;&#xA;अचिरादच्युतगुणं त्वां द्रक्ष्यन्त्येव खेचराः ।&lt;br&gt;&#xA;आक्रामन्तं क्रमेण द्यां कुर्वन्तं बलिनिर्जयम् ।। ३४&lt;br&gt;&#xA;इत्यादि स्तुतवांस्तेन युवराजेन सत्कृतः ।&lt;br&gt;&#xA;पृष्टश्चाकथयत्तस्मै स्ववृत्तान्तं महावणिक् ।। ३५५&lt;br&gt;&#xA;अस्ति लम्पेति नगरी पृथिवीमौलिमालिका ।&lt;br&gt;&#xA;तस्यां कुसुमसाराख्यो वणिगाढ्यो महानभूत् ।। ३६&lt;br&gt;&#xA;तस्य धर्मैकवसतेः शंकराराधनार्जितः ।&lt;br&gt;&#xA;एकोऽहं चन्द्रसाराख्यः पुत्रो वत्सेशनन्दन ।। ३७&lt;br&gt;&#xA;सोऽहं मित्रैः समं जातु देवयात्रामवेक्षितुम् ।&lt;br&gt;&#xA;गतस्तत्रापरानाढ्यानद्राक्षं ददतोऽर्थिषु ।। ३८&lt;br&gt;&#xA;ततो धनार्जनेच्छा मे प्रदानश्रद्धयोदभूत् ।&lt;br&gt;&#xA;असंतुष्टस्य बह्वयापि पित्रुपार्जितया श्रिया ।। ३९&lt;br&gt;&#xA;तेन द्वीपान्तरं गन्तुमहमम्बुधिवर्त्मना ।&lt;br&gt;&#xA;आरूढवान्प्रवहणं नानारत्नप्रपूरितम् ।। ४०&lt;br&gt;&#xA;दैवेनेवानुकूलेन वायुना प्रेरितं च तत् ।&lt;br&gt;&#xA;अल्पैरेव दिनैः प्राप तं द्वीपं वहनं मम ।। ४१&lt;br&gt;&#xA;तत्राप्रतीतमुद्रिक्तरत्नव्यवहृतिं च माम् ।&lt;br&gt;&#xA;बुद्ध्वा राजार्थलोभेन बद्ध्वा कारागृहे न्यधात् ।। ४२&lt;br&gt;&#xA;तस्मिन्गृहे दुष्कृतिभिः क्रन्दद्भिः क्षुत्तृडर्दितैः ।&lt;br&gt;&#xA;प्रेतैरिव स्थितो यावदहं निरयसंनिभे ।। ४३&lt;br&gt;&#xA;तावदस्मत्कुलाभिज्ञस्तन्निवासी महावणिक् ।&lt;br&gt;&#xA;महीधराख्यो राजानं मत्कृते तं व्यजिज्ञपत् ।। ४४&lt;br&gt;&#xA;लम्पानिवासिनो देव पुत्र एष वणिक्पतेः ।&lt;br&gt;&#xA;निर्दोषस्य तदेतस्य बन्धनाद्ययशस्करम् ।। ४५&lt;br&gt;&#xA;इत्यादि बोधितस्तेन स मामुन्मोच्य बन्धनात् ।&lt;br&gt;&#xA;आनाय्य चान्तिकं राजा सादरं सममानयत् ।। ४६&lt;br&gt;&#xA;ततो राजप्रसादेन तन्मित्त्रोपाश्रयेण च ।&lt;br&gt;&#xA;तत्रासं महतः कुर्वन्व्यवहारानहं सुखी ।। ४७&lt;br&gt;&#xA;एकदात्र मधूद्यानयात्रायां दृष्टवानहम् ।&lt;br&gt;&#xA;वणिजः शिखराख्यस्य तनयां वरकन्यकाम् ।। ४८&lt;br&gt;&#xA;तया कंदर्पदर्पाब्धिलहर्येव हृतस्ततः ।&lt;br&gt;&#xA;गत्वैव तत्पितुस्तस्मादहं याचितवांश्च ताम् ।। ४९&lt;br&gt;&#xA;स च क्षणं विचिन्त्यान्तस्तत्पिता मामभाषत ।&lt;br&gt;&#xA;साक्षान्न युज्यते दातुमेषा मेऽस्त्यत्र कारणम् ।। ५०&lt;br&gt;&#xA;तदेतां सिंहलद्वीपमहं मातामहान्तिकम् ।&lt;br&gt;&#xA;प्रहिणोम्युपयच्छस्व गत्वैनामर्थितां ततः ।। ५१&lt;br&gt;&#xA;संदेक्ष्यामि तथा तत्र यथैतत्तव सेत्स्यति ।&lt;br&gt;&#xA;इत्युक्त्वा मां स संमान्य शिखरो व्यसृजद्गृहम् ।। ५२&lt;br&gt;&#xA;अन्येद्युश्च स तां कन्यामारोप्य सपरिच्छदाम् ।&lt;br&gt;&#xA;यानपात्रेऽब्धिमार्गेण प्राहिणोत्सिंहलान्प्रति ।। ५३&lt;br&gt;&#xA;अथ यावदहं तत्र गन्तुमिच्छामि सोत्सुकः ।&lt;br&gt;&#xA;तावद्विद्युन्निपातोग्रा वार्ता तत्रोदभूदियम् ।। ५४&lt;br&gt;&#xA;शिखरस्य सुता येन याता प्रवहणेन तत् ।&lt;br&gt;&#xA;मग्नमब्धौ न चैकोऽपि तत उत्तीर्णवानिति ।। ५५&lt;br&gt;&#xA;तद्वार्तावात्यया भग्नधैर्यः प्रवहणाकुलः ।&lt;br&gt;&#xA;अहं सद्यो निरालम्बे न्यपतं शोकसागरे ।। ५६&lt;br&gt;&#xA;वृद्धैराश्वास्यमानश्च चित्तमाशाभिराक्षिपन् ।&lt;br&gt;&#xA;अकार्षं निश्चयं ज्ञातुं तद्द्वीपगमने मतिम् ।। ५७&lt;br&gt;&#xA;अथ राजप्रियौऽप्यर्थैस्तैस्तैरुपचितोऽपि सन् ।&lt;br&gt;&#xA;आरुह्याम्बुनिधौ पोतं गन्तुमारब्धवानहम् ।। ५८&lt;br&gt;&#xA;गच्छतश्च महाशब्दो मुञ्चन्धाराशरावलीः ।&lt;br&gt;&#xA;उदतिष्ठन्ममाकस्माद्घोरो वारिदतस्करः ।। ५९&lt;br&gt;&#xA;तद्वायुना विरुद्धेन विधिनैव बलीयसा ।&lt;br&gt;&#xA;उत्क्षिप्योत्क्षिप्य च मुहुर्भग्नं मे वहनं ततः ।। ६०&lt;br&gt;&#xA;मग्नेऽम्बुधौ परिजने धने च विधियोगतः ।&lt;br&gt;&#xA;एकं प्रापि महत्काष्ठं पतितेन सता मया ।। ६१&lt;br&gt;&#xA;तेन प्रसारितेनेव धात्रा सपदि बाहुना ।&lt;br&gt;&#xA;शनैर्वातवशादब्धेः पुलिनं प्राप्तवानहम् ।। ६२&lt;br&gt;&#xA;तत्राधिरुह्य दुःखार्तो निन्दन्दैवमशङ्कितम् ।&lt;br&gt;&#xA;स्वर्णलेशमहं प्रापं तटोपान्तच्युतस्थितम् ।। ६३&lt;br&gt;&#xA;तद्विक्रीयात्र निकटे ग्रामे कृत्वाशनादिकम् ।&lt;br&gt;&#xA;क्रीतवस्त्रयुगोऽत्याक्षमब्धिवाहक्लमं मनाक् ।। ६४&lt;br&gt;&#xA;ततो दिशमजानानो दयिताविरही भ्रमन् ।&lt;br&gt;&#xA;दृष्टवानस्मि सिकताशिवलिङ्गभृतां भुवम् ।। ६५&lt;br&gt;&#xA;विचरन्मुनिकन्याया तस्यां चाद्राक्षमेकतः ।&lt;br&gt;&#xA;कन्यां लिङ्गार्चनव्यग्रां वनवेषेऽपि शोभिनीम् ।। ६६&lt;br&gt;&#xA;अहो प्रिया सुसदृशी काप्येषा सैव किं भवेत् ।&lt;br&gt;&#xA;कुतो वैतन्न तादृंशि भागधेयानि यन्मम ।। ६७&lt;br&gt;&#xA;इति मां चिन्तयन्तं च सैवेयमिति दक्षिणम् ।&lt;br&gt;&#xA;लोचनं वदति स्मैवं साह्लादं प्रस्फुरन्मुहुः ।। ६८&lt;br&gt;&#xA;तन्वि प्रासादवासार्हा त्वमरण्येऽत्र का वद ।&lt;br&gt;&#xA;इति पृष्टा ततः सा च मया नाह स्म किंचन ।। ६९&lt;br&gt;&#xA;मुनिशापभयेनाथ लतागुल्मान्तराश्रितः ।&lt;br&gt;&#xA;स्थितवानस्मि तां पश्यन्नवितृप्तेन चक्षुषा ।। ७०&lt;br&gt;&#xA;कृतार्चना सा च मुहुः सस्नेहं परिवृत्य माम् ।&lt;br&gt;&#xA;पश्यन्ती विमृशन्ती च किंचित्प्रायात्ततः शनैः ।। ७१&lt;br&gt;&#xA;गतायां दृक्पथात्तस्यां तमोन्धाः पश्यतो दिशः ।&lt;br&gt;&#xA;निशाचक्राह्वसदृशी काप्यवस्था ममाभवत् ।। ७२&lt;br&gt;&#xA;क्षणाच्चाशङ्कितायातां तेजसार्कप्रभानिभाम् ।&lt;br&gt;&#xA;सुतां मतङ्गस्य मुनेराबाल्याद्ब्रह्मचारिणीम् ।। ७३&lt;br&gt;&#xA;यमुनाख्यां तपःक्षामशरीरां दिव्यचक्षुषम् ।&lt;br&gt;&#xA;साक्षाद्धृतिमिवापश्यमहं कल्याणदर्शनाम् ।। ७४&lt;br&gt;&#xA;सा मामवददालम्ब्य चन्द्रसार धृतिं शृणु ।&lt;br&gt;&#xA;शिखराख्यो वणिग्योऽसावस्ति द्वीपान्तरे महान् ।। ७५&lt;br&gt;&#xA;स रूपवत्यां जातायां कन्यायां सुहृदा किल ।&lt;br&gt;&#xA;जिनरक्षितसंज्ञेन ज्ञानिनावादि भिक्षुणा ।। ७६&lt;br&gt;&#xA;स्वयं त्वया न देयेयं कन्यैषा ह्यन्यमातृका ।&lt;br&gt;&#xA;दोषः स्यात्ते स्वयं दाने विहितं तादृशं हितम् ।। ७७&lt;br&gt;&#xA;इत्युक्तो भिक्षुणा सोऽथ तां प्रदेयां सुतां वणिक् ।&lt;br&gt;&#xA;तन्मातामहहस्तेन दातुमैच्छत्त्वदर्थिताम् ।। ७८&lt;br&gt;&#xA;अतः सा सिंहलद्वीपं तेन मातामहान्तिकम् ।&lt;br&gt;&#xA;पित्रा विसृष्टा वहने भग्ने न्यपतदम्बुधौ ।। ७९&lt;br&gt;&#xA;आयुर्बलेव चानीय दैवेनेव महोर्मिणा ।&lt;br&gt;&#xA;वेलातटे समुद्रेण निक्षिप्ता सा वणिक्सुता ।। ८०&lt;br&gt;&#xA;तावत्पिता मे भगवान्मतङ्गमुनिरम्बुधौ ।&lt;br&gt;&#xA;सशिष्यः स्नातुमायातो मृतकल्पां ददर्श ताम् ।। ८१&lt;br&gt;&#xA;स दयालुः समाश्वास्य तां स्वमाश्रममानयत् ।&lt;br&gt;&#xA;यमुने तव पाल्येयमिति च न्यस्तवान्मयि ।। ८२&lt;br&gt;&#xA;वेलातटादियं प्राप्ता मयेति स महामुनिः ।&lt;br&gt;&#xA;नाम्ना तामकरोद्वेलां बालां मुनिजनप्रियाम् ।। ८३&lt;br&gt;&#xA;तत्स्नेहेन च चित्तं मेऽपत्यस्नेहकृपामयः ।&lt;br&gt;&#xA;ब्रह्मचर्यनिरस्तोऽपि हा संसारोऽद्य बाधते ।। ८४&lt;br&gt;&#xA;आपाणिग्रहणां तां च नवयौवनशोभिनीम् ।&lt;br&gt;&#xA;दूयते चन्द्रसारैतां दर्शं दर्शं मनो मम ।। ८५&lt;br&gt;&#xA;सा च प्राग्जन्मभार्या ते बुद्ध्वा च त्वामिहागतम् ।&lt;br&gt;&#xA;प्रणिधानादहं पुत्र संप्राप्तैषा तवान्तिकम् ।। ८६&lt;br&gt;&#xA;तदागच्छोपयच्छस्व वेलां तामस्मदर्पिताम् ।&lt;br&gt;&#xA;क्लेशोऽनुभूतः साफल्यं भजतां युवयोरयम् ।। ८७&lt;br&gt;&#xA;इत्यानन्द्य गिरानभ्रवृष्ट्येव नयति स्म सा ।&lt;br&gt;&#xA;यमुना मां भगवती मतङ्गस्याश्रमं पितुः ।। ८८&lt;br&gt;&#xA;विज्ञप्तश्च तया तत्र तां मतङ्गमुनिः स मे ।&lt;br&gt;&#xA;ददौ वेलां मनोराज्यसंपत्तिमिव रूपिणीम् ।। ८९&lt;br&gt;&#xA;ततस्तया समं तत्र वेलयाहं सुखस्थितः ।&lt;br&gt;&#xA;एकदा तद्युतोऽकार्षं जलकेलिं सरोम्भसि ।। ९०&lt;br&gt;&#xA;अपश्यता सवेलेनाप्यवेलं क्षिपता जलम् ।&lt;br&gt;&#xA;सिक्तः स्नानप्रवृत्तोऽत्र स मतङ्गमुनिर्मया ।। ९१&lt;br&gt;&#xA;स तेन कुपितः शापं सभार्ये मय्यपातयत् ।&lt;br&gt;&#xA;वियोगो भविता पापौ दंपत्योर्युवयोरिति ।। ९२&lt;br&gt;&#xA;ततस्तया दीनगिरा वेलया पादलग्नया ।&lt;br&gt;&#xA;प्रार्थितः स मुनिर्ध्यात्वा शापान्तं नौ समादिशत् ।। ९३&lt;br&gt;&#xA;जेता करेणुवेगेन योऽश्वरत्नयुगं बली ।&lt;br&gt;&#xA;नरवाहनदत्तं तं भाविविद्याधरेश्वरम् ।। ९४&lt;br&gt;&#xA;चन्द्रसार यदा द्रक्ष्यस्याराद्वत्सेश्वरात्मजम् ।&lt;br&gt;&#xA;संगंस्यसे तदा शापप्रशमाद्भार्ययानया ।। ९५&lt;br&gt;&#xA;इत्युक्त्वा स मतङ्गर्षिः कृत्वा स्नानादिकां क्रियाम् ।&lt;br&gt;&#xA;दर्शनाय हरेर्व्योम्ना श्वेतद्वीपं गतोऽभवत् ।। ९६&lt;br&gt;&#xA;विद्याधरेण पादाग्राद्यः प्राप्तो धूर्जटेः पुरा ।&lt;br&gt;&#xA;तस्मान्मया च बालत्वादात्तो यश्चूतपादपः ।। ९७&lt;br&gt;&#xA;सोऽयं सद्रत्ननिचितो दत्तो वामधुना मया ।&lt;br&gt;&#xA;इत्युक्त्वा मां सभार्यं सा तत्रैव यमुनाप्यगात् ।। ९८&lt;br&gt;&#xA;अथाहं प्राप्तदयितो निर्विण्णो वनवासतः ।&lt;br&gt;&#xA;वियोगभीतेरभवं स्वं देशं प्रति सोत्सुकः ।। ९९&lt;br&gt;&#xA;ततः प्रवृत्तश्चागन्तुमहं प्राप्याम्बुधेस्तटम् ।&lt;br&gt;&#xA;लब्धे वणिक्प्रवहणे भार्यामारोपयं पुरः ।। १००&lt;br&gt;&#xA;स्वयं चारोढुमिच्छामि यावत्तावत्समीरणः ।&lt;br&gt;&#xA;मुनिशापात्सुहृत्पोतं तं दूरमहरन्मम ।। १०१&lt;br&gt;&#xA;पोतेन हृतभार्यस्य मोहोऽपि विनिपत्य मे ।&lt;br&gt;&#xA;लब्धच्छिद्र इवाहार्षीच्चेतनां विह्वलात्मनः ।। १०२&lt;br&gt;&#xA;ततोऽत्र तापसः कश्चिदागतो वीक्ष्य मूर्च्छितम् ।&lt;br&gt;&#xA;कृपया मां समाश्वास्य नीतवानाश्रमं शनैः ।। १०३&lt;br&gt;&#xA;पृष्ट्वा चात्र यथावृत्तं श्रुत्वा शापविजम्भितम् ।&lt;br&gt;&#xA;बुद्ध्वा च सावधिं शापं धृतिबन्धं व्यधात्स मे ।। १०४&lt;br&gt;&#xA;ततोऽब्धौ भग्नवहनोत्तीर्णं प्राप्य वर्णितम् ।&lt;br&gt;&#xA;सखायं मिलितोऽभूवमन्विष्यंस्तां प्रियां पुनः ।। १०५&lt;br&gt;&#xA;शापक्षयाशया दत्तहस्तालम्बश्च दुर्गमान् ।&lt;br&gt;&#xA;तांस्तानुल्लङ्घयन्देशान्दिवसांश्च बहूनहम् ।। १०६&lt;br&gt;&#xA;क्रमाच्च वैशाखपुरं संप्राप्येदं श्रुतो मया ।&lt;br&gt;&#xA;त्वं वत्सेश्वरसद्वंशमुक्तामणिरिहागतः ।। १०७&lt;br&gt;&#xA;दृष्टे च दूराद्धस्तिन्या विजिताश्वयुगे त्वयि ।&lt;br&gt;&#xA;उज्झितः स मया शापभारो लघ्वन्तरात्मना ।। १०८&lt;br&gt;&#xA;क्षणाच्च संमुखायातामद्राक्षमिह तां प्रियाम् ।&lt;br&gt;&#xA;वेलां वणिग्भिरानीतां तेन पोतेन साधुभिः ।। १०९&lt;br&gt;&#xA;ततस्तयाहं यमुनाप्रत्तसद्रत्नहस्तया ।&lt;br&gt;&#xA;मिलितस्त्वत्प्रसादेन तीर्णशापमहार्णवः ।। ११०&lt;br&gt;&#xA;अतः प्रणन्तुं त्वामस्मि वत्सराजसुतागतः ।&lt;br&gt;&#xA;निर्वृतो यामि चेदानीं स्वदेशं दयितायुतः ।। १११&lt;br&gt;&#xA;इति स वणिजि तस्मिन्नात्मवृत्तान्तमुक्त्वा गतवति चरितार्थे चन्द्रसारे प्रणम्य ।&lt;br&gt;&#xA;अभवदतिविनम्रो वत्सराजात्मजेऽस्मिन्स किल रुचिरदेवो दृष्टमाहात्म्यहृष्टः ।। ११२&lt;br&gt;&#xA;प्रादाच्च तां स्वभगिनीमुपचारवृत्तिमालम्ब्य युक्तिमनुरागहृताय तस्मै ।&lt;br&gt;&#xA;प्राग्दित्सितां सुसदृशीं स जयेन्द्रसेनां सद्यः करेणुतुरगोत्तमयुग्मयुक्ताम् ।। ११३&lt;br&gt;&#xA;स च तामादाय वधूं साश्ववशां रुचिरदेवमामन्त्र्य ।&lt;br&gt;&#xA;नरवाहनदत्तः स्वां कौशाम्बीमाययौ नगरीम् ।। ११४&lt;br&gt;&#xA;तस्यामास्त च विहरन्नन्दितवत्सेश्वरस्तया सहितः ।&lt;br&gt;&#xA;अन्याभिश्च स सुखितो देवीभिर्मदनमञ्चुकाद्याभिः ।। ११५&lt;br&gt;&#xA;इति महाकविश्रीसोमदेवभट्टविरचिते कथासरित्सागरे वेलालम्बके प्रथमस्तरङ्गः ।&lt;/p&gt;</description>
    </item>
  </channel>
</rss>
