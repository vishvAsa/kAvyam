<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१३ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/13/</link>
    <description>Recent content in &#43;१३ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/13/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/13/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/13/001/</guid>
      <description>&lt;p&gt;स वो विघ्नेश्वरः पायान्नमितोन्नमितेव यम् ।&lt;br&gt;&#xA;अनुनृत्यति नृत्यन्तं संध्यासु भुवनावली ।। १&lt;br&gt;&#xA;गौरीप्रसाधनालग्नचरणालक्तकश्रियः ।&lt;br&gt;&#xA;सखी सुखाय भूयाद्वः शंभोर्भालेक्षणप्रभा ।। २&lt;br&gt;&#xA;कवीन्द्रमानसाम्भोजनिवासभ्रमरीं नुमः ।&lt;br&gt;&#xA;देवीं सहृदयानन्दशब्दमूर्ति सरस्वतीम् ।। ३&lt;br&gt;&#xA;ततो विरहसंतप्तो विना मदनमञ्जुकाम् ।&lt;br&gt;&#xA;नरवाहनदत्तः स तेषु वत्सेश्वरात्मजः ।। ४&lt;br&gt;&#xA;मलयाचलपादेषु तदुपान्तवनेषु च ।&lt;br&gt;&#xA;भ्रमन्मधुमनोज्ञेषु नैव प्राप रतिं क्वचित् ।। ५&lt;br&gt;&#xA;बिभेद तस्य मृदुरप्यापतद्भिः शिलीमुखैः ।&lt;br&gt;&#xA;स्मरचापलतेवात्र हृदयं चूतमञ्जरी ।। ६&lt;br&gt;&#xA;कर्णौ मधुरमप्यस्य दुनोति स्म च दुःसहम् ।&lt;br&gt;&#xA;मारनिर्भर्त्सनावाक्यकटु कोकिलकूजितम् ।। ७&lt;br&gt;&#xA;पुष्परेणुपिशङ्गश्च मदनाग्निरिवापतन् ।&lt;br&gt;&#xA;विददाह तमङ्गेषु शीतोऽपि मलयानिलः ।। ८&lt;br&gt;&#xA;ततोऽलिकुलझांकारमुखरैस्तैः स काननैः ।&lt;br&gt;&#xA;निष्काल्यमान इव तं प्रदेशं शनकैर्जहौ ।। ९&lt;br&gt;&#xA;गच्छन्क्रमेण च प्राप कथंचिद्देवतासखः ।&lt;br&gt;&#xA;गङ्गागामिपथाभ्यर्णवनान्तसरसस्तटम् ।। १०&lt;br&gt;&#xA;तरुमूलोपविष्टौ च तत्र ब्राह्मणपुत्रकौ ।&lt;br&gt;&#xA;उभौ भव्याकृती स्वैरं कथासक्तौ ददर्श सः ।। ११&lt;br&gt;&#xA;तौ च दृष्ट्वा तमुत्थाय प्रह्वौ मदनशङ्कया ।&lt;br&gt;&#xA;अवोचतां नमस्तुभ्यं भगवन्कुसुमायुध ।। १२&lt;br&gt;&#xA;ब्रूहि देव किमेकाकी त्यक्तकौसुमकार्मुकः ।&lt;br&gt;&#xA;इतो भ्रमसि सा कुत्र रतिः सहचरी तव ।। १३&lt;br&gt;&#xA;तच्छ्रुत्वा तौ स वत्सेशसुतो विप्रावभाषत ।&lt;br&gt;&#xA;नाहं कामो मनुष्योऽहं नष्टा सत्यं तु मे रतिः ।। १४&lt;br&gt;&#xA;इत्युक्त्वाख्यातवृत्तान्तस्तौ विप्रौ पृष्टवान्नृपः ।&lt;br&gt;&#xA;कौ युवां कीदृशी चैषा कथात्र युवयोरिति ।। १५&lt;br&gt;&#xA;ततस्तयोर्विप्रयूनोरेकस्तं विनतोऽब्रवीत् ।&lt;br&gt;&#xA;राज्ञां भवादृशामग्रे रहस्यं कथमुच्यते ।। १६&lt;br&gt;&#xA;तथाप्याज्ञानिरोधात्ते कथयामि निशम्यताम् ।&lt;br&gt;&#xA;अस्ति शोभावती नाम कलिङ्गविषये पुरी ।। १७&lt;br&gt;&#xA;कलिना न प्रविष्टा सा न स्पृष्टा पापकर्मभिः ।&lt;br&gt;&#xA;न दृष्टा परराष्ट्रेण धात्रा सृष्टेव तादृशी ।। १८&lt;br&gt;&#xA;तस्यां यशस्करो नाम विद्वानाढ्यो बहुक्रतुः ।&lt;br&gt;&#xA;ब्राह्मणोऽभूदभूत्तस्य सत्पत्नी मेखलेति च ।। १९&lt;br&gt;&#xA;तयोरेकोऽहमुत्पन्नः सुतो वयसि मध्यमे ।&lt;br&gt;&#xA;वर्धितश्चोपनीतश्च ताभ्यामस्मि ततः क्रमात् ।। २०&lt;br&gt;&#xA;ततः पठत्यध्ययनं बाले मय्यतिदुस्तरम् ।&lt;br&gt;&#xA;तत्रावृष्टिकृतं देशे दुर्भिक्षमुदपद्यत ।। २१&lt;br&gt;&#xA;तेन तातोऽम्बया साकं मामादाय ततो गतः ।&lt;br&gt;&#xA;विशालां नाम नगरीं सधनः सपरिच्छदः ।। २२&lt;br&gt;&#xA;तस्यां लक्ष्मीसरस्वत्योर्वसतौ मुत्त्घ्र्वैरयोः ।&lt;br&gt;&#xA;ततो मिषेण वणिजा दत्तवासः स्थितिं व्यधात् ।। २३&lt;br&gt;&#xA;अहं च विद्याधिगमं कुर्वाणो गुरुवेश्मनि ।&lt;br&gt;&#xA;तत्रावसं सवयसां मध्ये सब्रह्मचारिणाम् ॥२४&lt;br&gt;&#xA;एकश्च तेषु मे मित्रमभूत्क्षत्रकुमारकः ।&lt;br&gt;&#xA;गुणी विजयसेनाख्यो महाढ्यक्षत्रियात्मजः ॥ २५&lt;br&gt;&#xA;एकदास्मदुपाध्यायगृहं मित्रस्य तस्य मे ।&lt;br&gt;&#xA;स्वसा कुमारी मदिरावती नाम सहागमत् ॥२६&lt;br&gt;&#xA;यस्या वदनलावण्यशेषेण हिमदीधितेः ।&lt;br&gt;&#xA;जननेत्रामृतं जाने बिम्बं धात्रा विनिर्मितम् ।२७&lt;br&gt;&#xA;जगत्संमोहनं षष्ठमस्त्रमालोक्य तद्वपुः ।&lt;br&gt;&#xA;पञ्चस्वन्येषु बाणेषु मन्ये मन्दादरः स्मरः ।२८&lt;br&gt;&#xA;तां दृष्ट्वा सुहृदस्तस्माच्छ्रुतनामान्वयामहम् ।&lt;br&gt;&#xA;स्मराज्ञाविवशोऽभूवं सद्यस्तन्मयमानसः ॥२९&lt;br&gt;&#xA;पश्यन्ती सापि मां तिर्यक्स्निग्धमुग्धेन चक्षुषा ।&lt;br&gt;&#xA;ब्रुवाणाङ्कुरितं प्रेम पुलकेन कपालयोः ॥ ३०&lt;br&gt;&#xA;क्रीडानिभाचिरं स्थित्वा कथंचित्स्वगृहानगात्।&lt;br&gt;&#xA;क्षिपन्ती वलितापाङ्गां प्रीतिदूतीं दृशं मयि ।३१&lt;br&gt;&#xA;ततस्तद्विरहार्तोऽहं गृहं गत्वा निपत्य च ।&lt;br&gt;&#xA;स्थले मत्स्य इवाकार्षमुद्वर्तनविवर्तने ॥३२&lt;br&gt;&#xA;लावण्यामृतसर्वस्वनिधानं यत्प्रजापतेः ।&lt;br&gt;&#xA;अपि भूयोऽपि तत्तस्याः पश्येयमहमाननम् ॥३३&lt;br&gt;&#xA;धन्यः सखीजनो यं सा तेन स्मेरेण पश्यति ।&lt;br&gt;&#xA;चक्षुषा तेन च मुखेनालपत्यपयन्त्रणाम् ॥३४&lt;br&gt;&#xA;इत्यादि चिन्तेयन्कृच्छ्रादहोरात्रं व्यतीत्य तम् ।&lt;br&gt;&#xA;तदुपाध्यायसदनं द्वितीयेऽहन्यहं गतः ।३५&lt;br&gt;&#xA;तत्रोपेत्य सविस्रम्भकथामध्ये स सादरः ।&lt;br&gt;&#xA;सुहृद्विजयसेनो मां सप्रहर्षोऽब्रवीदिदम् । ३६&lt;br&gt;&#xA;स्वसुर्मे मदिरावत्या मुखान्मन्मित्रमीदृशम् ।&lt;br&gt;&#xA;श्रुत्वा त्वां मामकी माता सस्नेहा द्रष्टुमिच्छति ।३७&lt;br&gt;&#xA;तदेह्यस्मद्गृहं साकं मया स्नेहोऽस्ति चेन्मयि ।&lt;br&gt;&#xA;त्वत्पादपद्मरजसा तद्विभूषितमस्तु नः ॥३८&lt;br&gt;&#xA;एतत्तद्वचनं सद्यो निर्वापणमभून्मम ।&lt;br&gt;&#xA;मरुभूम्यध्वगस्येव महद्वर्षमशङ्कितम् ॥३९&lt;br&gt;&#xA;तथेति तद्गृहं गत्वा दृष्ट्वा तन्मातरं ततः ।&lt;br&gt;&#xA;तत्सत्कृतोऽहं तत्रासं प्रियादर्शननिर्वृतः । ४०&lt;br&gt;&#xA;गते विजयसेनेऽथ पित्राहूते मदन्तिकात् ।&lt;br&gt;&#xA;मामेत्य मदिरावत्या धात्रेयी प्रणतावदत् ॥ ४१&lt;br&gt;&#xA;भर्तृदारिकयास्माकमुद्याने भर्तृदारक ।&lt;br&gt;&#xA;विवृद्धिं मदिरावत्या नीता या मालतीलता ॥४२&lt;br&gt;&#xA;नूतनो वर्तते तस्याः खलु पुष्पभरोद्गमः ।&lt;br&gt;&#xA;मधुसंगमसानन्दविलासहसितोज्ज्वलः ।४३&lt;br&gt;&#xA;विषह्यापतितस्तस्याः कुसुमेषुशिलीमुखान् ।&lt;br&gt;&#xA;मुकुलान्युच्चितान्यद्य भर्तृदारिकया स्वयम् ।४४&lt;br&gt;&#xA;मौक्तिकैरिव तैरेषा विधायैकावली तया ।&lt;br&gt;&#xA;प्रहिता ते नवं वस्तु पूर्वं प्रेष्ठाय दीयते ।४५&lt;br&gt;&#xA;इत्युक्त्वा सार्पिता मह्यं माला चतुरया तया ।&lt;br&gt;&#xA;सपञ्चफलकर्पूरैर्नागवल्लीदलैर्युता ।४६&lt;br&gt;&#xA;प्रियास्वहस्तरचितां कण्ठे कृत्वा च तामहम् ।&lt;br&gt;&#xA;सुखं किमपि संप्रापं तत्तदालिङ्गनाधिकम् ।४७&lt;br&gt;&#xA;मुखे कृत्वा च ताम्बूलं तामवोचं प्रियासखीम्।&lt;br&gt;&#xA;किं ब्रवीम्यधिकं भद्रे हृदि कामो ममेदृशः ।४८&lt;br&gt;&#xA;त्यजेयं जीवितमिदं त्वद्वयस्याकृते यदि ।&lt;br&gt;&#xA;तदेव मे जन्मफलं सा हि प्राणेषु मे प्रभुः ।४९&lt;br&gt;&#xA;इत्युक्त्वा तां विसृज्याहमुपाध्यायगृहानगाम् ।&lt;br&gt;&#xA;समं विजयसेनेन समायातेन तत्क्षणम्। ५०&lt;br&gt;&#xA;अन्येद्युर्मदिरावत्या सहितोऽस्मद्गृहं च सः ।&lt;br&gt;&#xA;अगाद्विजयसेनोऽत्र मत्पित्रोर्दत्तसंमदः ॥५१&lt;br&gt;&#xA;तदेवं मदिरावत्या मम चैकनिवासतः ।&lt;br&gt;&#xA;गूढ एव गतो वृद्धिमनुरागोऽनुवासरम् ॥५२&lt;br&gt;&#xA;एकदा मदिरावत्या दासी मामब्रवीद्रहः ।&lt;br&gt;&#xA;श्रृणु यत्ते महाभाग वच्मि चित्ते तथा कुरु । ५३&lt;br&gt;&#xA;यतः प्रभृति दृष्टस्त्वं तत्रोपाध्यायवेश्मनि ।&lt;br&gt;&#xA;वत्सया मदिरावत्या ततः प्रभृति सा किल ॥५४&lt;br&gt;&#xA;अभिनन्दति नाहारं न तनोति प्रसाधनम् ।&lt;br&gt;&#xA;रमते न च संगीते न क्रीडति शुकादिभिः ।५५&lt;br&gt;&#xA;कदलीपत्रपवनै: श्रीखण्डार्द्रविलेपनैः ।&lt;br&gt;&#xA;तप्यते चन्द्रपादैश्च तुषारशिशिरैरपि ।५६&lt;br&gt;&#xA;कृष्णपक्षेन्दुलेखेव क्षामीभवति सान्वहम् ।&lt;br&gt;&#xA;निर्वाति युष्मत्कथया केवलं क्रियमाणया ॥५७&lt;br&gt;&#xA;एतन्मे स्वदुहित्रोक्तं तस्याः सर्वक्रियाविदा ।&lt;br&gt;&#xA;या छायेव न तत्पार्श्वात्क्षणमप्यपसर्पति ।५८&lt;br&gt;&#xA;पुनर्नीत्वा च विस्रम्भं सा स्वयं मदिरावती ।&lt;br&gt;&#xA;पृष्टा मया तया प्रोक्तं स्वं मनस्त्वद्गतं मम ।५९&lt;br&gt;&#xA;तदिदानीं यथा तस्याः फलेदेव मनोरथः ।&lt;br&gt;&#xA;तथा सुभग कुर्वीथा जीवन्तीं तां यदीच्छसि ॥६०&lt;br&gt;&#xA;इति वाक्सुधया तस्या दत्तानन्दोऽहमभ्यधाम् ।&lt;br&gt;&#xA;युष्मदायत्तमेवैतत्स्वाधीनोऽयं जनस्तव ।। ६१&lt;br&gt;&#xA;एतच्छ्रुत्वा प्रहृष्टा सा ततो याता यथागतम् ।&lt;br&gt;&#xA;तत्प्रत्ययाच्च जातास्थो निर्वृतोऽहमगां गृहम् ।। ६२&lt;br&gt;&#xA;अन्येद्युस्तां च मदिरावतीं पितुरयाचत ।&lt;br&gt;&#xA;उज्जयिन्याः समायातो महान्क्षत्त्रियपुत्रकः ।। ६३&lt;br&gt;&#xA;तत्पिता च सुतां तस्मै प्रदातुं प्रत्यपद्यत ।&lt;br&gt;&#xA;तच्चाहं तत्परिजनाच्छ्रुतवाञ्श्रोत्रदारुणम् ।। ६४&lt;br&gt;&#xA;ततः स्वर्गादिव भ्रष्टो वज्रेणेव समाहतः ।&lt;br&gt;&#xA;आक्रान्त इव भूतेन मोहं प्रापमहं चिरम् ।। ६५&lt;br&gt;&#xA;आश्वस्याचिन्तयं चाहं वैक्लव्येनाधुनैव किम् ।&lt;br&gt;&#xA;पश्यामि तावत्पर्यन्तं प्राप्नोतीष्टमविक्लवः ।। ६६&lt;br&gt;&#xA;इत्याशयाहं दिवसान्यावत्कांश्चिन्नयामि तान् ।&lt;br&gt;&#xA;प्रियासखीभिरागत्य धार्यमाणस्तदुक्तिभिः ।। ६७&lt;br&gt;&#xA;लग्नोऽत्र निश्चितस्तावदभ्यक्ता मदिरावती ।&lt;br&gt;&#xA;प्राप्तश्चोद्वाहदिवसस्तस्याः प्रविततोत्सवः ।। ६८&lt;br&gt;&#xA;स्वेच्छासंचाररुद्धायां तस्यां तत्पितृवेश्मनि ।&lt;br&gt;&#xA;जन्ययात्राप्रवेशोऽभूदासन्नस्तूर्यनादितैः ।। ६९&lt;br&gt;&#xA;तद्दृष्ट्वा तन्निराशोऽहं कष्टं जीवितवैशसम् ।&lt;br&gt;&#xA;कलयन्मन्यमानश्च विरहान्मरणं सुखम् ।। ७०&lt;br&gt;&#xA;गत्वा च नगरीबाह्यमारुह्य वटपादपम् ।&lt;br&gt;&#xA;पाशं व्यरचयं तेन पाशेनानोकहात्ततः ।। ७१&lt;br&gt;&#xA;प्रियाप्राप्तिमनोराज्यमात्मानं चात्यजं समम् ।&lt;br&gt;&#xA;क्षणाच्चापश्यमात्मानं नष्टां संप्राप्य चेतनाम् ।। ७२&lt;br&gt;&#xA;यूनः पतितमुत्सङ्गे छिन्नपाशस्य कस्यचित् ।&lt;br&gt;&#xA;अनेन नूनं त्रातोऽहमिति मत्वाब्रवं च तम् ।। ७३&lt;br&gt;&#xA;महासत्त्व त्वया तावद्दर्शितैव दयालुता ।&lt;br&gt;&#xA;किं तु मे विरहार्तस्य मृत्युरिष्टो न जीवितम् ।। ७४&lt;br&gt;&#xA;चन्द्रोऽग्निर्विषमाहारो गीतानि श्रुतिसूचयः ।&lt;br&gt;&#xA;उद्यानं बन्धनं पौष्पी माला दिग्धा शरावली ।। ७५&lt;br&gt;&#xA;ज्वलिताङ्गारवर्षं च चन्दनाद्यनुलेपनम् ।&lt;br&gt;&#xA;&amp;hellip;&amp;hellip;&amp;hellip;&amp;hellip; ।। ७६&lt;br&gt;&#xA;येषां मित्र विपर्यस्तं संसारे विधुरात्मनाम् ।&lt;br&gt;&#xA;जीविते को रसस्तेषां मादृशां विप्रयोगिनाम् ।। ७७&lt;br&gt;&#xA;इत्युक्त्वावर्णयं चास्मै तमहं कृच्छ्रबन्धवे ।&lt;br&gt;&#xA;पृष्टोदन्ताय मदिरावतीवृत्तान्तविस्तरम् ।। ७८&lt;br&gt;&#xA;ततोऽब्रवीत्स साधुर्मां किं प्राज्ञोऽपि विमुह्यसि ।&lt;br&gt;&#xA;सर्वं यस्य कृते तेन किं त्यक्तेनात्मना फलम् ।। ७९&lt;br&gt;&#xA;आत्मीयमत्र वृत्तान्तं शृण्विमं कथयामि ते ।&lt;br&gt;&#xA;अस्तीह निषधो नाम देशो हिमवदाश्रयः ।। ८०&lt;br&gt;&#xA;कलिविद्रावितस्यैको यो धर्मस्य समाश्रयः ।&lt;br&gt;&#xA;जन्मक्षेत्रं च सत्यस्य गृहं कृतयुगस्य च ।। ८१&lt;br&gt;&#xA;अतृप्तिर्यत्र लोकस्य श्रुते न त्वर्थसंचये ।&lt;br&gt;&#xA;संतोषश्च स्वदारेषु नोपकारेषु सर्वदा ।। ८२&lt;br&gt;&#xA;तत्र शीलश्रुताढ्यस्य ब्राह्मणस्याहमात्मजः ।&lt;br&gt;&#xA;सोऽहं देशान्तरालोककौतुकान्निर्गतो गृहात् ।। ८३&lt;br&gt;&#xA;भ्रमन्देशानुपाध्यायान्पश्यन्प्राप्तोऽस्मि च क्रमात् ।&lt;br&gt;&#xA;सखे शङ्खपुरं नाम नातिदूरमितः पुरम् ।। ८४&lt;br&gt;&#xA;शङ्खपालस्य यत्रास्ति नागराजस्य पावनम् ।&lt;br&gt;&#xA;शङ्खह्रद इति ख्यातं स्वच्छतोयं महत्सरः ।। ८५&lt;br&gt;&#xA;तत्रोपाध्यायसदने वसंस्तदहमेकदा ।&lt;br&gt;&#xA;स्नानयात्रोत्सवेऽगच्छं द्रष्टुं शङ्खह्रदं सरः ।। ८६&lt;br&gt;&#xA;असंख्यैः पूरिततटं नानादेशागतैर्जनैः ।&lt;br&gt;&#xA;सुरासुरैरिवाम्भोधिं क्षोभ्यमाणं समन्ततः ।। ८७&lt;br&gt;&#xA;वधूनां श्लथधम्मिल्लविस्नस्तकुसुमस्रजाम् ।&lt;br&gt;&#xA;वीचिहस्तैः परामृष्टजघनस्तनमण्डलम् ।। ८८&lt;br&gt;&#xA;आश्लिष्यापहृतेनाङ्गरागेणापिञ्जरीकृतम् ।&lt;br&gt;&#xA;महाह्रदं तमद्राक्षं तन्वानं कामुकायितम् ।। ८९&lt;br&gt;&#xA;तस्य दक्षिणतो गत्वा तरुखण्डं व्यलोकयम् ।&lt;br&gt;&#xA;सधूममिव तापिच्छैः साङ्गारमिव किंशुकैः ।। ९०&lt;br&gt;&#xA;सज्वालमिव चोत्फुल्ललोहिताशोकवल्लिभिः ।&lt;br&gt;&#xA;हरनेत्रानलप्लुष्टं देहं रतिपतेरिव ।। ९१&lt;br&gt;&#xA;तत्रातिमुक्तकलतामण्डपद्वारि कुर्वतीम् ।&lt;br&gt;&#xA;कुसुमावचयं कांचिदपश्यं कन्यकामहम् ।। ९२&lt;br&gt;&#xA;लीलाकटाक्षविक्षेपतर्जितश्रवणोत्पलाम् ।&lt;br&gt;&#xA;उत्क्षिप्तबाहुलतिकालक्षितैकपयोधराम् ।। ९३&lt;br&gt;&#xA;वहन्तीं कबरीपाशं पृष्ठतः परिमोचितम् ।&lt;br&gt;&#xA;वदनेन्दुभयेनेव तिमिरं शरणागतम् ।। ९४&lt;br&gt;&#xA;नूनं रम्भादिनिर्माणसिद्धहस्तेन वेधसा ।&lt;br&gt;&#xA;सृष्टा साक्ष्णोर्निमेषेण विज्ञेया मानुषीति या ।। ९५&lt;br&gt;&#xA;सा च दृष्टा प्रविष्टैव हृदयं मे मृगेक्षणा ।&lt;br&gt;&#xA;हस्तभल्लीव मारस्य जगत्त्रितयमोहिनी ।। ९६&lt;br&gt;&#xA;सापि मामवलोक्यैव सद्यः स्मरवशाभवत् ।&lt;br&gt;&#xA;विमुच्य पुष्पावचयक्रीडां प्रेमविहस्तिता ।। ९७&lt;br&gt;&#xA;चलद्धारलतामध्यपद्मरागप्रभोद्गमैः ।&lt;br&gt;&#xA;अनुरागमिवोद्भिन्नं भरेण हृदयाद्बहिः ।। ९८&lt;br&gt;&#xA;दर्शयन्ती परावृत्य तनुं मुहुरिवैक्षत ।&lt;br&gt;&#xA;सा मामपाङ्गविश्रान्ततारकान्तेन चक्षुषा ।। ९९&lt;br&gt;&#xA;एवं यावत्स्थितावावामन्योन्यालोकिनौ क्षणम् ।&lt;br&gt;&#xA;तावत्तत्रोदभून्नश्यज्जनहाहारवो महान् ।। १००&lt;br&gt;&#xA;आगाद्वन्येभगन्धान्धो धावन्दलितशृङ्खलः ।&lt;br&gt;&#xA;मत्तहस्ती धुतारोहकर्णान्तलुलिताङ्कुशः ।। १०१&lt;br&gt;&#xA;तं दृष्ट्वैव प्रधाव्याहं वित्रस्तां विद्रुतानुगाम् ।&lt;br&gt;&#xA;जनमध्यमनैषं तामुत्सङ्गारोपितां प्रियाम् ।। १०२&lt;br&gt;&#xA;समाश्वसिति यावत्सा तत्रागतपरिच्छदा ।&lt;br&gt;&#xA;तावज्जनरवाकृष्टस्तत्रैवागात्स वारणः ।। १०३&lt;br&gt;&#xA;तद्भयाद्विद्रवद्भूरिजनमध्यतिरोहिता ।&lt;br&gt;&#xA;अनुगैः साम्यतः क्वापि नीताहं च गतोऽन्यतः ।। १०४&lt;br&gt;&#xA;ततो गजभये शान्ते चिन्वानस्तां सुमध्यमाम् ।&lt;br&gt;&#xA;यन्नावापमविज्ञातनामान्वयनिकेतनाम् ।। १०५&lt;br&gt;&#xA;तच्छून्यचित्तो विभ्रष्टविद्यो विद्याधरो यथा ।&lt;br&gt;&#xA;भ्रमन्नुपाध्यायगृहं कथमप्यहमाप्तवान् ।। १०६&lt;br&gt;&#xA;तत्र संमूर्छित इव प्रध्वस्त इव चाभवम् ।&lt;br&gt;&#xA;तत्प्रेमभङ्गसोत्कम्पस्तदाश्लेषसुखं स्मरन् ।। १०७&lt;br&gt;&#xA;क्रमाच्च सुस्त्रीसुलभादार्द्रभावाश्रयादिव ।&lt;br&gt;&#xA;निपातितोऽहमुत्सङ्गे चिन्तया दर्शिताशया ।। १०८&lt;br&gt;&#xA;अश्रुत्या च परामृष्टो हृदये व्यथितात्मना ।&lt;br&gt;&#xA;उत्तमाङ्गे गृहीतश्च शिरोर्त्यात्यन्तवृद्धया ।। १०९&lt;br&gt;&#xA;तावच्च धैर्येण समं तन्मे विगलितं दिनम् ।&lt;br&gt;&#xA;संकोचमागतं पद्मवनं सह मुखेन मे ।। ११०&lt;br&gt;&#xA;मनोरथैर्मदीयैश्च साकं विघटितान्यथ ।&lt;br&gt;&#xA;रथाङ्गनाम्नां मिथुनान्यस्तं याते विवस्वति ।। १११&lt;br&gt;&#xA;ततः स्मरस्यैकसुहृत्सुखिनां नयनोत्सवः ।&lt;br&gt;&#xA;उदगच्छन्निशानाथः प्राचीमुखविशेषकः ।। ११२&lt;br&gt;&#xA;तेन ज्वलद्भिरिव मे करैरपि सुधामयैः ।&lt;br&gt;&#xA;आशाप्रकाशकेणापि जीविताशां न्यमील्यत ।। ११३&lt;br&gt;&#xA;अथ ज्योत्स्नानलक्षिप्तशरीरं मृत्युकाङ्क्षिणम् ।&lt;br&gt;&#xA;एकोऽब्रवीत्सहाध्यायी विधुरं वीक्ष्य तत्र माम् ।। ११४&lt;br&gt;&#xA;किमेवं दुःखितोऽस्यद्य व्याधिस्तव न दृश्यते ।&lt;br&gt;&#xA;अर्थकामकृतस्त्वाधिर्यदि तद्वच्मि ते शृणु ।। ११५&lt;br&gt;&#xA;अतिगर्धेन ये ह्यर्था वञ्चयित्वा परं च ये ।&lt;br&gt;&#xA;अपहृत्य परेषां वा वाञ्छ्यन्ते नैव ते स्थिराः ।। ११६&lt;br&gt;&#xA;पापमूला यतः पापफलभारं प्रसूय ते ।&lt;br&gt;&#xA;तद्भरेणैव भज्यन्ते शीघ्रं धनविषद्रुमाः ।। ११७&lt;br&gt;&#xA;अर्जनादिपरिक्लेशः केवलं तैर्धनैरिह ।&lt;br&gt;&#xA;अमुत्र दुःखमाचन्द्रतारकं नारकं महत् ।। ११८&lt;br&gt;&#xA;कामोऽप्यप्राप्य नष्टो यः सा प्राणान्तविडम्बना ।&lt;br&gt;&#xA;यश्चाधर्मोऽग्रदूतः स निरयाग्नेर्मुखप्रियः ।। ११९&lt;br&gt;&#xA;न्याय्यौ तु पूर्वसुकृतैर्धीधैर्योत्साहवान्पुमान् ।&lt;br&gt;&#xA;अर्थकामाववाप्नोति न तु क्लीबो भवादृशः ।। १२०&lt;br&gt;&#xA;तद्भद्र धैर्यमालम्ब्य यतस्वाभीष्टसिद्धये ।&lt;br&gt;&#xA;इत्युक्तस्तेन सख्याहं नादां यत्किंचिदुत्तरम् ।। १२१&lt;br&gt;&#xA;निगूह्याशयमाश्रित्य धैर्यं नीत्वा निशां क्रमात् ।&lt;br&gt;&#xA;इहागतोऽहं सा नाम मास्यां पुरि वसेदिति ।। १२२&lt;br&gt;&#xA;अत्र प्राप्तेन दृष्टस्त्वं पाशार्पितगलो मया ।&lt;br&gt;&#xA;पाशोत्तीर्णाच्छ्रुतं त्वत्तस्त्वद्दुःखं स्वं च वर्णितम् ।। १२३&lt;br&gt;&#xA;तदविज्ञातनामादेरपि तस्याः कृते सखे ।&lt;br&gt;&#xA;सुतनोराश्रितोद्योगः पौरुषागोचरेऽप्यहम् ।। १२४&lt;br&gt;&#xA;अतस्त्वं मदिरावत्याः स्थिताया अपि गोचरे ।&lt;br&gt;&#xA;प्राप्तौ पुरुषकारादि मुक्त्वा क्लीबायसे कथम् ।। १२५&lt;br&gt;&#xA;न श्रुतः पूर्ववृत्तान्तः किं त्वया रुक्मिणीगतः ।&lt;br&gt;&#xA;दत्तापि चेदिपतये हृता सा हरिणा न किम् ।। १२६&lt;br&gt;&#xA;इति ब्रुवति मित्रे मे तस्मिन्नातोद्यमङ्गलैः ।&lt;br&gt;&#xA;अग्रतस्तत एवागात्सानुगा मदिरावती ।। १२७&lt;br&gt;&#xA;मातृदेवकुलेऽमुष्मिन्कामपूजार्थमागताः ।&lt;br&gt;&#xA;अत्र स्थिताः कामदेवं विवाहेऽर्चन्ति कन्यकाः ।। १२८&lt;br&gt;&#xA;अत एवैतदग्रेऽस्मिन्वटे पाशो मयार्पितः ।&lt;br&gt;&#xA;इहागता सा तदर्थं मृतं पश्यतु मामिति ।। १२९&lt;br&gt;&#xA;एतच्छ्रुत्वैव स सुहृद्वीरो मामब्रवीद्द्विजः ।&lt;br&gt;&#xA;तर्हि देवकुलेऽत्रैव प्रविश्याभ्यन्तरे द्रुतम् ।। १३०&lt;br&gt;&#xA;मातॄणां पृष्ठतश्छन्नावेहि सांप्रतमास्वहे ।&lt;br&gt;&#xA;पश्यावः किमुपायोऽत्र कश्चित्स्यादावयोर्न वा ।। १३१&lt;br&gt;&#xA;एवमुक्तवता तेन सख्या साकं तथेत्यहम् ।&lt;br&gt;&#xA;गत्वा देवकुलं तत्र तथैवासमलक्षितः ।। १३२&lt;br&gt;&#xA;ततः परिणयोद्गीतमङ्गलागत्य सा शनैः ।&lt;br&gt;&#xA;प्राविशत्तत्र मदिरावती देवकुलान्तरे ।। १३३&lt;br&gt;&#xA;एकाकिन्येव याचिष्ये वरं कंचिन्मनोगतम् ।&lt;br&gt;&#xA;कामदेवाद्भगवतस्तद्बहिर्भवताखिलाः ।। १३४&lt;br&gt;&#xA;इति सर्वा बहिष्कृत्वा सखीरनुचरैः सह ।&lt;br&gt;&#xA;एकैव कामदेवं तमर्चयित्वा व्यजिज्ञपत् ।। १३५&lt;br&gt;&#xA;मनोभवेनापि सता त्वया देव कथं न मे ।&lt;br&gt;&#xA;मनोगतः प्रियो ज्ञातो विप्रलब्धा हतास्मि किम् ।। १३६&lt;br&gt;&#xA;मास्मिञ्जन्मनि भूतश्चेत्त्वं वराय क्षमो मम ।&lt;br&gt;&#xA;जन्मान्तरेऽपि तत्कुर्याः कृपां रतिपते मयि ।। १३७&lt;br&gt;&#xA;तथा प्रसादं कुर्वीथा यथा देहान्तरेऽपि मे ।&lt;br&gt;&#xA;स एव भर्ता सुभगो भवेद्विप्रकुमारकः ।। १३८&lt;br&gt;&#xA;इत्युक्त्वा सावयोर्बाला पश्यतोः शृण्वतोरपि ।&lt;br&gt;&#xA;शङ्कौ कृत्वोत्तरीयेण पाशं कण्ठे न्यवेशयत् ।। १३९&lt;br&gt;&#xA;उपेत्य दर्शयात्मानमस्याः पाशं गलाद्धर ।&lt;br&gt;&#xA;इत्युक्तस्तेन सख्याहमुपासर्पं तदैव ताम् ।। १४०&lt;br&gt;&#xA;मा प्रिये साहसं पश्य सैष प्राणपणार्जितः ।&lt;br&gt;&#xA;आर्तिकालोक्तसहजस्नेहो दासोऽग्रतस्तव ।। १४१&lt;br&gt;&#xA;इत्यहं व्याहरन्हर्षभरगद्गदया गिरा ।&lt;br&gt;&#xA;सुतनोस्त्वरितं तस्याः पाशं कण्ठादपाहरम् ।। १४२&lt;br&gt;&#xA;ततो मां वीक्ष्य सहसा यावत्सानन्दसाध्वसा ।&lt;br&gt;&#xA;क्षणं तिष्ठति सा तावत्सोऽब्रवीन्मा द्रुतं सुहृत् ।। १४३&lt;br&gt;&#xA;दिनक्षयाप्रकाशेऽस्मिन्काले निर्गत्य याम्यहम् ।&lt;br&gt;&#xA;वेषेण मदिरावत्या एतत्परिजनैः सह ।। १४४&lt;br&gt;&#xA;आवयोरुत्तरीयाभ्यां संवीतां त्वमिमां वधूम् ।&lt;br&gt;&#xA;आदायागच्छ निर्गत्य द्वितीयद्वारवर्त्मना ।। १४५&lt;br&gt;&#xA;याहि देशान्तरं रात्रौ यथाकाममलक्षितः ।&lt;br&gt;&#xA;मच्चिन्तां मा कृथा दैवं शिवं मम विधास्यति ।। १४६&lt;br&gt;&#xA;इत्युक्त्वोपात्तमदिरावतीवेषः सुहृत्स मे ।&lt;br&gt;&#xA;निर्गत्यैव ततः प्रायान्नक्तं तदनुगैर्वृतः ।। १४७&lt;br&gt;&#xA;अहं च मदिरावत्यानर्घरत्नस्रजा समम् ।&lt;br&gt;&#xA;द्वारेणान्येन निष्क्रम्य रात्र्या यातोऽस्मि योजनम् ।। १४८&lt;br&gt;&#xA;प्रातर्निर्वर्तिताहारः क्रमाद्गच्छन्दिनैरहम् ।&lt;br&gt;&#xA;प्राप्तोऽचलपुरं नाम नगरं दयितासखः ।। १०९&lt;br&gt;&#xA;मित्त्रीभूय गृहे दत्ते तत्रैकेन द्विजन्मना ।&lt;br&gt;&#xA;परिणीता मया सात्र सत्त्वरं मदिरावती ।। १५०&lt;br&gt;&#xA;ततोऽत्र वसतः सिद्धयथेष्टसुखितस्य मे ।&lt;br&gt;&#xA;किं स्यान्मित्त्रस्य मे वृत्तं तस्येत्येषाभवद्व्यथा ।। १५१&lt;br&gt;&#xA;तदनन्तरमेषोऽद्य दृष्टोऽकारणबान्धवः ।&lt;br&gt;&#xA;मयेह गङ्गास्नानार्थमागतेनोत्तरायणे ।। १५२&lt;br&gt;&#xA;चिरं चैतं सवैलक्ष्यमिवाश्लिष्योपविश्य च ।&lt;br&gt;&#xA;यावत्पृच्छामि वृत्तान्तं तावद्देव इहागतः ।। १५३&lt;br&gt;&#xA;तमेतमपरं विद्धि प्राणदारप्रदं मम ।&lt;br&gt;&#xA;कृच्छ्रैकमित्त्रं पार्श्वस्थं विप्रं वत्सेशनन्दन ।। १५४&lt;br&gt;&#xA;इति तेन यथावृत्ते विप्रेणैकेन वर्णिते ।&lt;br&gt;&#xA;नरवाहनदत्तस्तमपृच्छदपरं द्विजम् ।। १५५&lt;br&gt;&#xA;तुष्टिर्मे ब्रूहि मुक्तस्त्वं तादृशात्संकटात्कथम् ।&lt;br&gt;&#xA;मित्त्रार्थागणितप्राणा दुर्लभा हि भवादृशाः ।। १५६&lt;br&gt;&#xA;एतत्तस्य वचः श्रुत्वा वत्सराजसुतस्य सः ।&lt;br&gt;&#xA;द्वितीयोऽपि स्ववृत्तान्तं विप्रो वक्तुं प्रचक्रमे ।। १५७&lt;br&gt;&#xA;तदा ततो मां मदिरावतीवेषं विनिर्गतम् ।&lt;br&gt;&#xA;देवागारात्तदनुगास्तद्बुद्ध्या पर्यवारयन् ।। १५८&lt;br&gt;&#xA;आरोप्य शिबिकां तैश्च नृत्यवाद्यमदाकुलैः ।&lt;br&gt;&#xA;नीतोऽस्मि सोमदत्तस्य भवनं विभवान्वितम् ।। १५९&lt;br&gt;&#xA;क्वचित्सद्वस्त्रभाराढ्यं संभृताभरणं क्वचित् ।&lt;br&gt;&#xA;क्वचिन्निष्पन्नपक्वान्नं क्वचित्सज्जितवेदिकम् ।। १६०&lt;br&gt;&#xA;क्वचित्प्रगीतदासीकं क्वचिच्चारणसंकुलम् ।&lt;br&gt;&#xA;लग्नवेलाप्रतीक्षैश्च क्वचिदध्यासितं द्विजैः ।। १६१&lt;br&gt;&#xA;तत्रैकस्मिन्गृहे पानक्षीबैः परिजनैरहम् ।&lt;br&gt;&#xA;कृतावगुण्ठनो नक्तं वधूबुद्ध्या प्रवेशितः ।। १६२&lt;br&gt;&#xA;उपविष्टं च मां तत्र वनिताः पर्यवारयन् ।&lt;br&gt;&#xA;विवाहोत्सवसानन्दनानाचेष्टासमाकुलाः !। १६३&lt;br&gt;&#xA;क्षणाद्द्वारोपकण्ठे च मेखलानूपुरारवः ।&lt;br&gt;&#xA;अश्रावि प्राविशच्चात्र कन्यैका ससखीजना ।। १६४&lt;br&gt;&#xA;नागीव विस्फुरद्रत्नमूर्धा धवलकञ्चुका ।&lt;br&gt;&#xA;अब्धिवीचीव लावण्यपूर्णा मुक्तावलीचिता ।। १६५&lt;br&gt;&#xA;उद्यानदेवता साक्षादिव सत्पुष्पमालिनी ।&lt;br&gt;&#xA;सुपर्वबाहुलतिकाविराजत्करपल्लवा ।। १६६&lt;br&gt;&#xA;सा चागत्योपविष्टा मे पार्श्वे प्रियसखीधिया ।&lt;br&gt;&#xA;पश्यामि यावत्सैवात्र चित्तचौरी समागता ।। १६७&lt;br&gt;&#xA;या सा शङ्खह्रदे दृष्टा कन्या स्नानागता मया ।&lt;br&gt;&#xA;त्राता गजाद्दृष्टनष्टा मध्येलोकमगान्मम ।। १६८&lt;br&gt;&#xA;किमेतत्काकतालीयं किं स्वप्नः सत्यमेव वा ।&lt;br&gt;&#xA;इति हर्षभरोद्भ्रान्तस्तदा चाहमचिन्तयम् ।। १६९&lt;br&gt;&#xA;क्षणान्तरे च मदिरावतीसख्योऽब्रुवंश्च ताम् ।&lt;br&gt;&#xA;किमेवमार्यदुहितरुन्मना इव लक्ष्यसे ।। १७०&lt;br&gt;&#xA;एतच्छ्रुत्वाब्रवीत्कन्या सा निगूह्याशयं तदा ।&lt;br&gt;&#xA;जानीथ किं न मदिरावती मे यादृशी सखि ।। १७१&lt;br&gt;&#xA;एषा कृतविवाहा च यास्यति श्वाशुरं गृहम् ।&lt;br&gt;&#xA;एतद्वियुक्ता न स्थातुं शक्ष्यामीत्यस्मि दुःखिता ।। १७२&lt;br&gt;&#xA;तन्निर्यात बहिः क्षिप्रं यावद्विस्रम्भसंकथाः ।&lt;br&gt;&#xA;कुर्वती मदिरावत्या सह तिष्ठाम्यहं सुखम् ।। १७३&lt;br&gt;&#xA;इति निष्कास्य ताः सर्वा द्वारे दत्त्वार्गलं स्वयम् ।&lt;br&gt;&#xA;उपविश्य सखीबुद्ध्या सा मामेवमभाषत ।। १७४&lt;br&gt;&#xA;मदिरावति नास्त्यस्मादुःखं त्वदुःखतोऽधिकम् ।&lt;br&gt;&#xA;प्राणप्रिये यदन्यस्मिन्पित्रान्यस्मै प्रदीयसे ।। १७५&lt;br&gt;&#xA;तथापि ते भवेज्जातु दर्शनं संगमोऽपि वा ।&lt;br&gt;&#xA;संस्तवाज्ज्ञायमानेन तेन स्वप्रेयसा सह ।। १७६&lt;br&gt;&#xA;मम त्वनास्थमुत्पन्नं यद्दुःखं तद्वदामि ते ।&lt;br&gt;&#xA;यथाहं ते तथा त्वं हि विस्रम्भैकास्पदं मम ।। १७७&lt;br&gt;&#xA;गतवत्यस्मि यात्रायां स्नातुं शङ्खह्रदं सरः ।&lt;br&gt;&#xA;विनोदयितुमात्मानं भावित्वाद्विरहातुरम् ।। १७८&lt;br&gt;&#xA;तत्रोद्यानं दिवा मुक्त्वा नभश्चन्द्र इवागतः ।&lt;br&gt;&#xA;आलानकाञ्चनस्तम्भ इव सौन्दर्यदन्तिनः ।। १७९&lt;br&gt;&#xA;नवीनश्मश्रुमधुपश्रेणीश्रितमुखाम्बुजः ।&lt;br&gt;&#xA;कोऽपि कान्तो द्विजयुवा दृष्टो नववया मया ।। १८०&lt;br&gt;&#xA;वनेषु केवलं क्लिष्टास्तपोभिर्मुनिकन्यकाः ।&lt;br&gt;&#xA;न दृष्टोऽयं युवा याभिः किं तासां तपसः फलम् ।। १८१&lt;br&gt;&#xA;इति संचिन्तयन्त्या मे कामेन हृदयं शरैः ।&lt;br&gt;&#xA;तथा विद्धं यथा लज्जा भयं च गलितं ततः ।। १८२&lt;br&gt;&#xA;ततः पश्यामि पश्यन्तं यावत्तं तिर्यगीक्षणा ।&lt;br&gt;&#xA;आलानमुक्तो मत्तेभस्तावदागादशङ्कितम् ।। १८३&lt;br&gt;&#xA;तेन नश्यत्परिजनां भीतां दृष्ट्वा स मां युवा ।&lt;br&gt;&#xA;धावित्वाङ्के कृतां दूरे मध्ये लोकस्य नीतवान् ।। १८४&lt;br&gt;&#xA;तत्संस्पर्शामृतानन्दमीलिताहं तदा सखि ।&lt;br&gt;&#xA;को हस्ती किं भयं काहं क्व स्थितास्मीति नाविदम् ।। १८५&lt;br&gt;&#xA;ततः परिजनो यावत्प्राप्तो मे तावदागतः ।&lt;br&gt;&#xA;मत्तहस्ती स तत्रैव विरहो मूर्तिमानिव ।। १८६&lt;br&gt;&#xA;उत्क्षिप्याहमथानीता तद्भयादनुगैर्गृहम् ।&lt;br&gt;&#xA;स च मे जनसंक्षोभे न जाने क्व गतः प्रियः ।। १८७&lt;br&gt;&#xA;तदाप्रभृत्यविज्ञातनामादिकमसुप्रदम् ।&lt;br&gt;&#xA;स्मरन्ती तं करप्राप्तं केनापीह हृतं निधिम् ।। १८८&lt;br&gt;&#xA;सर्वदुःखहरां निद्रां स्वप्ने तद्दर्शनेच्छया ।&lt;br&gt;&#xA;वाञ्छन्ती चक्रवाकीभिः समं क्रन्दामि रात्रिषु ।। १८९&lt;br&gt;&#xA;तदेवं निरुपायेऽस्मिन्दुःखे मम विनोदनम् ।&lt;br&gt;&#xA;त्वद्दर्शनं यत्सखि तद्दूरीभवति चाधुना ।। १९०&lt;br&gt;&#xA;उपस्थितं तदित्थं मे मरणं मदिरावति ।&lt;br&gt;&#xA;त्वन्मुखालोकनसुखं संप्रत्यनुभवामि तत् ।। १९१&lt;br&gt;&#xA;इत्युक्त्वा श्रोत्रपीयूषवर्षाभं वचनं मम ।&lt;br&gt;&#xA;कलङ्कयन्ती वक्त्रेन्दुं साञ्जनैरश्रुबिन्दुभिः ।। १९२&lt;br&gt;&#xA;अवगुण्ठनमुत्क्षिप्य मुखान्मम निरीक्ष्य माम् ।&lt;br&gt;&#xA;परिज्ञाय तदा साभूत्सहर्षाश्चर्यसाध्वसा ।। १९३&lt;br&gt;&#xA;ततो मयोक्तं मुग्धे किं संभ्रमः सोऽहमेव ते ।&lt;br&gt;&#xA;विधिर्हि घटयत्यर्थानचिन्त्यानपि संमुखः ।। १९४&lt;br&gt;&#xA;मयापि त्वत्कृते दुःखमनुभूतं सुदुःसहम् ।&lt;br&gt;&#xA;यादृशं यादृशी चैषा प्रपञ्चरचना विधेः ।। १९५&lt;br&gt;&#xA;वक्ष्यामि विस्तरात्तत्ते नायं कालः कथाक्रमे ।&lt;br&gt;&#xA;निर्गमोपाय एवैकश्चिन्त्यतां संप्रति प्रिये ।। १९६&lt;br&gt;&#xA;इत्युक्ता सा मया बाला प्राप्तकालमभाषत ।&lt;br&gt;&#xA;अनेन पश्चाद्द्वारेण निर्गच्छावः शनैरितः ।। १९७&lt;br&gt;&#xA;बहिश्चात्र गृहोद्यानं पितुः सुक्षत्रियस्य मे ।&lt;br&gt;&#xA;तन्मार्गेणैव निर्गत्य व्रजावो यत्रकुत्रचित् ।। १९८&lt;br&gt;&#xA;इत्युक्तवत्यैव तया गुप्ताभरणया सह ।&lt;br&gt;&#xA;तदुक्तेनैव मार्गेण निरगच्छमहं ततः ।। १९९&lt;br&gt;&#xA;रात्र्या च दूरमध्वानं तया गत्वा द्रुतं भयात् ।&lt;br&gt;&#xA;प्रभाते प्राप्तवानस्मि प्रियायुक्तो महाटवीम् ।। २००&lt;br&gt;&#xA;गच्छतोश्चावयोस्तस्यां स्वकथैकविनोदयोः ।&lt;br&gt;&#xA;निर्मानुषायां शनकैर्मध्याह्नः समवर्तत ।। २०१&lt;br&gt;&#xA;निराश्रयाध्वगमनां निराक्रन्दामतापयत् ।&lt;br&gt;&#xA;भूमिं तां दुष्टभूपाल इव तीक्ष्णकरः करैः ।। २०२&lt;br&gt;&#xA;तस्मिन्काले परिश्रान्तां प्रेयसीं तां तृषार्दिताम् ।&lt;br&gt;&#xA;कृच्छ्रप्राप्तां तरुच्छायां शनैः प्रापितवानहम् ।। २०३&lt;br&gt;&#xA;आश्वासयामि यावच्च तत्र तां पटमारुतैः ।&lt;br&gt;&#xA;अकस्मान्महिषस्तावदागाद्व्रणितविद्रुतः ।। २०४&lt;br&gt;&#xA;तस्य पश्चात्प्रधावंश्च हयारूढो धनुर्धरः ।&lt;br&gt;&#xA;आगात्कोऽपि महासत्त्व इत्याकृत्यैव सूचितः ।। २०५&lt;br&gt;&#xA;स महामहिषं भल्लीप्रहारेणापरेण तम् ।&lt;br&gt;&#xA;वज्रघातेन वज्रीव गिरिं वीरो न्यपातयत् ।। २०६&lt;br&gt;&#xA;दृष्ट्वा चास्मानुपागत्य स मां प्रीत्यैव पृष्टवान् ।&lt;br&gt;&#xA;कस्त्वं कैषा च ते साधो केहायातौ युवामिति ।। २०७&lt;br&gt;&#xA;अथोपवीतमुद्घाट्य प्रोक्तं सत्यानृतं मया ।&lt;br&gt;&#xA;विप्रोऽहमेषा भार्या मे कार्याद्देशान्तरागतौ ।। २०८&lt;br&gt;&#xA;आवां चौरहतात्सार्थाद्विभ्रष्टौ मार्गनाशतः ।&lt;br&gt;&#xA;इह प्रविष्टौ दृष्टश्च भवान्नष्टाश्च भीतयः ।। २०९&lt;br&gt;&#xA;एवं मयोक्ते ब्राह्मण्यात्सानुकम्पश्च सोऽभ्यधात् ।&lt;br&gt;&#xA;अहं वनचराधीशो मृगयार्थमिहागतः ।। २१०&lt;br&gt;&#xA;युवां चान्वपरिश्रान्तौ संप्राप्तावतिथी मम ।&lt;br&gt;&#xA;तदेतं विश्रमायैतन्नातिदूरं मदास्पदम् ।। २११&lt;br&gt;&#xA;इत्युक्त्वा मत्प्रियां श्रान्तामारोप्य स्वतुरंगमे ।&lt;br&gt;&#xA;पादचारीभवन्नावां स्वनिवासं स नीतवान् ।। २१२&lt;br&gt;&#xA;तत्र बान्धववत्सोऽस्मान्भोजनाद्यैरुपाचरत् ।&lt;br&gt;&#xA;कुदेशेष्वपि जायन्ते क्वचित्केचिन्महाशयाः ।। २१३&lt;br&gt;&#xA;ततोऽटवीं तामुत्क्रम्य तद्वितीर्णानुयात्रिकाम् ।&lt;br&gt;&#xA;प्राप्याग्रहारमेकं सा परिणीता मया वधूः ।। २१४&lt;br&gt;&#xA;ततः परिभ्रमन्देशान्दृष्ट्वा सार्थं समं तया ।&lt;br&gt;&#xA;अद्य भागीरथीस्नानमहं कर्तुमिहागतः ।। २१५&lt;br&gt;&#xA;इहैव चैष संप्राप्तः स्वयंवरसुहृन्मया ।&lt;br&gt;&#xA;देवश्च दृष्ट इत्येष वृत्तान्तो मामकः प्रभो ।। २१६&lt;br&gt;&#xA;इत्युक्त्वा विरतं स यावदथ तं निर्व्याजसत्त्वोचित-&lt;br&gt;&#xA;प्राप्ताभीष्टफलं प्रशंसतितरां वत्सेशपुत्रो द्विजम् ।&lt;br&gt;&#xA;यावत्तं युवराजमात्मसचिवा बम्भ्रम्यमाणाश्चिरं&lt;br&gt;&#xA;चिन्वन्तः किल गोमुखप्रभृतयस्तत्रागता लेभिरे ।। २१७&lt;br&gt;&#xA;स च नरवाहनदत्तश्चरणनतान्हर्षबाष्पधौतमुखान् ।&lt;br&gt;&#xA;तानभिननन्द सर्वान्संमान्य यथोचितं सचिवान् ।। २१८&lt;br&gt;&#xA;अथ तौ विप्रयुवानौ सदर्थनीतिप्रियौ सहादाय ।&lt;br&gt;&#xA;स ययौ सह तैर्मन्त्रिभिरन्वागतललितलोचनः स्वपुरीम् ।। २१९&lt;br&gt;&#xA;इति महाकविश्रीसोमदेवभट्टविरचिते कथासरित्सागरे मदिरावतीलम्बके प्रथमस्तरङ्गः ।&lt;br&gt;&#xA;समाप्तश्चायं मदिरावतीलम्बस्त्रयोदशः ।&lt;/p&gt;</description>
    </item>
  </channel>
</rss>
