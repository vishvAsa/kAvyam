<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१८ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/</link>
    <description>Recent content in &#43;१८ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/001/</guid>
      <description>&lt;p&gt;इदं गुरुगिरीन्द्रजाप्रणयमन्दरान्दोलनात्पुरा किल कथामृतं हरमुखाम्बुधेरुद्गतम् ।&lt;br&gt;&#xA;प्रसह्य रसयन्ति ये विगतविघ्नलब्धर्द्धयो धुरं दधति वैबुधीं भुवि भवप्रसादेन ते ।।&lt;/p&gt;&#xA;&lt;p&gt;चन्द्राननार्धदेहाय चन्द्रांशुसितभूतये ।&lt;br&gt;&#xA;चन्द्रार्कानलनेत्राय चन्द्रार्धशिरसे नमः ।। १&lt;br&gt;&#xA;करेण कुञ्चिताग्रेण लीलयोन्नमितेन यः ।&lt;br&gt;&#xA;भाति सिद्धीरिव ददत्स पायाद्वो गजाननः ।। २&lt;br&gt;&#xA;ततोऽसितगिरौ तत्र कश्यपस्याश्रमे मुनेः ।&lt;br&gt;&#xA;नरवाहनदत्तस्तान्मुनीनेवमभाषत ।। ३&lt;br&gt;&#xA;अन्यच्च देवीविरहे नीत्वाहं सानुरागया ।&lt;br&gt;&#xA;वेगवत्या यदा न्यस्तो विद्याहस्तेऽभिरक्षितुम् ।। ४&lt;br&gt;&#xA;तदा शरीरत्यागैषी विरही परदेशगः ।&lt;br&gt;&#xA;वनान्ते दृष्टवानस्मि भ्रमन्कण्वं महामुनिम् ।। ५&lt;br&gt;&#xA;स मां पादानतं दृष्ट्वा प्रणिधानादवेत्य च ।&lt;br&gt;&#xA;दुःखितं स्वाश्रमं नीत्या सदयो मुनिरभ्यधात् ।। ६&lt;br&gt;&#xA;सोमवंशोद्भवो वीरो भूत्वा किं नाम मुह्यसि ।&lt;br&gt;&#xA;देवादेशे ध्रुवेऽनास्था का भार्यासंगमे तव ।। ७&lt;br&gt;&#xA;असंभाव्या अपि नृणां भवन्तीह समागमाः ।&lt;br&gt;&#xA;तथा हि विक्रमादित्यकथामाख्यामि ते शृणु ।। ८&lt;br&gt;&#xA;अस्त्यवन्तिषु विख्याता युगादौ विश्वकर्मणा ।&lt;br&gt;&#xA;निर्मितोज्जयिनी नाम पुरारिवसतिः पुरी ।। ९&lt;br&gt;&#xA;सतीव या पराधृष्या पद्मिनीवाश्रिता श्रिया ।&lt;br&gt;&#xA;सतां धीरिव धर्माढ्या पृध्वीव बहुकौतुका ।। १०&lt;br&gt;&#xA;महेन्द्रादित्य इत्यासीद्राजा तस्यां जगज्जयी ।&lt;br&gt;&#xA;मघवेवामरावत्यां विपक्षबलसूदनः ।। ११&lt;br&gt;&#xA;नानाशस्त्रायुधः शौर्ये रूपे तु कुसुमायुधः ।&lt;br&gt;&#xA;योऽभून्मुक्तकरस्त्यागे बद्धमुष्टिकरस्त्वसौ ।। १२&lt;br&gt;&#xA;तस्य पृथ्वीपतेर्भार्या नाम्नाभूत्सौम्यदर्शना ।&lt;br&gt;&#xA;शचीवेन्द्रस्य गौरीव शंभोः श्रीरिव शार्ङ्गिणः ।। १३&lt;br&gt;&#xA;महामन्त्री च सुमतिर्नाम तस्याभवत्प्रभोः ।&lt;br&gt;&#xA;वज्रायुधाभिधानश्च प्रतीहारः क्रमागतः ।। १४&lt;br&gt;&#xA;तैः समं स नृपः शासद्राज्यमाराधयन्हरम् ।&lt;br&gt;&#xA;नानाव्रतधरः शश्वदभवत्पुत्रकाम्यया ।। १५&lt;br&gt;&#xA;अत्रान्तरे च गीर्वाणगणसंश्रितकंदरे ।&lt;br&gt;&#xA;अन्यदिग्जयसानन्दकौबेरीहाससुन्दरे ।। १६&lt;br&gt;&#xA;स्थितं कैलासशैलेन्द्रे पुरारिं पार्वतीयुतम् ।&lt;br&gt;&#xA;उपाजग्मुः सुराः सेन्द्रा म्लेच्छोपद्रवदुःस्थिताः ।। १७&lt;br&gt;&#xA;प्रणामानन्तरासीनास्ते कृतस्तुतयोऽमराः ।&lt;br&gt;&#xA;पृष्टागमनकार्यास्ते देवमेव व्यजिज्ञपन् ।। १८&lt;br&gt;&#xA;ये त्वया देव निहता असुरा ये च विष्णुना ।&lt;br&gt;&#xA;ते जाता म्लेच्छरूपेण पुनरद्य महीतले ।। १९&lt;br&gt;&#xA;व्यापादयन्ति ते विघ्नान्घ्नन्ति यज्ञादिकाः क्रियाः ।&lt;br&gt;&#xA;हरन्ति मुनिकन्याश्च पापाः किं किं न कुर्वते ।। २०&lt;br&gt;&#xA;भूलोकाद्देवलोकश्च शश्वदाप्यायते प्रभो ।&lt;br&gt;&#xA;ब्राह्मणैर्हुतमग्नौ हि हविस्तृप्त्यै दिवौकसाम् ।। २१&lt;br&gt;&#xA;म्लेच्छाक्रान्ते च भूलोके निर्वषट्कारमङ्गले ।&lt;br&gt;&#xA;यज्ञभागादिविच्छेदाद्देवलोकोऽवसीदति ।। २२&lt;br&gt;&#xA;तदुपायं कुरुष्वात्र तं कंचिदवतारय ।&lt;br&gt;&#xA;प्रवीरं भूतले यस्तान्म्लेच्छानुत्सादयिष्यति ।। २३&lt;br&gt;&#xA;इति देवैः स विज्ञप्तः पुरारातिरुवाच तान् ।&lt;br&gt;&#xA;यात यूयं न चिन्तात्र कार्या भवत निर्वृताः ।। २४&lt;br&gt;&#xA;अचिरेण करिष्येऽहमत्रोपायमसंशयम् ।&lt;br&gt;&#xA;इत्युक्त्वा व्यसृजद्देवान्स्वधिष्ण्यान्यम्बिकापतिः ।। २५&lt;br&gt;&#xA;गतेषु तेषु चाहूय माल्यवत्संज्ञकं गणम् ।&lt;br&gt;&#xA;सपार्वतीको भगवानेवमादिशति स्म सः ।। २६&lt;br&gt;&#xA;पुत्रावतर मानुष्ये जायस्व च महापुरि ।&lt;br&gt;&#xA;उज्जयिन्यां सुतः शूरो महेन्द्रादित्यभूपतेः ।। २७&lt;br&gt;&#xA;स च राजा ममैवांशस्तद्भार्या चाम्बिकांशजा ।&lt;br&gt;&#xA;तयोर्गृहे समुत्पद्य कुरु कार्यं दिवौकसाम् ।। २८&lt;br&gt;&#xA;म्लेच्छान्व्यापादयाशेषांस्त्रयीधर्मविघातिनः ।&lt;br&gt;&#xA;सप्तद्वीपेश्वरो राजा मत्प्रसादाच्च भाव्यसि ।। २९&lt;br&gt;&#xA;यक्षराक्षसवेताला अपि स्थास्यन्ति ते वशे ।&lt;br&gt;&#xA;भुक्त्वा मानुषभोगांश्च पुनरस्मानुपैष्यसि ।। ३०&lt;br&gt;&#xA;इत्यादिष्टः पुरजिता माल्यवान्सोऽब्रवीद्गणः ।&lt;br&gt;&#xA;अलङ्घ्या युष्मदाज्ञा मे भोगा मानुष्यके तु के ।। ३१&lt;br&gt;&#xA;यत्र बन्धुसुहृद्भृत्यविप्रयोगाः सुदुःसहाः ।&lt;br&gt;&#xA;धननाशजरारोगाद्युद्भवा यत्र च व्यथा ।। ३२&lt;br&gt;&#xA;इति तेन गणेनोक्तो धूर्जटिः प्रत्युवाच तम् ।&lt;br&gt;&#xA;गच्छ नैतानि दुःखानि भविष्यन्ति तवानघ ।। ३३&lt;br&gt;&#xA;मत्प्रसादेन सुखितः सर्वकालं भविष्यसि ।&lt;br&gt;&#xA;इत्युक्तः शंभुना सोऽभूददृश्यो माल्यवांस्ततः ।। ३४&lt;br&gt;&#xA;गत्वा चोज्जयिनीं तस्य महेन्द्रादित्यभूभुजः ।&lt;br&gt;&#xA;देव्या ऋतुजुषो गर्भे समभूत्स गणोत्तमः ।। ३५&lt;br&gt;&#xA;तत्कालं च निशाकान्तकलाकलितशेखरः ।&lt;br&gt;&#xA;देवो महेन्द्रादित्यं तं नृपं स्वप्ने समादिशत् ।। ३६&lt;br&gt;&#xA;तुष्टोऽस्मि तव तद्राजन्स ते पुत्रो भविष्यति ।&lt;br&gt;&#xA;आक्रमिष्यति सद्वीपां पृथिवीं विक्रमेण यः ।। ३७&lt;br&gt;&#xA;यक्षरक्षःपिशाचादीन्पातालाकाशगानपि ।&lt;br&gt;&#xA;वीरः करिष्यति वशे म्लेच्छसंघान्हनिष्यति ।। ३८&lt;br&gt;&#xA;भविष्यत्यत एवैष विक्रमादित्यसंज्ञकः ।&lt;br&gt;&#xA;तथा विषमशीलश्च नाम्ना वैषम्यतोऽरिषु ।। ३९&lt;br&gt;&#xA;इत्युक्त्वान्तर्हिते देवे प्रबुध्य स महीपतिः ।&lt;br&gt;&#xA;प्रातः स्वसचिवेभ्यस्तं हृष्टः स्वप्नं न्यवेदयत् ।। ४०&lt;br&gt;&#xA;तेऽपि स्वप्ने हरादेशं पुत्रप्राप्तिफलं क्रमात् ।&lt;br&gt;&#xA;तस्मै शशंसुः सचिवा राज्ञे प्रमुदितास्तदा ।। ४१&lt;br&gt;&#xA;तावदेत्य फलं साक्षाद्राज्ञेऽन्तःपुरचेटिकाः ।&lt;br&gt;&#xA;अदर्शयदिदं देव्यै स्वप्ने शंभुरदादिति ।। ४२&lt;br&gt;&#xA;ततः स राजा मुमुदे सचिवैरभिनन्दितः ।&lt;br&gt;&#xA;सत्यं मम सुतो दत्तः शर्वेणेति मुहुर्वदन् ।। ४३&lt;br&gt;&#xA;अथ राज्ञी सगर्भा सा जज्ञे तस्योर्जितद्युतिः ।&lt;br&gt;&#xA;प्राची प्रातरिवोदेष्यत्सहस्रकरमण्डला ।। ४४&lt;br&gt;&#xA;चकाशे सा च कुचयोः श्यामया चूचुकत्विषा ।&lt;br&gt;&#xA;गर्भस्थस्येव सम्राजः स्तन्यरक्षणमुद्रया ।। ४५&lt;br&gt;&#xA;स्वप्ने सप्तापि जलधीनुत्ततार च सा तदा ।&lt;br&gt;&#xA;प्रणम्यमाना निखिलैर्यक्षवेतालराक्षसैः ।। ४६&lt;br&gt;&#xA;प्राप्ते च समये पुत्रं सा सूते स्म महस्विनम् ।&lt;br&gt;&#xA;नभोऽर्केणेव बालेन येनाभास्यत वासकम् ।। ४७&lt;br&gt;&#xA;जाते च तस्मिन्निपतत्पुष्पवृष्टिप्रहासिनी ।&lt;br&gt;&#xA;द्यौरराजत गीर्वाणदुन्दुभिध्वनिनादिनी ।। ४८&lt;br&gt;&#xA;क्षीबेव भूताविष्टेव वातक्षोभावृतेव च ।&lt;br&gt;&#xA;तत्कालमुत्सवानन्दव्याकुला साभवत्पुरी ।। ४९&lt;br&gt;&#xA;तदा च तत्राविरतं वसु राजनि वर्षति ।&lt;br&gt;&#xA;सौगतव्यतिरेकेण नासीत्कश्चिदनीश्वरः ।। ५०&lt;br&gt;&#xA;नाम्ना तं विक्रमादित्यं हरोक्तेनाकरोत्पिता ।&lt;br&gt;&#xA;तथा विषमशीलं च महेन्द्रादित्यभूपतिः ।। ५१&lt;br&gt;&#xA;गतेष्वन्येषु दिवसेष्वत्र तस्य महीभुजः ।&lt;br&gt;&#xA;सुमतेर्मन्त्रिणः पुत्रो जज्ञे नाम्ना महामतिः ।। ५२&lt;br&gt;&#xA;क्षत्तुर्वज्रायुधस्यापि पुत्रो भद्रायुधोऽजनि ।&lt;br&gt;&#xA;श्रीधरोऽजायत सुतो महीधरपुरोधसः ।। ५३&lt;br&gt;&#xA;तैस्त्रिभिर्मन्त्रितनयैः सह राजसुतोऽत्र सः ।&lt;br&gt;&#xA;ववृधे विक्रमादित्यस्तेजोवीर्यबलैरिव ।। ५४&lt;br&gt;&#xA;उपनीतस्य विद्यासु गुरवो हेतुमात्रताम् ।&lt;br&gt;&#xA;ययुस्तस्याप्रयासेन प्रादुरासन्स्वयं तु ताः ।। ५५&lt;br&gt;&#xA;ददृशे स प्रयुञ्जानो यां यां विद्यां कलां तथा ।&lt;br&gt;&#xA;सैव सैवासमोत्कर्षा तस्य तज्ज्ञैरबुध्यत ।। ५६&lt;br&gt;&#xA;दिव्यास्त्रयोधिनं तं च पश्यन्राजसुतं जनाः ।&lt;br&gt;&#xA;मन्दादरोऽभूद्रामादिधनुर्धरकथास्वपि ।। ५७&lt;br&gt;&#xA;आक्रान्तोपनतैर्दत्ताः कन्या रूपवतीर्नृपैः ।&lt;br&gt;&#xA;आजहार पिता तस्य तास्ताः श्रिय इवापराः ।। ५८&lt;br&gt;&#xA;ततश्च यौवनस्थं तं विलोक्य प्राज्यविक्रमम् ।&lt;br&gt;&#xA;अभिषिच्य सुतं राज्ये यथाविधि जनप्रियम् ।। ५९&lt;br&gt;&#xA;महेन्द्रादित्यनृपतिः सभार्यासचिवोऽपि सः ।&lt;br&gt;&#xA;वृद्धो वाराणसीं गत्वा शरणं शिश्रिये शिवम् ।। ६०&lt;br&gt;&#xA;सोऽपि तद्विक्रमादित्यो राज्यमासाद्य पैतृकम् ।&lt;br&gt;&#xA;नभो भास्वानिवारेभे राजा प्रतपितुं क्रमात् ।। ६१&lt;br&gt;&#xA;दृष्ट्वैव तेन कोदण्डे नमत्यारोपितं गुणम् ।&lt;br&gt;&#xA;तच्छिक्षयेवोच्छिरसोऽप्यानमन्सर्वतो नृपाः ।। ६२&lt;br&gt;&#xA;दिव्यानुभावो वेतालराक्षसप्रभृतीनपि ।&lt;br&gt;&#xA;साधयित्वानुशास्ति स्म सम्यगुन्मार्गवर्तिनः ।। ६३&lt;br&gt;&#xA;प्रसाधयन्त्यः ककुभः सेनास्तस्य महीतले ।&lt;br&gt;&#xA;निश्चेरुर्विक्रमाद्त्यिस्यादित्यस्येव रश्मयः ।। ६४&lt;br&gt;&#xA;महावीरोऽप्यभूद्राजा स भीरुः परलोकतः ।&lt;br&gt;&#xA;शूरोऽपि चाचण्डकरः कुभर्ताप्यङ्गनाप्रियः ।। ६५&lt;br&gt;&#xA;स पिता पितृहीनानामबन्धूनां स बान्धवः ।&lt;br&gt;&#xA;अनाथानां च नाथः स प्रजानां कः स नाभवत् ।। ६६&lt;br&gt;&#xA;श्वेतद्वीपस्य दुग्धाब्धेः कैलासहिमशैलयोः ।&lt;br&gt;&#xA;निर्माणे तद्यशो नूनमुपभानमभूद्विधेः ।। ६७&lt;br&gt;&#xA;एकदा च तमास्थानगतं भद्रायुधो नृपम् ।&lt;br&gt;&#xA;प्रविश्य विक्रमादित्यं प्रतीहारो व्यजिज्ञपत् ।। ६८&lt;br&gt;&#xA;प्रेषितस्य ससैन्यस्य दक्षिणाशाविनिर्जये ।&lt;br&gt;&#xA;पार्श्वं विक्रमशक्तेर्यो देवेन प्रेषितोऽभवत् ।। ६९&lt;br&gt;&#xA;स दूतोऽनङ्गदेवोऽयमागतो द्वारि तिष्ठति ।&lt;br&gt;&#xA;सद्वितीयो मुखं चास्य हृष्टं वक्ति शुभं प्रभो ।। ७०&lt;br&gt;&#xA;प्रविशत्विति राज्ञोक्ते सद्वितीयं स तत्र तम् ।&lt;br&gt;&#xA;प्रावेशयत्प्रतीहारोऽनङ्गदेवं सगौरवम् ।। ७१&lt;br&gt;&#xA;प्रविष्टः सप्रणामं च जयशब्दमुदीर्य सः ।&lt;br&gt;&#xA;उपविष्टोऽग्रतो दूतस्तेनापृच्छयत भूभुजा ।। ७२&lt;br&gt;&#xA;कच्चिद्विक्रमशक्तिः स सेनानी कुशली नृपः ।&lt;br&gt;&#xA;कच्चिद्व्याघ्रबलाद्याश्च नृपाः कुशलिनोऽपरे ।। ७३&lt;br&gt;&#xA;अन्येषां राजपुत्राणां प्रधानानां च तद्बले ।&lt;br&gt;&#xA;कच्चिच्छिवं गजाश्वस्य रथपादातकस्य च ।। ७४&lt;br&gt;&#xA;इति भूमिभृता पृष्टोऽनङ्गदेवो जगाद सः ।&lt;br&gt;&#xA;शिवं विक्रमशक्तेश्च सैन्यस्य सकलस्य च ।। ७५&lt;br&gt;&#xA;सापरान्तश्च देवेन निर्जितो दक्षिणापथः ।&lt;br&gt;&#xA;मध्यदेशः ससौराष्ट्रः सवङ्गाङ्गा च पूर्वदिक् ।। ७६&lt;br&gt;&#xA;सकश्मीरा च कौबेरी काष्ठा च करदीकृता ।&lt;br&gt;&#xA;तानि तान्यपि दुर्गाणि द्वीपानि विजितानि च ।। ७७&lt;br&gt;&#xA;म्लेच्छसंघाश्च निहताः शेषाश्च स्थापिता वशे ।&lt;br&gt;&#xA;ते ते विक्रमशक्तेश्च प्रविष्टाः कटके नृपाः ।। ७८&lt;br&gt;&#xA;स च विक्रमशक्तिस्तै राजभिः सममागतः ।&lt;br&gt;&#xA;इतः प्रयाणकेष्वास्ते द्वित्रेष्वेव खलु प्रभो ।। ७९&lt;br&gt;&#xA;एवमाख्यातवन्तं तं तुष्टो वस्त्रैर्विभूषणैः ।&lt;br&gt;&#xA;ग्रामैश्च विक्रमादित्यो दूतं राजाभ्यपूरयत् ।। ८०&lt;br&gt;&#xA;अथ पप्रच्छ नृपतिः स तं दूतवरं पुनः ।&lt;br&gt;&#xA;अनङ्गदेव के देशा गतेनात्र विलोकिताः ।। ८१&lt;br&gt;&#xA;त्वया कुत्र च किं दृष्टं कौतुकं भद्र कथ्यताम् ।&lt;br&gt;&#xA;इत्युक्तो भूभृतानङ्गदेवो वक्तुं प्रचक्रमे ।। ८२&lt;br&gt;&#xA;इतो देवाज्ञया देव गत्वाहं प्राप्तवान्क्रमात् ।&lt;br&gt;&#xA;पार्श्वे विक्रमशक्तेस्तं सेनासमुदयं तव ।। ८३&lt;br&gt;&#xA;मिलितानन्तनागेन्द्रसश्रीकहरिशोभितम् ।&lt;br&gt;&#xA;समुद्रमिव विस्तीर्णं सपक्षक्ष्माभृदाश्रितम् ।। ८४&lt;br&gt;&#xA;उपागतश्च तत्राहं तेन विक्रमशक्तिना ।&lt;br&gt;&#xA;प्रभुणा प्रेषित इति प्रणतेनातिसत्कृतः ।। ८७&lt;br&gt;&#xA;तावत्तिष्ठामि विजयस्वरूपं प्रविलोकयन् ।&lt;br&gt;&#xA;सिंहलेश्वरसंबन्धी दूतस्तावदुपागमत् ।। ०६&lt;br&gt;&#xA;राज्ञो हृदयभूतस्तेऽनङ्गदेवः स्थितोऽन्तिके ।&lt;br&gt;&#xA;इति मे कथितं दूतैस्त्वत्पार्श्वप्रहितागतैः ।। ८७&lt;br&gt;&#xA;तदेतं त्वरयानङ्गदेवं प्रहिणु मेऽन्तिकम् ।&lt;br&gt;&#xA;कल्याणमस्य वक्ष्यामि राजकार्यं हि किंचन ।। ८८&lt;br&gt;&#xA;इति स्वप्रभुवाक्यं च स दूतः सिंहलागतः ।&lt;br&gt;&#xA;मत्संनिधाने वक्ति स्म तस्मै विक्रमशक्तये ।। ८९&lt;br&gt;&#xA;ततो विक्रमशक्तिर्मामवदद्गच्छ सत्वरम् ।&lt;br&gt;&#xA;सिंहलेशान्तिकं पश्य त्वन्मुखे किं ब्रवीति सः ।। ९०&lt;br&gt;&#xA;अथाहं सिंहलाधीशदूतेन सह तेन तत् ।&lt;br&gt;&#xA;अगच्छं सिंहलद्वीपं वहनेनाब्धिर्त्मना ।। ९१&lt;br&gt;&#xA;राजधानीं च तत्राहमपश्यं हेमनिर्मिताम् ।&lt;br&gt;&#xA;विचित्ररत्नप्रासादां गीर्वाणनगरीमिव ।। ९२&lt;br&gt;&#xA;तस्यां च वीरसेनं तमद्राक्षं सिंहलेश्वरम् ।&lt;br&gt;&#xA;वृतं विनीतैः सचिवैः सुरैरिव शतक्रतुम् ।। ९३&lt;br&gt;&#xA;स मामुपेतमादृत्य पृष्ट्वा च कुशलं प्रभोः ।&lt;br&gt;&#xA;राजा विश्रमयामास सत्कारेणात्र भूयसा ।। ९४&lt;br&gt;&#xA;अन्येद्युरास्थानगतो मामाहूय स भूपतिः ।&lt;br&gt;&#xA;युष्मासु दर्शयन्भक्तिमवोचन्मन्त्रिसंनिधौ ।। ९५&lt;br&gt;&#xA;अस्ति मे दुहिता कन्या मर्त्यलोकैकसुन्दरी ।&lt;br&gt;&#xA;नाम्ना मदनलेखेति तां च राज्ञे ददामि वः ।। ९६&lt;br&gt;&#xA;तस्यानुरूपा भार्या सा स तस्याश्चोचितः पतिः ।&lt;br&gt;&#xA;एतदर्थं त्वमाहूतस्त्वत्स्वाम्यर्थं प्रतीप्सता ।। ९७&lt;br&gt;&#xA;गच्छ च स्वामिने वक्तुं मद्दूतेन सहाग्रतः ।&lt;br&gt;&#xA;अहं तवैवानुपदं प्रहेष्याम्यत्र चात्मजाम् ।। ९८&lt;br&gt;&#xA;उक्त्वेत्यानाययामास स राजा तत्र तां सुताम् ।&lt;br&gt;&#xA;भूषिताभरणाभोगां रूपलावण्ययौवनैः ।। ९९&lt;br&gt;&#xA;उपवेश्य च तामङ्के दर्शयित्वा जगाद माम् ।&lt;br&gt;&#xA;त्वत्स्वामिने मया दत्ता कन्येयं गृह्यतामिति ।। १००&lt;br&gt;&#xA;अहं च राजपुत्रीं तां दृष्ट्वा तद्रूपविस्मितः ।&lt;br&gt;&#xA;प्रतीप्सितैषा राजार्थं मयेति मुदितोऽब्रवम् ।। १०१&lt;br&gt;&#xA;अचिन्तयं च नाश्चर्यविधौ तृप्यत्यहो विधिः ।&lt;br&gt;&#xA;तदुत्तमामिमां चक्रे यत्कृत्वापि तिलोत्तमाम् ।। १०२&lt;br&gt;&#xA;ततोऽहं सत्कृतस्तेन राज्ञा प्रस्थितवांस्ततः ।&lt;br&gt;&#xA;द्वीपाद्धवलसेनेन तद्दूतेन सहामुना ।। १०३&lt;br&gt;&#xA;आरुह्य वहनं चावां व्रजावो यावदम्बुऽधौ ।&lt;br&gt;&#xA;तावद्द्राग्दृष्टवन्तौ स्वस्तन्मध्ये पुलिनं महत् ।। १०४&lt;br&gt;&#xA;तन्मध्येऽद्भुतरूपे द्वे अपश्याव च कन्यके ।&lt;br&gt;&#xA;एकां प्रियंगुश्यामाङ्गीमन्यां चन्द्रामलद्युतिम् ।। १०५&lt;br&gt;&#xA;स्वस्ववर्णोचितोपात्तवस्त्राभरणशोभिते ।&lt;br&gt;&#xA;सरत्नकंकणक्वाणवितीर्णकरतालिके ।। १०६&lt;br&gt;&#xA;प्रनर्तयन्त्यौ पुरतः क्रीडाहरिणपोतकम् ।&lt;br&gt;&#xA;अपि जाम्बूनदमयं सजीवं रत्नचित्रितम् ।। १०७&lt;br&gt;&#xA;तद्दृष्ट्वान्योन्यमावाभ्यां विस्मिताभ्यामभण्यत ।&lt;br&gt;&#xA;अहो किमिदमाश्चर्यं स्वप्नो माया भ्रमो नु किम् ।। १०८&lt;br&gt;&#xA;क्वाब्धावकाण्डे पुलिनं क्वेदृश्यौ तत्र कन्यके ।&lt;br&gt;&#xA;क्व चेदृग्रत्नचित्राङ्गो जीवन्हेममृगोऽनयोः ।। १०९&lt;br&gt;&#xA;इत्यादि वदतोरेव देव साश्चर्यमावयोः ।&lt;br&gt;&#xA;वायुः प्रावर्तताकस्माद्वातुमुद्वेल्लिताम्बुधिः ।। ११०&lt;br&gt;&#xA;तेनास्मद्वहनं वेल्लद्वीचिन्यस्तमभज्यत ।&lt;br&gt;&#xA;मकरैर्भक्ष्यमाणाश्च ममज्जुस्तद्गता जनाः ।। १११&lt;br&gt;&#xA;आवां च ताभ्यां कन्याभ्यामेत्यैवालम्ब्य बाहुषु ।&lt;br&gt;&#xA;उत्क्षिप्य पुलिनं नीतावप्राप्तमकराननौ ।। ११२&lt;br&gt;&#xA;ऊर्मिभिः पूर्यमाणे च तस्मिन्रोधसि विह्वलौ ।&lt;br&gt;&#xA;आश्वास्यावां गुहागर्भमिव ताभ्यां प्रवेशितौ ।। ११३&lt;br&gt;&#xA;ततो वीक्षावहे तावद्दिव्यं नानाद्रुमं वनम् ।&lt;br&gt;&#xA;नाम्भोधिर्न तटं नापि मृगशावो न कन्यके ।। ११४&lt;br&gt;&#xA;चित्र किमेतन्मायेयं नूनं कापीति वादिनौ ।&lt;br&gt;&#xA;क्षणं भ्रमन्तौ तत्रावामपश्याव महत्सरः ।। ११५&lt;br&gt;&#xA;स्वच्छगम्भीरविस्तीणमाशयं महतामिव ।&lt;br&gt;&#xA;तृष्णासंतापशमनं निर्वाणमिव मूर्तिमत् ।। ११६&lt;br&gt;&#xA;तत्र च स्नातुमायातां साक्षादिव वनश्रियम् ।&lt;br&gt;&#xA;परिवारावृतां कांचिदपश्याव वराङ्गनाम् ।। ११७&lt;br&gt;&#xA;कर्णीरथावतीर्णा च तत्रोचितसरोरुहा ।&lt;br&gt;&#xA;स्नात्वा सरस्यनुध्यानमकरोत्सा पुरद्विषः ।। ११८&lt;br&gt;&#xA;तावदुद्गम्य सरसो विस्मयेन सहावयोः ।&lt;br&gt;&#xA;साक्षादुपागान्निकटं तस्या लिङ्गाकृतिः शिवः ।। ११९&lt;br&gt;&#xA;दिव्यरत्नमयं त सा तैस्तैः स्वविभवोचितैः ।&lt;br&gt;&#xA;अभ्यर्च्य विविधैर्भोगैर्वीणामादत्त सुन्दरी ।। १२०&lt;br&gt;&#xA;आलम्ब्य दक्षिणं मार्गं स्वरतालपदैस्तथा ।&lt;br&gt;&#xA;अवधानेन सा सम्यग्गायन्ती तामवादयत् ।। १२१&lt;br&gt;&#xA;यथा तच्छ्रवणाकृष्टहृदया गगनागताः ।&lt;br&gt;&#xA;तत्र सिद्धादयोऽप्यासन्निस्पन्दा लिखिता इव ।। १२२&lt;br&gt;&#xA;उपसंहृतगान्धर्वा ततः शंभोर्विसर्जनम् ।&lt;br&gt;&#xA;साकरोत्स च तत्रैव देवः सरसि मग्नवान् ।। १२३&lt;br&gt;&#xA;अथोत्थाय समारुह्य वहनं सपरिच्छदा ।&lt;br&gt;&#xA;शनैर्गन्तुं प्रवृत्ताभूत्सा ततो हरिणेक्षणा ।। १२४&lt;br&gt;&#xA;केयमित्यसकृद्यत्नादावयोः पृच्छतोरपि ।&lt;br&gt;&#xA;नोत्तरं तत्परिजनः कोऽप्यदादनुगच्छतोः ।। १२५&lt;br&gt;&#xA;ततोऽस्य सिंहलद्वीपपतिदूतस्य तावकम् ।&lt;br&gt;&#xA;प्रभावं दर्शयिष्यंस्तामित्युच्चैरहमब्रवम् ।। १२६&lt;br&gt;&#xA;भोः शुभे विक्रमादित्यदेवाङ्घ्रिस्पर्शशापिता ।&lt;br&gt;&#xA;त्वं मया यद्यनाख्याय ममात्मानं गमिष्यसि ।। १२७&lt;br&gt;&#xA;तच्छ्रुत्वा परिवारं सा निवार्यैवावरुह्य च ।&lt;br&gt;&#xA;वहनान्मामुपागम्य गिरा मधुरयाभ्यधात् ।। १२८&lt;br&gt;&#xA;कच्चिच्छ्रीविक्रमादित्यदेवः कुशलवान्प्रभुः ।&lt;br&gt;&#xA;किं वा पृच्छामि विदितं सर्वं मेऽनङ्गदेव यत् ।। १२९&lt;br&gt;&#xA;प्रदर्श्य मायामानीतो मयैव हि भवानिह ।&lt;br&gt;&#xA;राज्ञोऽर्थे तस्य स हि मे मान्यस्त्राता महाभयात् ।। १३०&lt;br&gt;&#xA;तदेहि मद्गृहं तत्र सर्वं वक्ष्याम्यहं तव ।&lt;br&gt;&#xA;याहं यथा च राजा मे मान्यः कार्यं च तस्य यत् ।। १३१&lt;br&gt;&#xA;इत्युक्त्वा विनयेन मुक्तवहना पद्भ्यां व्रजन्ती पथि&lt;br&gt;&#xA;प्रह्वा सा नयति स्म तौ सुवदना स्वर्गोपमं स्वं पुरम ।&lt;br&gt;&#xA;नानारत्नविचित्रहेमरचितं द्वारेषु नानायुधै-&lt;br&gt;&#xA;र्नानारूपधरैश्च वीणपुरुषैरध्यासितं सर्वतः ।। १३२&lt;br&gt;&#xA;तत्रावृते वरवधूभिरशेषदिव्यभोगौघसिद्धिभिरिवाकृतिशालिनीभिः ।&lt;br&gt;&#xA;स्नानानुलेपनसदम्बरभूषणैर्नौ संमान्य विभ्रमयति स्म च सांप्रतं सा ।। १३३&lt;br&gt;&#xA;इति महाकविश्रीसोमदेवभट्टविरचिते कथासरित्सागरे विषमशीललम्बके प्रथमस्तरङ्गः ।&lt;/p&gt;</description>
    </item>
    <item>
      <title>००२</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/002/</guid>
      <description>&lt;p&gt;इत्युक्त्वा विक्रमादित्यदेवायास्थानवर्तिने ।&lt;br&gt;&#xA;अनङ्गदेवः पुनरप्येवं कथयति स्म सः ।। १&lt;br&gt;&#xA;ततो भुक्तोत्तरं सा मां सखीमध्यस्थिताब्रवीत् ।&lt;br&gt;&#xA;अनङ्गदेव सर्वं ते कथयाम्यधुना शृणु ।। २&lt;br&gt;&#xA;एषाहं धनदभ्रातुर्मणिभद्रस्य गेहिनी ।&lt;br&gt;&#xA;दुन्दुभेर्यक्षराजस्य सुता मदनमञ्जरी ।। ३&lt;br&gt;&#xA;साहं तीरेषु सरितां शैशेषूपवनेषु च ।&lt;br&gt;&#xA;मनोहरेषु व्यहरं भर्त्रा सह सुखं सदा ।। ४&lt;br&gt;&#xA;एकदा च गताभूवमुज्जयिन्यामहं किल ।&lt;br&gt;&#xA;उद्यानं मकरन्दाख्यं विहर्तुं वल्लभान्विता ।। ५५&lt;br&gt;&#xA;तत्र दैवादुषस्येकः खण्डकापालिकाधमः ।&lt;br&gt;&#xA;विहारश्रमसंसुप्तप्रबुद्धां पश्यति स्म माम् ।। ६&lt;br&gt;&#xA;स कामवशगः पापो भार्यात्वे होमकर्मणा ।&lt;br&gt;&#xA;मन्त्रेण मां साधयितुं प्रावर्तिष्ट श्मशानगः ।। ७&lt;br&gt;&#xA;तदहं स्वप्रभावेण बुद्ध्वा भर्त्रे न्यवेदयम् ।&lt;br&gt;&#xA;तेनाप्यावेदितं भ्रातुर्ज्यायसो धनदस्य तत् ।। ८&lt;br&gt;&#xA;धनाध्यक्षेण गत्वा च विज्ञप्तः कमलोद्भवः ।&lt;br&gt;&#xA;स चापि भगवानेवं ब्रह्मा ध्यात्वा तमभ्यधात् ।। ९&lt;br&gt;&#xA;सत्यं स भ्रातृजायां ते कपाली हर्तुमुद्यतः ।&lt;br&gt;&#xA;यक्षसाधनमन्त्राणां शक्तिस्तेषां हि तादृशी ।। १०&lt;br&gt;&#xA;तया तु विक्रमादित्यो मन्त्रेणाकृष्यमाणया ।&lt;br&gt;&#xA;आक्रन्दनीयो नृपतिः स रक्षिष्यति तां ततः ।। ११&lt;br&gt;&#xA;एतद्ब्रह्मवचोऽभ्येत्य मद्भर्त्रे धनदोऽब्रवीत् ।&lt;br&gt;&#xA;मद्भर्ता मह्यमाह स्म कुमन्त्रचकितात्मने ।। १२&lt;br&gt;&#xA;तावच्च क्रमसिद्धेन मन्त्रेणाकृष्टवान्स माम् ।&lt;br&gt;&#xA;होमं कुर्वञ्श्मशानस्थः खण्डकापालिकः स्वतः ।। १३&lt;br&gt;&#xA;अहं च मन्त्राकृष्टा तद्वित्रस्ता पितृकाननम् ।&lt;br&gt;&#xA;प्रापमस्थिकपालाढ्यं भैरवं भूतसेवितम् ।। १४&lt;br&gt;&#xA;तत्रापश्यं च तं दुष्टकापालिकमहं तदा ।&lt;br&gt;&#xA;हुताग्निमर्चितोत्तानशवाधिष्ठितमण्डलम् ।। ३५५&lt;br&gt;&#xA;स च कापालिकः प्राप्तां दृष्ट्वा मां दर्पमोहितः ।&lt;br&gt;&#xA;अगात्कथंचिदाचान्तुं नदीं दैवाददूरगाम् ।। १६&lt;br&gt;&#xA;तत्क्षणं संस्मृतब्रह्मवचनाहमचिन्तयम् ।&lt;br&gt;&#xA;किं नाक्रन्दामि राजानं स रात्रौ जात्विह भ्रमेत् ।। १७&lt;br&gt;&#xA;इत्येतच्चिन्तयित्वोच्चैस्तत्राक्रन्दितवत्यहम् ।&lt;br&gt;&#xA;परित्रायस्व मां देव विक्रमादित्य भूपते ।। १८&lt;br&gt;&#xA;जगद्रक्षामणे पश्य बलात्कुलवधूं सतीम् ।&lt;br&gt;&#xA;गृहिणीं मणिभद्रस्य धनाध्यक्षानुजन्मनः ।। ३९&lt;br&gt;&#xA;दुन्दुभेस्तनयां यक्षीं नाम्ना मदनमञ्जरीम् ।&lt;br&gt;&#xA;कापालिकोऽयं त्वद्राज्ये मां ध्वंसयितुमुद्यतः ।। २०&lt;br&gt;&#xA;इत्याक्रन्दितवत्येव ज्वलन्तमिव तेजसा ।&lt;br&gt;&#xA;कृपाणपाणिमायान्तं तमद्राक्षमहं नृपम् ।। २१&lt;br&gt;&#xA;स च मामवदद्भद्रे मा भैषीर्निर्वृता भव ।&lt;br&gt;&#xA;अहं कापालिकादस्माद्रक्षामि भवतीं शुभे ।। २२&lt;br&gt;&#xA;को हि राज्ये ममाधर्ममीदृशं कर्तुमीश्वरः ।&lt;br&gt;&#xA;इत्युक्त्वाग्निशिखं नाम वेतालं स समाह्वयत् ।। २३&lt;br&gt;&#xA;स चाहूतो ज्वलन्नेत्रः पांशुरूर्ध्वशिरोरुहः ।&lt;br&gt;&#xA;उपेत्यैवाब्रवीद्भूपं किं करोम्यादिशेति तम् ।। २४&lt;br&gt;&#xA;अथ राजाब्रवीदेष परदारापहारकृत् ।&lt;br&gt;&#xA;पापः कापालिको हत्वा भवता भक्ष्यतामिति ।। २५&lt;br&gt;&#xA;ततः सोऽग्निशिखस्तस्मिञ्शवेऽर्चामण्डलस्थिते ।&lt;br&gt;&#xA;प्रविश्याधावदुत्थाय प्रसारितभुजाननः ।। २६&lt;br&gt;&#xA;अग्रहीज्जङ्घयोः पश्चात्तं चाचान्तपरागतम् ।&lt;br&gt;&#xA;कापालिकं स वेतालः पलायनपरायणम् ।। २७&lt;br&gt;&#xA;नभसि भ्रामयित्वा च क्षिप्रमास्फोट्य च क्षितौ ।&lt;br&gt;&#xA;देहं मनोरथं चैव सममस्य व्यचूर्णयत् ।। २८&lt;br&gt;&#xA;हतं कापालिनं दृष्ट्वा भूतेष्वामिषगर्धिषु ।&lt;br&gt;&#xA;आगाद्यमशिखो नाम वेतालस्तत्र दुर्मदः ।। २९&lt;br&gt;&#xA;एत्यैव तदगृह्णात्स कापालिककलेवरम् ।&lt;br&gt;&#xA;ततः सोऽग्निशिखः पूर्वो वेतालस्तमभाषत ।। ३०&lt;br&gt;&#xA;अरे श्रीविक्रमादित्यदेवस्यादेशतो मया ।&lt;br&gt;&#xA;कापालिकोऽयं निहतो दुराचार त्वमस्य कः ।। ३१&lt;br&gt;&#xA;एतच्छ्रुत्वा यमशिखः प्राह त्वं ब्रूहि तर्हि मे ।&lt;br&gt;&#xA;किंप्रभावः स राजेति ततः सोऽग्निशिखोऽब्रवीत् ।। ३२&lt;br&gt;&#xA;तत्प्रभावं न चेद्वेत्सि तदहं शृणु वच्मि ते ।&lt;br&gt;&#xA;इहाभूड्डाकिनेयाख्यः सुधीरः कितवः पुरि ।। ३३&lt;br&gt;&#xA;स जातु हृतसर्वस्वः कितवैर्द्यूतमायया ।&lt;br&gt;&#xA;अधिकावर्जितान्यार्थनिमित्तं तैरबध्यत ।। ३४&lt;br&gt;&#xA;अस्वत्वादददन्तं च तैरेव लगुडादिभिः ।&lt;br&gt;&#xA;ताड्यमानोऽवतस्थे च ग्रावभूतो मृतो यथा ।। ३५&lt;br&gt;&#xA;ततः स सभ्यैः सर्वैस्तैर्नीत्वा पापैः स चिक्षिपे ।&lt;br&gt;&#xA;महान्धकूपे संभाव्य जीवतोऽस्मात्प्रतिक्रियाम् ।। ३६&lt;br&gt;&#xA;स च तत्रातिगम्भीरे कितवो डाकिनेयकः ।&lt;br&gt;&#xA;कूपे भ्रष्टो ददर्शोऽग्रौ महान्तौ पुरुषावुभौ ।। ३७&lt;br&gt;&#xA;तौ च तं पतितं साम्ना दृष्ट्वा भीतमपृरच्छताम् ।&lt;br&gt;&#xA;कस्त्वं कुतश्च कूपेऽस्मिन्पतितोऽस्युच्यतामिति ।। ३८&lt;br&gt;&#xA;अथाश्वस्य स्ववृत्तान्तं द्यूतकारो निवेद्य सः ।&lt;br&gt;&#xA;तावप्यपृच्छद्ब्रूतं मे कौ कुतश्च युवामिह ।। ३९&lt;br&gt;&#xA;तच्छ्रुत्वा तौ जगदतुः पुरुषाववटस्थितौ ।&lt;br&gt;&#xA;आवामस्याः पुरो भद्र श्मशाने ब्रह्मराक्षसौ ।। ४०&lt;br&gt;&#xA;अगृहीव च तावावामिहैव पुरि कन्यके ।&lt;br&gt;&#xA;मुख्यमन्त्रिसुतामेकामन्यां मुख्यवणिक्सुताम् ।। ४१&lt;br&gt;&#xA;न च मोचयितुं कश्चित्ते शक्नोति स्म कन्यके ।&lt;br&gt;&#xA;मान्त्रिको दीप्तमन्त्रोऽपि पृथ्व्यामस्मत्सकाशतः ।। ४२&lt;br&gt;&#xA;बुद्ध्वाथ विक्रमादित्यदेवस्तत्पितृवत्सलः ।&lt;br&gt;&#xA;तत्रागाद्यत्र कन्ये ते पित्रोः सख्यात्सह स्थिते ।। ४३&lt;br&gt;&#xA;तं दृष्ट्वैव नृपं मुक्त्वा कन्यके ते पलायितुम् ।&lt;br&gt;&#xA;इच्छन्तावपि नैवावां ततो गन्तुमशक्नुवः ।। ४४&lt;br&gt;&#xA;आपश्याव दिशः सर्वा ज्वलन्तीस्तस्य तेजसा ।&lt;br&gt;&#xA;ततोऽबध्नात्स नृपतिर्दृष्ट्वा नौ स्वप्रभावतः ।। ४५&lt;br&gt;&#xA;जातमृत्युभयौ दीनौ वीक्ष्य चैवं समादिशत् ।&lt;br&gt;&#xA;भोः पापावन्धकूपान्तर्वसतं वत्सरावधि ।। ४६&lt;br&gt;&#xA;मुक्ताभ्यां च ततः कार्यं भवद्भ्यां नेदृशं पुनः ।&lt;br&gt;&#xA;करिष्यतश्चेत्तदहं निग्रहीष्यामि वां ततः ।। ४७&lt;br&gt;&#xA;इत्यादिश्यान्धकूपेऽत्र तेनावां क्षपिताविमौ ।&lt;br&gt;&#xA;राज्ञा विषमशीलेन कृपया न विपादितौ ।। ४८&lt;br&gt;&#xA;अष्टभिर्दिवसैः कूपनिवासस्यास्य चावयोः ।&lt;br&gt;&#xA;अवधिः पूर्यते वर्षादितो मुच्यावहे ततः ।। ४९&lt;br&gt;&#xA;तद्भक्ष्यं किंचिदेतानि यद्यहानि ददासि नौ ।&lt;br&gt;&#xA;तदुद्धृत्यामुतः कूपात्त्वां क्षिपावो बहिः सखे ।। ५०&lt;br&gt;&#xA;अङ्गीकृत्य न चेद्दास्यस्यावाभ्यां भक्ष्यमुद्धृतः ।&lt;br&gt;&#xA;ततस्त्वां भक्षयिष्यावो निश्चितं निर्गतावितः ।। ५१&lt;br&gt;&#xA;इत्युक्त्वा व्रह्मरक्षोभ्या ताभ्यां स कितवस्ततः ।&lt;br&gt;&#xA;तथेति प्रतिपन्नार्थः कृपाद्बहिरुदस्यत ।। ५२&lt;br&gt;&#xA;स कूपादुद्गतोपश्यंस्तदर्थप्राप्तिमन्यथा ।&lt;br&gt;&#xA;पणायितुं महामांसं श्मशानं प्राविशन्निशि ।। ५३&lt;br&gt;&#xA;तत्कालं तिष्ठता तत्र स दृष्टः कितवो मया ।&lt;br&gt;&#xA;गृह्णातु कश्चिद्विक्रीणे महामांसमिति ब्रुवन् ।। ५४&lt;br&gt;&#xA;अहं गृह्णामि किं मूल्यं मार्गसीत्युदिते मया ।&lt;br&gt;&#xA;रूपप्रभावौ स्वौ देहि मह्यमित्यब्रवीच्च सः ।। ५५&lt;br&gt;&#xA;वीर किं कुरुषे ताभ्यामित्युक्तश्च मया पुनः ।&lt;br&gt;&#xA;उक्त्वा कृत्स्नं स्ववृत्तान्तमेवं स कितवोऽभ्यधात् ।। ५६&lt;br&gt;&#xA;तत्त्वद्रूपप्रभावाभ्यां तानाकृष्य ददाम्यहम् ।&lt;br&gt;&#xA;कितवान्ब्रह्मरक्षोभ्यां भक्ष्यं सभ्ययुतानरीन् ।। ५७&lt;br&gt;&#xA;तच्छ्रुत्वा धैर्यतुष्टेन तस्मै द्यूतकृते मया ।&lt;br&gt;&#xA;दत्तौ रूपप्रभावौ स्वावाभाष्य दिनसप्तकम् ।। ५८&lt;br&gt;&#xA;ताभ्यामाकृष्य कूपे तान्क्रमात्क्षिप्त्वापकारिणः ।&lt;br&gt;&#xA;नयति स्म स सप्ताहाद्ब्रह्मराक्षसभक्ष्यताम् ।। ५९&lt;br&gt;&#xA;ततो मया स्वीकृतयोः स्वयो रूपप्रभावयोः ।&lt;br&gt;&#xA;सोऽब्रवीड्डाकिनेयो मां द्यूतकारो भयाकुलः ।। ६०&lt;br&gt;&#xA;नाद्य दत्तं मया भक्ष्यमष्टमं तदहस्तयोः ।&lt;br&gt;&#xA;तन्मां निर्गत्य तौ ब्रह्मराक्षसौ भक्षयिष्यतः ।। ६१&lt;br&gt;&#xA;तदत्र किं मया कार्यं ब्रूहि मित्रं हि मे भवान् ।&lt;br&gt;&#xA;इत्युक्तवन्तं तमहं संस्तवप्रीतितोऽब्रवम् ।। ६२&lt;br&gt;&#xA;यद्येवं तत्त्वया ताभ्यां राक्षसाभ्यां हि खादिताः ।&lt;br&gt;&#xA;कितवास्ते तवार्थे तौ राक्षसावद्म्यहं पुनः ।। ६३&lt;br&gt;&#xA;तत्तौ दर्शय मे मित्रेत्युक्तवांस्तेन तत्क्षणम् ।&lt;br&gt;&#xA;नीतस्तत्कूपनिकटं कितवेन तथेत्यहम् ।। ६४&lt;br&gt;&#xA;अवाङ्मुखश्च यावत्तं कूपं पश्याम्यशङ्कितः ।&lt;br&gt;&#xA;तावत्तेनास्मि दत्वार्धचन्द्रं क्षिप्तस्तदन्तरे ।। ६५&lt;br&gt;&#xA;कूपान्तः पतितस्याथ रक्षोभ्यां भक्ष्यबुद्धितः ।&lt;br&gt;&#xA;गृहीतस्य समं ताभ्यां बाहुयुद्धमभून्मम ।। ६६&lt;br&gt;&#xA;यदातिवर्तितुं बाहुबलं नाशक्नुतां मम ।&lt;br&gt;&#xA;युद्धं त्यक्त्वा तदा कस्त्वमिति तौ मामपृच्छताम् ।। ६७&lt;br&gt;&#xA;ततो मया डाकिनेयवृत्तान्तात्प्रभृति स्वके ।&lt;br&gt;&#xA;वृत्तान्ते कथिते मैत्रीं कृत्वा मां वदतः स्म तौ ।। ६८&lt;br&gt;&#xA;अहो तवावयोस्तेषां कितवानां च कीदृशी ।&lt;br&gt;&#xA;अवस्था विहिता तेन कितवेन दुरात्मना ।। ६९&lt;br&gt;&#xA;येषां न मैत्री न घृणा नोपकारः स्पृशेन्मनः ।&lt;br&gt;&#xA;तेषु च्छलैकविद्येषु विश्वासः कितवेषु कः ।। ७०&lt;br&gt;&#xA;साहसं नैरपेक्ष्यं च कितवानां निसर्गजम् ।&lt;br&gt;&#xA;ठिण्ठाकरालस्य कथा तथा च श्रूयतां त्वया ।। ७१&lt;br&gt;&#xA;अस्यामेवोज्जयिन्यां स द्यूतकारोऽभवत्पुरि ।&lt;br&gt;&#xA;पूर्वं ठिण्ठाकरालाख्यो विषमोऽन्वर्थनामकः ।। ७२&lt;br&gt;&#xA;तस्य हारयतो नित्यं द्यूते ये जयिनोऽपरे ।&lt;br&gt;&#xA;ते प्रत्यहं द्यूतकाराः कपर्दकशतं ददुः ।। ७३&lt;br&gt;&#xA;तेनापणात्स गोधूमचूर्णं क्रीत्वा दिनात्यये ।&lt;br&gt;&#xA;चकारापूपिकाः क्वापि मृदित्वा कर्परेऽम्भसा ।। ७४&lt;br&gt;&#xA;गत्वा श्मशाने पक्त्वा ताश्चिताग्नावेत्य चाग्रतः ।&lt;br&gt;&#xA;महाकालस्य तद्दीपघृताभ्यक्ता अभक्षयत् ।। ७५&lt;br&gt;&#xA;तत्रैव च महाकालदेवागाराङ्गणे सदा ।&lt;br&gt;&#xA;उपधानीकृतभुजः स सुष्वाप क्षितौ निशि ।। ७६&lt;br&gt;&#xA;एकदा रजनौ तत्र महाकालनिकेतने ।&lt;br&gt;&#xA;मातृमण्डलयक्षादिप्रतिमास्तस्य पश्यतः ।। ७७&lt;br&gt;&#xA;स्फुरन्तीर्मन्त्रसानिध्यान्मतिरेवमजायत ।&lt;br&gt;&#xA;न करोमि किमर्थार्थमुपायमिह युक्तितः ।। ७८&lt;br&gt;&#xA;सिद्धश्चेद्भद्रमथवा न सिद्धः का क्षतिर्मम ।&lt;br&gt;&#xA;इत्यालोच्याब्रवीद्द्यूतायाक्षिपन्देवताः स ताः ।। ७९&lt;br&gt;&#xA;एत भोः सह युष्माभिर्दीव्यामीहाहमेव च ।&lt;br&gt;&#xA;सभ्यस्तथा पातयिता जितं सद्यश्च दीयते ।। ८०&lt;br&gt;&#xA;इत्युक्तास्तेन तास्तूष्णीं यत्तस्थुस्तदपातयत् ।&lt;br&gt;&#xA;ठिण्ठाकरालः स पणं कृत्वा चित्रा वराटिकाः ।। ८१&lt;br&gt;&#xA;अङ्गीकृतं पातनं स्यात्कितवेनानिषेधता ।&lt;br&gt;&#xA;इति द्यूते हि सर्वत्र स्थितिर्द्यूतकृतां सदा ।। ८२&lt;br&gt;&#xA;ततो जित्वा बहु स्वर्णं देवतास्ता जगाद सः ।&lt;br&gt;&#xA;जितं प्रयच्छत धनं मह्यमाभाषितं यथा ।। ८३&lt;br&gt;&#xA;इत्युच्यमानाः कितवेनासकृत्तेन ता यदा ।&lt;br&gt;&#xA;देवता नालपन्किंचित्तदा वक्ति स्म स क्रुधा ।। ८४&lt;br&gt;&#xA;यदि स्थिताः स्थ तूष्णीं तत्क्रियते कितवस्य यत् ।&lt;br&gt;&#xA;अदत्तहारितार्थस्य शिलाभूतस्य तिष्ठतः ।। ८५&lt;br&gt;&#xA;यमदंष्ट्राग्रतीक्ष्णेन क्रकचेनाङ्गपाटनम् ।&lt;br&gt;&#xA;तदहं वः करिष्यामि नह्यपेक्षास्ति कापि मे ।। ८६&lt;br&gt;&#xA;इत्युक्त्वा यावदादाय क्रकचं सोऽभिधावति ।&lt;br&gt;&#xA;तावत्तस्मै ददुः स्वर्णं देवतास्ता यथाजितम् ।। ८७&lt;br&gt;&#xA;हारयित्वा च तत्प्रातर्नक्तमेत्य तथैव सः ।&lt;br&gt;&#xA;आचकर्ष हठद्यूतेनार्थं मातृगणात्पुनः ।। ८८&lt;br&gt;&#xA;एवं स कुरुते यावत्प्रत्यहं तावदेकदा ।&lt;br&gt;&#xA;जगाद देवी चामुण्डा मातॄस्ताः खिन्नमानसाः ।। ८९&lt;br&gt;&#xA;इतोऽहं निर्गतो द्यूतादित्याहूतो ब्रवीति यः ।&lt;br&gt;&#xA;स नाक्षेप्य इति पूर्वं शैलीय मातृदेवताः ।। ९०&lt;br&gt;&#xA;तस्मादाह्वयमानं तं तदेवोक्त्वा निरस्यत ।&lt;br&gt;&#xA;इति चामुण्डयोक्तास्ता देव्यश्चेतसि तद्व्यधुः ।। ९१&lt;br&gt;&#xA;निशि प्राप्तं कृताह्वानं कितवं तं च देवने ।&lt;br&gt;&#xA;निर्गताः स्म इतो द्यूतादित्यूचुः सर्वदेवताः ।। ९२&lt;br&gt;&#xA;एवं निराकृतष्ठिण्ठाकरालस्ताभिरेव सः ।&lt;br&gt;&#xA;तत्प्रभुं तं महाकालमेवाह्वयत देवितुम् ।। ९३&lt;br&gt;&#xA;सोऽपि लब्धावकाशं तं मत्वा हठदुरोदरे ।&lt;br&gt;&#xA;निर्गतोऽहमितो द्यूतादिति देवः किलाब्रवीत् ।। ९४&lt;br&gt;&#xA;अक्षीणदोषाद्विषमादिष्टानिष्टभयोज्झितात् ।&lt;br&gt;&#xA;दुर्जनाद्बत देवा अप्यशक्ता इव बिभ्यति ।। ९५&lt;br&gt;&#xA;तथा दुरोदराचारभग्नकैतवयुक्तिना ।&lt;br&gt;&#xA;तेन ठिण्ठाकरालेन खिन्नेनैवमचिन्त्यत ।। ९६&lt;br&gt;&#xA;अहो द्यूतस्थितिं देवैः शिक्षित्वास्मि निराकृतः ।&lt;br&gt;&#xA;तदेतमेव देवेशमिदानीं शरणं श्रये ।। ९७&lt;br&gt;&#xA;इत्याकलय्य हृदये परिगृह्यैव पादयोः ।&lt;br&gt;&#xA;स्तुवंष्ठिण्ठाकरालस्तं महाकालं व्यजिज्ञपत् ।। ९८&lt;br&gt;&#xA;देव्या द्यूतजितेष्विन्दुवृषकुञ्जरचर्मसु ।&lt;br&gt;&#xA;जानुन्यस्तकपोलं ते नौमि नग्नाङ्गमासितम् ।। ९९&lt;br&gt;&#xA;यदिच्छामात्रतस्तास्ता विभूतीर्ददते सुराः ।&lt;br&gt;&#xA;यो निरीहो जटाभस्मकपालैकपरिग्रहः ।। १००&lt;br&gt;&#xA;स सलोभोऽद्य जातस्त्वं मन्दपुण्ये कथं मयि ।&lt;br&gt;&#xA;यदल्पहेतोर्मामेवं हा वञ्चयितुमीहसे ।। १०१&lt;br&gt;&#xA;कल्पवृक्षोऽप्यधन्यानां नाशां पूरयति ध्रुवम् ।&lt;br&gt;&#xA;यद्बिभर्षि न मां नाथ भृतविश्वोऽपि भैरव ।। १०२&lt;br&gt;&#xA;तत्प्रपन्नस्य मे कष्टव्यसनाविष्टचेतसः ।&lt;br&gt;&#xA;व्यतिक्रममपि स्थाणो भगवन्क्षन्तुमर्हसि ।। १०३&lt;br&gt;&#xA;त्र्यक्षस्त्वं तादृगेवाहं भस्माङ्गे ते ममापि तत् ।&lt;br&gt;&#xA;त्वं कपाले यथा भुङ्क्षे तथैवाहं दयस्व मे ।। १०४&lt;br&gt;&#xA;युष्माभिः सममालप्य कथं नु कितवैरहम् ।&lt;br&gt;&#xA;सहालपिष्यामि पुनस्तन्मामापन्नमुद्धर ।। १०५&lt;br&gt;&#xA;इत्यादि तावदस्तौषीत्कितवस्तं स भैरवम् ।&lt;br&gt;&#xA;तावत्स परितुष्यैवं देवः साक्षादुवाच तम् ।। १०६&lt;br&gt;&#xA;ठिण्ठाकराल तुष्टोऽस्मि तव मा स्माधृतिं कृथाः ।&lt;br&gt;&#xA;अहं दास्यामि ते भोगानिहैवास्स्व ममान्तिके ।। १०७&lt;br&gt;&#xA;इति देवाज्ञया तत्र तस्थौ स कितवस्तदा ।&lt;br&gt;&#xA;तत्प्रसादादुपनतो भुञ्जानो भोगसंपदम् ।। १०८&lt;br&gt;&#xA;एकदा च महाकालतीर्थेऽत्र स्नातुमागताः ।&lt;br&gt;&#xA;रात्रावप्सरसो दृष्ट्वा स देवो व्यादिदेश तम् ।। १०९&lt;br&gt;&#xA;आसां स्नातुं प्रवृत्तानां सर्वासां सुरयोषिताम् ।&lt;br&gt;&#xA;तटन्यस्तानि वासांसि लघु हृत्वा त्वमानय ।। ११०&lt;br&gt;&#xA;यावदेता न दास्यन्ति तुभ्यमेतां कलावतीम् ।&lt;br&gt;&#xA;अप्सरःकन्यकां तावदासां वस्त्राणि मा मुचः ।। १११&lt;br&gt;&#xA;एवं स भैरवेणोक्तो गत्वामरमृगीदृशाम् ।&lt;br&gt;&#xA;ठिण्ठाकरालः स्नान्तीनां तासां वस्त्राण्यपाहरत् ।। ११२&lt;br&gt;&#xA;मुञ्च मुञ्चाम्बराण्यस्मान्मा स्म कार्षीर्दिगम्बराः ।&lt;br&gt;&#xA;इति ब्रुवाणाश्च स ता व्याजहार हरौजसा ।। ११३&lt;br&gt;&#xA;कन्यां कलावतीमेतां यदि मह्यं प्रयच्छथ ।&lt;br&gt;&#xA;तदहं वो विमोक्ष्यामि वासांस्येतानि नान्यथा ।। ११४&lt;br&gt;&#xA;तच्छ्रुत्वा तं दुराधर्षं दृष्ट्वा स्मृत्वा च तादृशम् ।&lt;br&gt;&#xA;शक्रशापं कलावत्यास्ताश्चैतत्प्रतिपेदिरे ।। ११५&lt;br&gt;&#xA;ददुः कलावतीं तां च तस्मायुज्झितवाससे ।&lt;br&gt;&#xA;ठिण्ठाकरालाय ततो विधिनालम्बुषासुताम् ।। ११६&lt;br&gt;&#xA;अथाप्सरःसु यातासु कलावत्या तया सह ।&lt;br&gt;&#xA;तस्थौ ठिण्ठाकरालोऽसौ देवेच्छानिर्मितास्पदः ।। ११७&lt;br&gt;&#xA;कलावती च देवेन्द्रमुपस्थातुमगाद्दिवा ।&lt;br&gt;&#xA;त्रिदिवं रजनौ तं च सदा पतिमुपाययौ ।। ११८&lt;br&gt;&#xA;त्वत्प्राप्तिहेतुना शक्रशापेन मम वल्लभ ।&lt;br&gt;&#xA;वरायितमिति प्रीत्या कदाचिद्ब्रुवती च सा ।। ११९&lt;br&gt;&#xA;तेन ठिण्ठाकरालेन पत्या तच्छापकारणम् ।&lt;br&gt;&#xA;पृष्टा सती सुरवधूः कलावत्यब्रवीदिदम् ।। १२०&lt;br&gt;&#xA;दृष्ट्वोद्याने सुराञ्जातु मर्त्यभोगाः स्तुता मया ।&lt;br&gt;&#xA;निन्दन्त्या दिविषद्भोगान्दृष्टिमात्रोपभोगदान् ।। १२१&lt;br&gt;&#xA;तद्बुद्ध्वा देवराजो मामशपद्गच्छ भोक्ष्यसे ।&lt;br&gt;&#xA;मर्त्येन परिणीता त्वं भोगांस्तान्मानुषानिति ।। १२२&lt;br&gt;&#xA;तेनायमावयोर्जातः संयोगोऽन्योन्यसंमतः ।&lt;br&gt;&#xA;श्वश्च नाकाच्चिरेणैष्याम्यहं मा भूच्च तेऽधृतिः ।। १२३&lt;br&gt;&#xA;रम्भा नवप्रयोगं हि नर्तिष्यति हरेः पुरः ।&lt;br&gt;&#xA;आ तत्समाप्तेरस्माभिः स्थातव्यं तत्र च प्रिय ।। १२४&lt;br&gt;&#xA;ततष्ठिण्ठाकरालस्तां प्रेमदुर्ललितोऽभ्यधात् ।&lt;br&gt;&#xA;अहं द्रक्ष्यामि तन्नृत्यं गुप्तं तत्रैव मां नय ।। १२५&lt;br&gt;&#xA;एतच्छ्रुत्वा कलावत्या तया स जगदे पतिः ।&lt;br&gt;&#xA;युज्यते कथमेतन्मे कुप्येद्बुद्ध्वा हि देवराट् ।। १२६&lt;br&gt;&#xA;एवमुक्तोऽपि निर्बन्धं यदा तस्याश्चकार सः ।&lt;br&gt;&#xA;तदा कलावती स्नेहान्नेतुं तं प्रत्यपद्यत ।। १२७&lt;br&gt;&#xA;प्रातः प्रभावगूढं तं कृत्वा कर्णोत्पलान्तरे ।&lt;br&gt;&#xA;ठिण्ठाकरालमनयत्सा महेन्द्रस्य मन्दिरम् ।। १२८&lt;br&gt;&#xA;सुरेभशोभितद्वारं नन्दनोद्यानसुन्दरम् ।&lt;br&gt;&#xA;दृष्ट्वा ठिण्ठाकरालस्तद्देवमानी तुतोष सः ।। १२९&lt;br&gt;&#xA;ददर्श चात्र वृत्रारेरास्थाने त्रिदशाश्रिते ।&lt;br&gt;&#xA;प्रगीतस्वर्वधूसार्थं रम्भानृत्तोत्सवाद्भुतम् ।। १३०&lt;br&gt;&#xA;नारदादिप्रणीतानि सर्वातोद्यानि चाशृणोत् ।&lt;br&gt;&#xA;प्रसन्ने हि किमप्राप्यमस्तीह परमेश्वरे ।। १३१&lt;br&gt;&#xA;ततः प्रेक्षणकस्यान्ते तत्रोत्थाय प्रवृत्तवान् ।&lt;br&gt;&#xA;दिव्यश्छागाकृतिर्भण्डो नर्तितुं दिव्यभङ्गिभिः ।। १३२&lt;br&gt;&#xA;ठिण्ठाकरालो दृष्ट्वा तं परिज्ञाय व्यचिन्तयत् ।&lt;br&gt;&#xA;अहो एतमहं पश्याम्युज्जयिन्यामजं पशुम् ।। १३३&lt;br&gt;&#xA;इहेन्द्रस्य पुरश्चायमीदृशो भण्डनर्तकः ।&lt;br&gt;&#xA;अतर्क्या दिव्यमायेयं विचित्रा बत काचन ।। १३४&lt;br&gt;&#xA;एवं ठिण्ठाकरालस्य तस्य चिन्तयतो हृदि ।&lt;br&gt;&#xA;वृत्तान्ते छागभण्डस्य शक्रास्थानं न्यवर्तत ।। १३५५&lt;br&gt;&#xA;ततः कलावती हृष्टा सा कर्णोत्पलसंश्रितम् ।&lt;br&gt;&#xA;ठिण्ठाकरालं स्वस्थानमानिनाय तथैव तम् ।। १३६&lt;br&gt;&#xA;ठिण्ठाकरालश्चान्येद्युरुज्जयिन्यां तमागतम् ।&lt;br&gt;&#xA;दृष्ट्वा छागाकृतिं दर्पाद्देवभण्डमभाषत ।। १३७&lt;br&gt;&#xA;अरे ममाग्रतो नृत्य नृत्यसीन्द्राग्रतो यथा ।&lt;br&gt;&#xA;अन्यथा न क्षमिष्ये ते तन्नृत्तं भण्ड दर्शय ।। १३८&lt;br&gt;&#xA;तच्छ्रुत्वा विस्मितश्छागस्तूष्णीमेव बभूव सः ।&lt;br&gt;&#xA;कुतोऽयं मानुषोऽप्येवं मां जानातीति चिन्तयन् ।। १३९&lt;br&gt;&#xA;निर्बन्धेनोच्यमानो यन्नैव च्छागो ननर्त सः ।&lt;br&gt;&#xA;तत्स ठिण्ठाकरालस्तं लगुडैर्मूर्ध्न्यताडयत् ।। १४०&lt;br&gt;&#xA;ततः स गत्वा शक्राय तथैव च्छागलोऽखिलम् ।&lt;br&gt;&#xA;स्रवद्रक्तेन शिरसा यथावृत्तं न्यवेदयत् ।। १४१&lt;br&gt;&#xA;इन्द्रोऽपि प्रणिधानेन बुबुधे तद्यथा दिवम् ।&lt;br&gt;&#xA;ठिण्ठाकरालमानैषीद्रम्भानृत्ते कलावती ।। १४२&lt;br&gt;&#xA;यथा च च्छागनृत्तं तद्दृष्टं तेनापराधिना ।&lt;br&gt;&#xA;ततः कलावतीमेवमाहूयेन्द्रः शशाप सः ।। १४३&lt;br&gt;&#xA;नृत्तार्थमस्य च्छागस्य येनावस्था कृतेदृशी ।&lt;br&gt;&#xA;रागात्तं मानुषं गुप्तं यदिहानीतवत्यसि ।। १४४&lt;br&gt;&#xA;तद्गच्छ नरसिंहेन राज्ञा नागपुरे पुरे ।&lt;br&gt;&#xA;देवागारे कृते स्तम्भे भव त्वं सालभञ्जिका ।। १४५&lt;br&gt;&#xA;इत्युक्तवान्कलावत्या मात्रालम्बुषया तया ।&lt;br&gt;&#xA;शक्रोऽनुनाथितः कृच्छ्रादेवं शापान्तमादिशत् ।। १४६&lt;br&gt;&#xA;यदा बह्वब्दनिष्पन्नं देववेश्म विनश्य तत् ।&lt;br&gt;&#xA;भविष्यति समं भूमेरस्याः शापक्षयस्तदा ।। १४७&lt;br&gt;&#xA;इतीन्द्रशापशापान्तावेवं साश्रुः शशंस सा ।&lt;br&gt;&#xA;तस्मै कलावती ठिण्ठाकरालाय सवाच्य तम् ।। १४८&lt;br&gt;&#xA;दत्त्वा स्वाभरणं तस्मै तिरोभूय विवेश च ।&lt;br&gt;&#xA;गत्वा नागपुरे देवगृहस्तम्भाग्रपुत्रिकाम् ।। १४९&lt;br&gt;&#xA;ठिण्ठाकरालोऽपि ततस्तद्वियोगविषाहतः ।&lt;br&gt;&#xA;न ददर्श न शुश्राव लुलोठ भुवि मूर्छितः ।। १५०&lt;br&gt;&#xA;अहो रहस्यं मत्वापि मूढेनाविष्कृतं मया ।&lt;br&gt;&#xA;निसर्गचपलानां हि मादृशां संयमः कुतः ।। १५१&lt;br&gt;&#xA;तदिदानीमयं प्राप्तो वियोगो विषमो मया ।&lt;br&gt;&#xA;इत्यादिलब्धसंज्ञश्च कितवो विललाप सः ।। १५२&lt;br&gt;&#xA;क्षणाच्चाचिन्तयत्कालो वैक्लव्यस्यैष नैव मे ।&lt;br&gt;&#xA;गृहीतधैर्यः शापान्तहेतोस्तस्या न किं यते ।। १५३&lt;br&gt;&#xA;इत्यालोच्य विचार्याथ प्रव्राड्वेषं विधाय सः ।&lt;br&gt;&#xA;साक्षसूत्राजिनजटं धूर्तो नागपुरं ययौ ।। १५४&lt;br&gt;&#xA;तत्राटव्यां चतसृषु न्यधाद्दिक्षु पुराद्बहिः ।&lt;br&gt;&#xA;कान्तालंकारकलशान्निखाय चतुरो भुवि ।। १५५&lt;br&gt;&#xA;पञ्चमं च महारत्नसंपूर्णं निचखान सः ।&lt;br&gt;&#xA;नगरान्तर्निशि स्वैरं देवाग्रापणभूतले ।। १५६&lt;br&gt;&#xA;एवं कृत्वा स तत्रासीन्नद्यास्तीरे कृतोटजः ।&lt;br&gt;&#xA;आश्रित्य कैतवतपः कृतकध्यानजप्यवान् ।। १५७&lt;br&gt;&#xA;कुर्वन्दिनस्य त्रिः स्नानं भुञ्जानो भैक्ष्यमम्बुभिः ।&lt;br&gt;&#xA;प्रक्षाल्य दृषदि प्राप स महातापसप्रथाम् ।। १५८&lt;br&gt;&#xA;क्रमाच्छ्रुतिपथायातो राज्ञा सोऽभ्यर्थितोऽपि यत ।&lt;br&gt;&#xA;नागात्तदन्तिकं तत्स राजा तत्पार्श्वमाययौ ।। १५९&lt;br&gt;&#xA;स्थित्वा कथाभिश्च चिरं सायं तस्मिन्यियासति ।&lt;br&gt;&#xA;राज्ञ्यकस्माच्छिवा चक्रे शब्दं तत्र विश्वतः ।। १६०&lt;br&gt;&#xA;तच्छ्रुत्वा तापसच्छद्मा कितवो हसति स्म सः ।&lt;br&gt;&#xA;किमेतदिति पृष्टश्च किमनेनेत्यभाषत ।। १६१&lt;br&gt;&#xA;निर्बन्धाच्च नृपे पृच्छत्युवाचैवं स मायिकः ।&lt;br&gt;&#xA;अटव्यां नगरस्यास्य पूर्वतो वेतसीतले ।। १६२&lt;br&gt;&#xA;रत्नाभरणपूर्णोऽस्ति कलशस्तद्गृहाण तम् ।&lt;br&gt;&#xA;इत्युक्तं मे रुतज्ञस्य नृपते शिवयैतया ।। १६३&lt;br&gt;&#xA;उक्त्वैवं कौतुकाविष्टं नीत्वा तं तत्र भूपतिम् ।&lt;br&gt;&#xA;खात्वा स भूमिमुद्धृत्य तस्मै तं कलशं ददौ ।। १६४&lt;br&gt;&#xA;ततः स लब्धाभरणः संजातप्रत्ययो नृपः ।&lt;br&gt;&#xA;ज्ञानिनं सत्यवाचं तं मेने निःस्पृहतापसम् ।। १६५&lt;br&gt;&#xA;आनीय स्वाश्रमं तं च मुहुर्नत्वा च पादयोः ।&lt;br&gt;&#xA;स ययौ मन्दिरं नक्तं सामात्यस्तद्गुणान्स्तुवन् ।। १६६&lt;br&gt;&#xA;एवं क्रमात्तमायान्तं धूर्तो रुतमिषान्नृपम् ।&lt;br&gt;&#xA;सोऽन्यांस्त्रीन्रत्नकलशान्दिग्भ्योऽन्याभ्यो व्यलम्भयत् ।। १६७&lt;br&gt;&#xA;ततः स राजा पौराश्च मन्त्रिणोऽन्तःपुराणि च ।&lt;br&gt;&#xA;तत्तापसैकभक्तानि तन्मयान्येव जज्ञिरे ।। १६८&lt;br&gt;&#xA;एकदा नीयमानश्च देवागारेक्षणाय सः ।&lt;br&gt;&#xA;राज्ञा कुतापसोऽश्रौषीदापणे काकवाशितम् ।। १६९&lt;br&gt;&#xA;ततोऽब्रवीत्तं राजानं श्रुता काकस्य वाक्त्वया ।&lt;br&gt;&#xA;आपणेऽत्रैव देवाग्रे निखातो भुवि तिष्ठति ।। १७०&lt;br&gt;&#xA;सद्रत्नपूर्णः .कलशः कस्मात्सोऽपि न गृह्यते ।&lt;br&gt;&#xA;इत्येतदुक्तं काकेन तदेहि स्वीकुरुष्व तत् ।। १७१&lt;br&gt;&#xA;इत्युक्त्वा तत्र नीत्वा तं भूमेरुद्धृत्य भूभृते ।&lt;br&gt;&#xA;सद्रत्नकलशं प्रादात्स तस्मै कूटतापसः ।। ६७२&lt;br&gt;&#xA;ततोऽतिपरितोषात्स स्वयं हस्तेऽवलम्ब्य तम् ।&lt;br&gt;&#xA;कपटज्ञानिनं राजा देवागारं प्रविष्टवान् ।। १७३&lt;br&gt;&#xA;तत्र स्तम्भे समाधूय परिव्राट् सालभञ्जिकाम् ।&lt;br&gt;&#xA;अनुप्रविष्टां प्रियया कलावत्या ददर्श ताम् ।। १७४&lt;br&gt;&#xA;कलावती च तत्सालभञ्जिकारूपधारिणी ।&lt;br&gt;&#xA;दुःखिता तं पतिं दृष्ट्वा प्रारेभे तत्र रोदितुम् ।। १७५&lt;br&gt;&#xA;तद्दृष्ट्वा सानुगो राजा सविस्मयविषादवान् ।&lt;br&gt;&#xA;ज्ञान्याभासमपृच्छत्तं किमिदं भगवन्निति ।। १७६&lt;br&gt;&#xA;ततो विषण्णविभ्रान्त इव धूर्तो जगाद सः ।&lt;br&gt;&#xA;एहि स्वभवनं तत्र वच्म्यवक्तव्यमप्यदः ।। १७७&lt;br&gt;&#xA;इत्युक्त्वा स नृपं नीत्वा राजधानीमुवाच तम् ।&lt;br&gt;&#xA;अस्थाने कुमुहूर्ते च देवागारमिदं त्वया ।। १७८&lt;br&gt;&#xA;यत्कृतं तत्तृतीयेऽह्नि भविष्यत्यहितं तव ।&lt;br&gt;&#xA;अतस्त्वद्दर्शनात्सैषा प्रारोदीत्स्तम्भपुत्रिका ।। १७९&lt;br&gt;&#xA;तच्छरीरेण चेत्कृत्यं तव निर्लोठ्य तन्नृप ।&lt;br&gt;&#xA;अद्यैवैतद्द्रुतं देवकुलं भूमिसमं कुरु ।। १८०&lt;br&gt;&#xA;सुस्थाने सुमुहूर्ते च कुर्वन्यत्र सुरालयम् ।&lt;br&gt;&#xA;अनिमित्तं शमं यातु सराष्ट्रस्यास्तु ते शिवम् ।। १८१&lt;br&gt;&#xA;इत्युक्तस्तेन स नृपः समाज्ञाप्य भयात्प्रजाः ।&lt;br&gt;&#xA;एकाहेनैव तद्देवगृहं भूमिसमं व्यधात् ।। १८२&lt;br&gt;&#xA;स्थानान्तरे च प्रारेभे कर्तुं देवकुलं पुनः ।&lt;br&gt;&#xA;अहो विश्वास्य वञ्च्यन्ते धूर्तैश्छद्मभिरीश्वराः ।। १८३&lt;br&gt;&#xA;सिद्धकार्यस्ततस्त्यक्त्वा प्रव्राड्वेषं पलाय्य सः ।&lt;br&gt;&#xA;ठिण्ठाकरालः कितवः प्रायादुज्जयिनीं ततः ।। १८४&lt;br&gt;&#xA;कलावती च तद्बुद्ध्वा शापमुक्ताभ्युपेत्य तम् ।&lt;br&gt;&#xA;मार्गे हृष्टा समाश्वास्य द्रष्टुमिन्द्रमगाद्दिवम् ।। १८५&lt;br&gt;&#xA;इन्द्रोऽपि विस्मितो बुद्ध्वा तन्मुखात्तस्य तत्पतेः ।&lt;br&gt;&#xA;मायां तां द्यूतकारस्य जहास च तुतोष च ।। १८६&lt;br&gt;&#xA;ततः पार्श्वस्थितः शक्रं तमुवाच बृहस्पतिः ।&lt;br&gt;&#xA;विचित्रमायाः कितवा ईदृशा एव सर्वदा ।। १८७&lt;br&gt;&#xA;पुराकल्पे तथा चाभून्नगरे कितवः क्वचित् ।&lt;br&gt;&#xA;कुट्टिनीकपटो नाम कपटद्यूतकोविदः ।। १८८&lt;br&gt;&#xA;परलोकगतं तं च धर्मराजः किलाब्रवीत् ।&lt;br&gt;&#xA;कल्पं नरकवासस्ते कितवास्ति स्वपातकैः ।। १८९&lt;br&gt;&#xA;एकं तु दिनमिन्द्रत्वमस्ति दानवशात्तव ।&lt;br&gt;&#xA;दत्तं ब्रह्मविदे ह्येकं सुवर्णं जातुचित्त्वया ।। १९०&lt;br&gt;&#xA;तद्ब्रूहि पूर्वं किं भुङ्क्षे नरकं किमुतेन्द्रताम् ।&lt;br&gt;&#xA;तच्छ्रुत्वा कितवोऽवोचद्भुञ्जे प्रागिन्द्रतामिति ।। १९१&lt;br&gt;&#xA;ततः स धर्मराजेन प्रेषितः कितवो दिवि ।&lt;br&gt;&#xA;एकाहमिन्द्रमुत्थाप्य देवै राज्येऽभ्यषिच्यत ।। १९२&lt;br&gt;&#xA;संप्राप्तदेवराज्यः सन्नानाय्य कितवान्सखीन् ।&lt;br&gt;&#xA;सवेश्याश्च दिवं देवानादिदेशाधिपत्यतः ।। १९३&lt;br&gt;&#xA;नीत्वास्मान्सर्वतीर्थेषु सर्वान्स्नपयत क्षणात् ।&lt;br&gt;&#xA;दिव्येष्वपि च भौमेषु सप्तद्वीपगतेष्वपि ।। १९४&lt;br&gt;&#xA;अनुप्रविश्य चाद्यैव भूपतीन्निखिलान्भुवि ।&lt;br&gt;&#xA;प्रयच्छत महादानान्यस्मदर्थमनारतम् ।। १९५&lt;br&gt;&#xA;इत्यादिष्टाः सुरास्तेन सर्वं चक्रुस्तदैव तत् ।&lt;br&gt;&#xA;धूतपापः स तैः पुण्यैर्धूर्तः प्रापेन्द्रतां स्थिराम् ।। १९६&lt;br&gt;&#xA;तद्वयस्याश्च वेश्याश्च ये तेनानायिता दिवम् ।&lt;br&gt;&#xA;अमरत्वं ययुस्तेऽपि तत्प्रसादाद्धतांहसः ।। १९७&lt;br&gt;&#xA;द्वितीयेऽह्नि स्थिरप्राप्तदेवराज्यं स्वबुद्धितः ।&lt;br&gt;&#xA;कितवं धर्मराजाय चित्रगुप्तः शशंस तम् ।। १९८&lt;br&gt;&#xA;ततः सुचरितं बुद्ध्वा धर्मराजो विसिस्मिये ।&lt;br&gt;&#xA;अहो बत द्यूतकृता वञ्चिताः स्म इति ब्रुवन् ।। १९९&lt;br&gt;&#xA;ईदृशाः कितवा वज्रिन्नित्युक्त्वा विरते गुरौ ।&lt;br&gt;&#xA;ठिण्ठाकरालं द्यामिन्द्रोऽनैषीत्प्रेष्य कलावतीम् ।। २००&lt;br&gt;&#xA;तत्र तद्बुद्धिधैर्याभ्यां तुष्टः संमान्य देवराट् ।&lt;br&gt;&#xA;दत्त्वा कलावतीं चक्रे तं स पार्श्वस्थमात्मनः ।। २०१&lt;br&gt;&#xA;ततः स देववद्धीरः कलावत्या समं सुखी ।&lt;br&gt;&#xA;ठिण्ठाकरालो न्यवसच्छंकरानुग्रहाद्दिवि ।। २०२&lt;br&gt;&#xA;तदीदृग्द्यूतकाराणां मायासाहसयोर्गतिः ।&lt;br&gt;&#xA;तदग्निशिख वेताल किं चित्रं कितवेन यत् ।। २०३&lt;br&gt;&#xA;डाकिनेयेन निक्षिप्तः कूपेऽस्मिन्मायया भवान् ।&lt;br&gt;&#xA;तत्त्वं निर्याहि मित्त्रावां निरेष्यावोऽवटादितः ।। २०४&lt;br&gt;&#xA;इत्युक्तो ब्रह्मरक्षोभ्यां निर्गत्याहं ततोऽवटात् ।&lt;br&gt;&#xA;रात्रावस्यां पुरि प्रापं क्षुधार्तः पथिकं द्विजम् । २०५&lt;br&gt;&#xA;तं च गृह्णामि धावित्वा विप्रं यावज्जिघृत्सया ।&lt;br&gt;&#xA;तावच्छ्रीविक्रमादित्यदेवमाक्रन्दति स्म सः ।। २०६&lt;br&gt;&#xA;श्रुत्वैव च स निर्गत्य राजा ज्वलनसंनिभः ।&lt;br&gt;&#xA;आः पाप मा वधीर्विप्रमित्यारात्प्रतिहत्य माम् ।। २०७&lt;br&gt;&#xA;प्रावर्तत शिरश्छेत्तुमालेख्यपुरुषस्य यत् ।&lt;br&gt;&#xA;तेन मे छेदमागच्छन्कण्ठोऽभूत्स्रुतशोणितः ।। २०८&lt;br&gt;&#xA;ततोऽङ्घ्रिलग्नस्तेनैव रक्षितोऽस्म्युज्झितद्विजः ।&lt;br&gt;&#xA;एवंप्रभावो देवोऽसौ विक्रमादित्यभूपतिः ।। २०९&lt;br&gt;&#xA;तदाज्ञया हतश्चायं खण्डकापालिको मया ।&lt;br&gt;&#xA;तदेतं मम वेताल भक्ष्यं यमशिख त्यज ।। २१०&lt;br&gt;&#xA;एवमग्निशिखेनोक्तोऽप्याक्षिपत्तत्स पाणिना ।&lt;br&gt;&#xA;दर्पाद्यमशिखः खण्डकापालिककलेवरम् ।। २११&lt;br&gt;&#xA;ततः श्रीविक्रमादित्यः प्रकाश्यात्मानमत्र सः ।&lt;br&gt;&#xA;आलिख्य पुरुषं भूमौ पाणिं तस्यासिनाच्छिनत् ।। २१२&lt;br&gt;&#xA;तेन च्छिन्नो यमशिखस्यापतत्तस्य यत्करः ।&lt;br&gt;&#xA;तत्स तं कुणपं त्यक्त्वा पलाय्यैवागमद्भयात् ।। २१३&lt;br&gt;&#xA;अभक्षयच्चाग्निशिखः कुणपं तं कपालिनः ।&lt;br&gt;&#xA;अहं च निर्भयोऽद्राक्षं सर्वं राजौजसा तु तत् ।। २१४&lt;br&gt;&#xA;एवमाख्याय सा यक्षवधूर्मदनमञ्जरी ।&lt;br&gt;&#xA;त्वत्प्रभावं महाराज तत्र मामवदत्पुनः ।। २१५&lt;br&gt;&#xA;ततो वक्ति स्म मधुरं स राजानङ्गदेव माम् ।&lt;br&gt;&#xA;यक्षि कापालिकान्मुक्ता गच्छ भर्तृगृहानिति ।। २१६&lt;br&gt;&#xA;ततः प्रणम्य तमहं गृहं स्वमिदमागता ।&lt;br&gt;&#xA;चिन्तयन्त्युपकारस्य निष्कृतिं तस्य भूपतेः ।। २१७&lt;br&gt;&#xA;एवं प्राणाः कुलं भर्ता दत्ता मे प्रभुणा तव ।&lt;br&gt;&#xA;त्वदाख्याता च तस्यैषा संवदिष्यति मत्कथा ।। २१८&lt;br&gt;&#xA;अद्य ज्ञातं च यत्तस्य राज्ञस्त्रैलोक्यसुन्दरी ।&lt;br&gt;&#xA;प्रेषिता सिंहलेन्द्रेण तनया सा स्वयंवरा ।। २१९&lt;br&gt;&#xA;तां च हर्तुं कृता बुद्धिः सर्वैः संभूय राजभिः ।&lt;br&gt;&#xA;हत्वा विक्रमशक्तिं तं तत्सामन्तं समत्सरैः ।। २२०&lt;br&gt;&#xA;तस्माद्विक्रमशक्तेस्त्वं गत्वा तद्विदितं कुरु ।&lt;br&gt;&#xA;येन तेषामवहितः प्रतीकारे स तिष्ठति ।। २२१&lt;br&gt;&#xA;अहं च तत्करिष्यामि प्रयत्नं येन तानरीन् ।&lt;br&gt;&#xA;हत्वा स विक्रमादित्यदेवो विजयमाप्स्यति ।। २२२&lt;br&gt;&#xA;एतदर्थमिहानीतो मया त्वं निजमायया ।&lt;br&gt;&#xA;येन राज्ञः ससामन्तस्यैतत्सर्वं वदिष्यसि ।। २२३&lt;br&gt;&#xA;प्राभृतं च प्रहेष्यामि त्वत्प्रभोस्तस्य तादृशम् ।&lt;br&gt;&#xA;दद्यां तदुपकारस्य लेशतो येन निष्कृतिम् ।। २२४&lt;br&gt;&#xA;एवं वदति यावत्सा तावत्ते तत्र कन्यके ।&lt;br&gt;&#xA;आगते समृगे ये द्वे दृष्टे अस्माभिरम्बुधौ ।। २२५&lt;br&gt;&#xA;एका चन्द्रावदाताङ्गी प्रियङ्गुश्यामलापरा ।&lt;br&gt;&#xA;सरित्पतेः कृतोपासे जाह्नवीयमुने इव ।। २२६&lt;br&gt;&#xA;निषण्णयोस्तयोस्तां च यक्षीं देवास्मि पृष्टवान् ।&lt;br&gt;&#xA;देवि के कन्यके एते सौवर्णोऽयं मृगश्च कः ।। २२७&lt;br&gt;&#xA;तच्छ्रुत्वा सा महाराज यक्षिणी मामभाषत ।&lt;br&gt;&#xA;अनङ्गदेव यदि ते कौतुकं वच्मि तच्छृणु ।। २२८&lt;br&gt;&#xA;विघ्नायाजग्मतुः पूर्वं प्रजासर्गे प्रजापतेः ।&lt;br&gt;&#xA;घोरौ घण्टनिघण्टाख्यौ दानवौ देवदुर्जयौ ।। २२९&lt;br&gt;&#xA;तयोर्विनाशकामश्च विधाता कन्यके इमे ।&lt;br&gt;&#xA;जगदुन्मादनोद्दामरूपशोभे विनिर्ममे ।। २३०&lt;br&gt;&#xA;दृष्ट्वैवात्यद्भुते चैते हरन्तौ तौ महासुरौ ।&lt;br&gt;&#xA;परस्परं युध्यमानौ जग्मतुर्द्वावपि क्षयम् ।। २३१&lt;br&gt;&#xA;ततो ब्रह्मा धनाध्यक्षायैते कन्ये समर्पयत् ।&lt;br&gt;&#xA;त्वया योग्याय कस्मैचिद्भर्त्रे देये इमे इति ।। २३२&lt;br&gt;&#xA;धनदोऽप्यर्पयदिमे मद्भर्त्रे स्वानुजन्मने ।&lt;br&gt;&#xA;मद्भर्ता चार्पयन्मह्यं तथैव वरकारणम् ।। २३३&lt;br&gt;&#xA;मया श्रीविक्रमादित्यश्चानयोश्चिन्तितो वरः ।&lt;br&gt;&#xA;देवावतारो ह्युचितः स एव पतिरेतयोः ।। २३४&lt;br&gt;&#xA;एवंरूपे इमे कन्ये मृगस्याख्यायिकां शृणु ।&lt;br&gt;&#xA;जयन्तो नाम तनयो दयितोऽस्ति शचीपतेः ।। २३५&lt;br&gt;&#xA;स भ्राम्यमाणः स्वःस्त्रीभिर्व्योम्ना जातु शिशुर्भुवि ।&lt;br&gt;&#xA;राजपुत्रानधोऽद्राक्षीत्क्रीडतो मृगपोतकैः ।। २३६&lt;br&gt;&#xA;ततः स बालभावेन क्रीडामृगशिशुं विना ।&lt;br&gt;&#xA;हेवाकी त्रिदिवं गत्वा प्रारोदीत्पितुरग्रतः ।। २३७&lt;br&gt;&#xA;तेन तस्य कृते शक्रोऽकारयद्विश्वकर्मणा ।&lt;br&gt;&#xA;सुधासेकार्पितप्राणं हेमरत्नमयं मृगम् ।। २३८&lt;br&gt;&#xA;अथ तेन स चिक्रीड जयन्तः संतुतोष च ।&lt;br&gt;&#xA;सोऽप्यत्र तस्थौ विहरन्नाके हरिणपोतकः ।। २३९&lt;br&gt;&#xA;कालेनेन्द्रजितान्वर्थनाम्ना रावणसूनुना ।&lt;br&gt;&#xA;सोऽपहृत्य मृगो निन्ये लङ्कां स्वनगरीं दिवः ।। २४०&lt;br&gt;&#xA;गते च काले हतयोः सीताहरणमन्युना ।&lt;br&gt;&#xA;रामलक्ष्मणवीराभ्यां रावणेन्द्रजितोस्तयोः ।। २४१&lt;br&gt;&#xA;लङ्काराज्येऽभिषिक्तस्य राक्षसेन्द्रस्य मन्दिरे ।&lt;br&gt;&#xA;विभीषणस्य सोऽतिष्ठद्रत्नहेममृगोऽद्भुतः ।। २४२&lt;br&gt;&#xA;विभीषणश्च तं मह्यमुत्सवे जातुचिद्गृहान् ।&lt;br&gt;&#xA;नीतायै भर्तृबान्धव्यान्मृगं संमानयन्नदात् ।। २४३&lt;br&gt;&#xA;सोऽयं मृगशिशुर्दिव्यो वर्ततेऽद्य गृहे मम ।&lt;br&gt;&#xA;मया च त्वत्प्रभोरेष कर्तव्योऽयमुपायनम् ।। २४४&lt;br&gt;&#xA;इति सा यावदाख्याति यक्षिणी मे कथाक्रमम् ।&lt;br&gt;&#xA;तावत्कमलिनीकान्तो रविरस्तमुपाययौ ।। २४५&lt;br&gt;&#xA;ततस्तया समादिष्टे धाम्नि संध्याविधेः परम् ।&lt;br&gt;&#xA;सिंहलेश्वरदूतोऽयमहं च शयितावुभौ ।। २४६&lt;br&gt;&#xA;प्रातः प्रबुद्धौ पश्यावो यावदावामनीकिनीम् ।&lt;br&gt;&#xA;प्राप्तौ विक्रमशक्तेस्तां सामन्तस्य तव प्रभो ।। २४७&lt;br&gt;&#xA;ततो विचिन्त्य यक्षिण्यास्तत्प्रभावविजृम्भितम् ।&lt;br&gt;&#xA;पार्श्वं विक्रमशक्तेर्द्राग्गतावावां सविस्मयौ ।। २४८&lt;br&gt;&#xA;स च दृष्ट्वैव संमान्य कुशलं परिपृच्छ्य च ।&lt;br&gt;&#xA;सिंहलेश्वरसंदेशं यावन्नौ प्रष्टुमिच्छति ।। २४९&lt;br&gt;&#xA;तावत्ते यक्षिणीप्रोक्तस्वरूपे दिव्यकन्यके ।&lt;br&gt;&#xA;मृगपोतश्च संप्राप्तास्तत्र यक्षचमूवृताः ।। २५०&lt;br&gt;&#xA;तान्दृष्ट्वा दुष्टभूतादिमायाशङ्की स संशयात् ।&lt;br&gt;&#xA;देव विक्रमशक्तिर्मा किमेतदिति पृष्टवान् ।। २५१&lt;br&gt;&#xA;ततः ससिंहलाधीशकार्यं तस्मायहं क्रमात् ।&lt;br&gt;&#xA;यक्षिणीकन्यकायुग्ममृगोदन्तमवर्णयम् ।। २५२&lt;br&gt;&#xA;यक्षीमुखाच्छ्रुतं तं च सर्वेषामैकमत्यतः ।&lt;br&gt;&#xA;राजद्विष्टोद्यमं राज्ञां तस्यावोचमहं ततः ।। २५३&lt;br&gt;&#xA;ततः स संमान्यावां च दिव्यकन्ये च ते उभे ।&lt;br&gt;&#xA;प्रहृष्टः सैन्यमकरोत्सामन्तः सज्जमाहवे ।। २५४&lt;br&gt;&#xA;क्षणाच्चाश्रावि देवात्र सैन्यतूर्यमहारवः ।&lt;br&gt;&#xA;क्षणाच्चादर्शि सम्लेच्छं प्रतिराजबलं महत् ।। २५५&lt;br&gt;&#xA;अन्योन्यदर्शनक्रोधादभिधावितयोस्तयोः ।&lt;br&gt;&#xA;प्रावर्तत द्वयोर्युद्धमस्मत्सैन्यारिसैन्ययोः ।। २५६&lt;br&gt;&#xA;ततो यक्षीविसृष्टैस्तैर्यक्षैरस्मद्द्विषद्बलम् ।&lt;br&gt;&#xA;अन्यैरस्मद्भटाविष्टैरन्यैः सख्यादहन्यत ।। २५७&lt;br&gt;&#xA;सैन्यरेणुगणाकीर्णं खड्गधारानिरन्तरम् ।&lt;br&gt;&#xA;सशूरगर्जितं घोरमुदभूद्रणदुर्दिनम् ।। २५८&lt;br&gt;&#xA;छेदोच्छलद्भिर्द्विषतां निपतद्भिश्च मूर्धभिः ।&lt;br&gt;&#xA;अशोभत जयश्रीर्नः क्रीडन्ती कन्दुकैरिव ।। २५९&lt;br&gt;&#xA;क्षणाच्च हतशेषास्ते राजानो भग्नसैनिकाः ।&lt;br&gt;&#xA;त्वत्सामन्तस्य कटकं प्रणताः शरणं श्रिताः ।। २६०&lt;br&gt;&#xA;ततो चितासु सद्वीपास्वाशासु चतसृष्वपि ।&lt;br&gt;&#xA;उत्सादितेषु म्लेच्छेषु सर्वभूमीश्वर त्वया ।। २६१&lt;br&gt;&#xA;निजेन भर्त्रा सहिता प्रकटीभूय यक्षिणी ।&lt;br&gt;&#xA;देव विक्रमशक्तिं तं मां चैवं वदति स्म सा ।। २६२&lt;br&gt;&#xA;मया यदेतद्विहितं सेवामात्रं भवत्प्रभोः ।&lt;br&gt;&#xA;तदावेद्यं पुनश्चैवं स विज्ञाप्यो गिरा मम ।। २६३&lt;br&gt;&#xA;त्वयैते परिणेतव्ये कन्यके देवनिर्मिते ।&lt;br&gt;&#xA;द्रष्टव्ये च प्रसादेन लालनीयोऽप्ययं मृगः ।। २६४&lt;br&gt;&#xA;मदीयं प्राभृतं ह्येतदित्युक्त्वा रत्नसंचयम् ।&lt;br&gt;&#xA;दत्त्वा यक्षी तिरोऽभूत्सा भर्त्रा सह सहानुगा ।। २६५&lt;br&gt;&#xA;अन्येद्युः परिवारेण विभवेन च भूयसा ।&lt;br&gt;&#xA;आगान्मदनलेखा सा सिंहलेश्वरकन्यका ।। २६६&lt;br&gt;&#xA;कृत्वा प्रत्युद्गमं साथ तेन विक्रमशक्तिना ।&lt;br&gt;&#xA;प्रावेश्यत स्वकटकं प्रणतेन प्रहर्षतः ।। २६७&lt;br&gt;&#xA;द्वितीयेऽह्नि गृहीत्वा तां ते चोभे दिव्यकन्यके ।&lt;br&gt;&#xA;हेमरत्नमृगं तं च त्रिजगन्नेत्रकौतुकम् ।। २६८&lt;br&gt;&#xA;सिद्धकार्य इहागन्तुं देवपाददिदृक्षया ।&lt;br&gt;&#xA;ततो विक्रमशक्तिः स चलितो राजभिः सह ।। २६९&lt;br&gt;&#xA;स चेह निकटप्राप्तः सामन्तो देव वर्तते ।&lt;br&gt;&#xA;आवेदनाय देवस्य तेनावां प्रेषितौ पुरः ।। २७०&lt;br&gt;&#xA;तद्देव सिंहलेन्द्रस्य यक्षिण्याश्चानुरोधतः ।&lt;br&gt;&#xA;तत्कन्याहरिणान्देवः प्रत्युद्यातु नृपानपि ।। २७१&lt;br&gt;&#xA;इत्युक्तोऽनङ्गदेवेन विक्रमादित्यभूपतिः ।&lt;br&gt;&#xA;कृतं दुःसाध्यमपि तद्यक्षिणीरक्षणं स्मरन् ।। २२&lt;br&gt;&#xA;नामन्यत तृणायापि श्रुत्वा तत्प्रत्युपक्रियाम् ।&lt;br&gt;&#xA;बहु कृत्वापि मन्यन्ते स्वल्पमेव महाशयाः ।। २७३&lt;br&gt;&#xA;हृष्टश्च सिंहलाधीशदूतयुक्तं पुनः स तम् ।&lt;br&gt;&#xA;अनङ्गदेवं हस्त्यश्वग्रामरत्नैरपूरयत् ।। २७४&lt;br&gt;&#xA;नीत्वा दिनं तदथ सिंहलराजपुत्र्यास्तस्यास्तयोः कमलजोद्भवकन्ययोश्च ।&lt;br&gt;&#xA;प्रत्युद्गमाय स महीपतिरुज्जयिन्याः सैन्यैर्गजाश्ववहनैः सममुच्चचाल ।। २७५&lt;br&gt;&#xA;सत्कुञ्जरोऽञ्जनगिरिर्जयवर्धनस्य मत्तद्विपो रणभटस्य च कालमेघः ।&lt;br&gt;&#xA;सङ्ग्रामसिद्धिरपि सिंहपराक्रमस्य वीरस्य विक्रमनिधे रिपुराक्षसश्च ।। २७६&lt;br&gt;&#xA;पवनजवो जयकेतोर्वल्लभशक्तेः समुद्रकल्लोलः ।&lt;br&gt;&#xA;अश्वौ बाहुसुबाह्वोः शरवेगो गरुडवेगश्च ।। २७७&lt;br&gt;&#xA;श्यामा कुवलयमाला कोक्काणी कीर्तिवर्मणस्तुरगी ।&lt;br&gt;&#xA;कर्का गङ्गालहरी सुसैन्धवी समरसिंहस्य ।। २७८&lt;br&gt;&#xA;इति हस्त्यश्वं राजसु तेष्वपि चलितेषु विभजतामभितः ।&lt;br&gt;&#xA;शुश्रुविरेऽत्र च राजनि चलिते दण्डाधिकारिणां वाचः ।। २७९&lt;br&gt;&#xA;भूमिः सैन्यमयी तदुत्थितमहाशब्दैकमय्यो दिशः&lt;br&gt;&#xA;संसर्पद्ध्वजिनीविमर्दविलसद्धूलीमयी द्यौरपि ।&lt;br&gt;&#xA;सर्वस्याद्भुततत्प्रभावमहिमव्याहारमय्यो गिर-&lt;br&gt;&#xA;स्तस्मिन्राज्ञि पथि प्रयाति सकलद्वीपाधिनाथेऽभवन् ।। २८०&lt;br&gt;&#xA;इति महाकविश्रीसोमदेवभट्टविरचिते कथासरित्सागरे विषमशीललम्बके द्वितीयस्तरङ्गः ।&lt;/p&gt;</description>
    </item>
    <item>
      <title>००३</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/003/</guid>
      <description>&lt;p&gt;ततः स विक्रमादित्यो जयसैन्यमवाप तत् ।&lt;br&gt;&#xA;अधिष्ठितं स्वसेनान्या तेन विक्रमशक्तिना ।। १&lt;br&gt;&#xA;अग्रागतेन तेनैव सोत्केन प्रणतात्मना ।&lt;br&gt;&#xA;सराजकेन सहितः स्वबलं स विवेश च ।। २&lt;br&gt;&#xA;गौडः शक्तिकुमारोऽयं कर्णाटोऽयं जयध्वजः ।&lt;br&gt;&#xA;लाटो विजयवर्मायं काश्मीरोऽयं सुनन्दनः ।। ३&lt;br&gt;&#xA;गोपालः सिन्धुराजोऽयं भिल्लो विन्ध्यबलोऽप्ययम् ।&lt;br&gt;&#xA;निर्मूकः पारसीकोऽयं नृपः प्रणमति प्रभो ।। ४&lt;br&gt;&#xA;इत्यास्थाने नृपान्सोऽत्र प्रतीहारनिवेदितान् ।&lt;br&gt;&#xA;सम्राट् संमानयामास सामन्तान्सैनिकानपि ।। ५&lt;br&gt;&#xA;सिंहलेन्द्रसुतादिव्यकन्याहेममृगांश्च तान् ।&lt;br&gt;&#xA;यथार्हं सत्करोति स्म स सविक्रमशक्तिकान् ।। ६&lt;br&gt;&#xA;तैः समं सबलोऽन्येद्युः प्रतस्थे च ततः कृती ।&lt;br&gt;&#xA;स राजा विक्रमादित्यः प्राप चोज्जयिनीं पुरीम् ।। ७&lt;br&gt;&#xA;संमानितविसृष्टेषु स्वदेशानथ राजसु ।&lt;br&gt;&#xA;जगदानन्दिनि प्राप्ते वसन्तसमयोत्सवे ।। ८&lt;br&gt;&#xA;लतासु पुष्पाभरणैर्मण्डनं कुर्वतीष्विव ।&lt;br&gt;&#xA;तन्वतीष्विव संगीतं भृङ्गयोषित्सु गुञ्जितैः ।। ३&lt;br&gt;&#xA;नृत्यन्तीष्विव चाश्लिष्टमरुत्सु वनराजिषु ।&lt;br&gt;&#xA;पिकेषु कलशब्देषु मङ्गलानि पठत्स्विव ।। १०&lt;br&gt;&#xA;सोऽत्र ता विक्रमादित्यः परिणिन्ये शुभेऽहनि ।&lt;br&gt;&#xA;सिंहलेश्वरकन्यां तां ते च द्वे दिव्यकन्यके ।। ११&lt;br&gt;&#xA;सिंहलेश्वरकन्याया ज्येष्ठो भ्राता सहागतः ।&lt;br&gt;&#xA;सिंहवर्मा ददौ वेद्यां महान्तं रत्नसंचयम् ।। १२&lt;br&gt;&#xA;तत्कालमेत्य च तयोर्यक्षिणी दिव्यकन्ययोः ।&lt;br&gt;&#xA;असंख्यान्रत्नराशीन्सा ददौ मदनमञ्जरी ।। १३&lt;br&gt;&#xA;शक्ताहं गन्तुमानृण्यं देव त्वत्सुकृतस्य किम् ।&lt;br&gt;&#xA;किं तु दर्शयितुं भक्तिं नैतत्किंचित्कृतं मया ।। १४&lt;br&gt;&#xA;तत्प्रसादोऽनयोः कार्यः कन्ययोर्हरिणस्य च ।&lt;br&gt;&#xA;इत्युक्त्वा च तिरोऽभूत्सा यक्षी राज्ञाभिपूजिता ।। १५&lt;br&gt;&#xA;ततः संप्राप्य भार्यास्ताः सद्वीपां च महीं कृती ।&lt;br&gt;&#xA;शशास विक्रमादित्यो राजा राज्यमकण्टकम् ।। १६&lt;br&gt;&#xA;सुखितश्चास्त विहरंस्तदा चोद्यानभूमिषु ।&lt;br&gt;&#xA;ग्रीष्मे जलेषु सरसां धारायन्त्रगृहेषु च ।। १७&lt;br&gt;&#xA;वर्षास्वन्तःपुरेषूद्यन्मृदङ्गरवहारिषु ।&lt;br&gt;&#xA;शरदीन्दूदयापानहृद्यहर्म्यतलेष्वपि ।। १८&lt;br&gt;&#xA;आस्तीर्णसुखशय्येषु कालागुरुसुगन्धिषु ।&lt;br&gt;&#xA;वासवेश्मसु हेमन्ते स नृपोऽन्तःपुरैर्वृतः ।। १९&lt;br&gt;&#xA;तस्येदृशस्य राज्ञश्च नगरस्वामिसंज्ञकः ।&lt;br&gt;&#xA;बभूव ग्रामशतभुक्चित्रकृज्जितविश्वकृत् ।। २०&lt;br&gt;&#xA;स द्व्यहेन द्व्यहेनास्मै राज्ञे प्राभृतपुत्रिकाम् ।&lt;br&gt;&#xA;लिखित्वान्यान्यया रूपभृङ्ग्या चित्रकरो ददौ ।। २१&lt;br&gt;&#xA;एकदा चोत्सववशाद्विस्मृत्य लिखिता न सा ।&lt;br&gt;&#xA;तेन चित्रकृता दैवात्पुत्रिका नृपतेः कृते ।। २२&lt;br&gt;&#xA;प्राप्ते च प्राभृतदिने स्मृत्वा यावत्समाकुलः ।&lt;br&gt;&#xA;आस्ते चित्रकरो हा किं ढौकयेयं प्रभोरिति ।। २३&lt;br&gt;&#xA;तावद्दूरागतः कोऽपि पान्थोऽकस्मात्तमभ्यधात् ।&lt;br&gt;&#xA;स चास्य पुस्तिकां हस्ते न्यस्यैव क्वाप्यगाल्लघु ।। २४&lt;br&gt;&#xA;कौतुकाच्च स यावत्तामुद्धाटयति चित्रकृत् ।&lt;br&gt;&#xA;तावद्ददर्श तत्रान्तश्चित्रस्थां पुत्रिकां पटे ।। २५&lt;br&gt;&#xA;दृष्ट्वैवाद्भुतरूपां तां नीत्वा नृपतये ददौ ।&lt;br&gt;&#xA;प्राभृतं प्रत्युतेदृङ्मे सिद्धमद्येति हर्षुलः ।। २६&lt;br&gt;&#xA;नृपतिस्तां तु दृष्ट्वैव साश्चर्यः स जगाद तम् ।&lt;br&gt;&#xA;न भद्र तव रेखेयं रेखेयं विश्वकर्मणः ।। २७&lt;br&gt;&#xA;मानुषो हि कुतो वेत्ति लिखितुं रूपमीदृशम् ।&lt;br&gt;&#xA;तच्छ्रुत्वा चित्रकृद्राज्ञे यथावृत्तं शशंस सः ।। २८&lt;br&gt;&#xA;ततः सोऽनन्यदृग्राजा तां पश्यन्पुत्रिकां सदा ।&lt;br&gt;&#xA;स्वप्ने द्वीपान्तरेऽद्राक्षीत्तद्रूपामेव कन्यकाम् ।। २९&lt;br&gt;&#xA;संगमं भजते यावत्सोत्कः सोत्सुकया तया ।&lt;br&gt;&#xA;तावत्प्रबोधितः सोऽभूद्यामिकेन निशाक्षये ।। ३०&lt;br&gt;&#xA;प्रबुद्धो भग्नतत्स्वप्नसमागमसुखश्च सः ।&lt;br&gt;&#xA;यामिकं तं क्रुधा राजा नगर्या निरकालयत् ।। ३१&lt;br&gt;&#xA;क्व पान्थः पुस्तिका क्वास्य क्व तस्यां चित्रपुत्रिका ।&lt;br&gt;&#xA;तस्या एव सजीवायाः स्वप्ने संदर्शनं क्व च ।। ३२&lt;br&gt;&#xA;तदेषा दैवघटना कन्या सास्तीति वक्ति मे ।&lt;br&gt;&#xA;न च जानामि तद्द्वीपं प्राप्नुयां तत्कथं नु ताम् ।। ३३&lt;br&gt;&#xA;इत्यादि चिन्तयन्सोऽथ सर्वत्रारतिमान्नृपः ।&lt;br&gt;&#xA;स्मरज्वरेण जज्वाल पर्याकुलपरिच्छदः ।। ३४&lt;br&gt;&#xA;ससंतापश्च विजये क्षत्रा भद्रायुधेन सः ।&lt;br&gt;&#xA;शनैस्तत्कारणं पृष्टो जगादैवं महीपतिः ।। ३५&lt;br&gt;&#xA;शृणु तद्वच्मि ते मित्र ज्ञातं तावददस्त्वया ।&lt;br&gt;&#xA;यच्चित्रपुत्रिका तेन दत्ता चित्रकरेण मे ।। ३६&lt;br&gt;&#xA;तां चिन्तयंश्च सुप्तोऽहं स्वप्ने जानामि वारिधिम् ।&lt;br&gt;&#xA;उत्तीर्य प्राप्य नगरं प्रविष्टोऽस्म्यतिसुन्दरम् ।। ३७&lt;br&gt;&#xA;तत्रापश्यमहं बह्वीः सायुधाः कन्यकाः पुरः ।&lt;br&gt;&#xA;ता मां दृष्ट्वा जहि जहीत्युच्चैः कलकलं व्यधुः ।। ३८&lt;br&gt;&#xA;ततः ससंभ्रमा कापि जाने मामेत्य तापसी ।&lt;br&gt;&#xA;प्रवेश्यैव निजं गेहं संक्षेपादिदमब्रवीत् ।। ३९&lt;br&gt;&#xA;पुरुषद्वेषिणी पुत्र राजपुत्रीयमागता ।&lt;br&gt;&#xA;इतो मलयवत्याख्या विहरन्ती यदृच्छया ।। ४०&lt;br&gt;&#xA;दृष्टमात्रं च पुरुषं कन्याभिर्घायत्यसौ ।&lt;br&gt;&#xA;एताभिस्तेन रक्षार्थं मयेह त्वं प्रवेशितः ।। ४१&lt;br&gt;&#xA;इत्युक्त्वा तापसी सद्यः स्त्रीवेषं सा व्यधान्मम ।&lt;br&gt;&#xA;अवध्याः कन्यकास्तास्तु मत्वा सोढं मयापि तत् ।।४२&lt;br&gt;&#xA;यावत्प्रविष्टामत्रैव सकन्यां तां नृपात्मजाम् ।&lt;br&gt;&#xA;पश्यामि तावच्चित्रस्था या मयादर्शि सैव सा ।। ४३&lt;br&gt;&#xA;अचिन्तयं च धन्योऽहं यच्चित्रलिखितामिमाम् ।&lt;br&gt;&#xA;दृष्ट्वा पुनश्च पश्यामि साक्षात्प्राणसमामिति ।। ४४&lt;br&gt;&#xA;राजपुत्री च सा तावत्तापसीं तां सकन्यका ।&lt;br&gt;&#xA;दृष्टोऽस्माभिः प्रविष्टोऽत्र पुमान्कोऽपीत्यभाषत ।। ४५&lt;br&gt;&#xA;पुमान्कुतः प्राघुणिका स्थितैषा मे स्वसुः सुता ।&lt;br&gt;&#xA;इति तां तापसी सापि प्रत्यवोचत्प्रदर्श्य माम् ।। ४६&lt;br&gt;&#xA;ततः सा राजतनया स्त्रीरूपमपि वीक्ष्य माम् ।&lt;br&gt;&#xA;विस्मृत्य पुरुषद्वेषं सद्यः स्मरवशाभवत् ।। ४७&lt;br&gt;&#xA;आसीत्कण्टकिता किंचिच्चिन्तयन्तीव निश्चला ।&lt;br&gt;&#xA;लब्धच्छिद्रेण कामेन कीलितेव समं शरैः ।। ४८&lt;br&gt;&#xA;क्षणाच्च तापसीं तां सा व्याहरद्राजकन्यका ।&lt;br&gt;&#xA;तर्ह्यार्ये त्वत्स्वसृसुता ममापि प्राघुणी न किम् ।। ४९&lt;br&gt;&#xA;आयातु मद्गृहमियं प्रहेष्याम्यर्चितामिमाम् ।&lt;br&gt;&#xA;इत्युक्त्वादाय पाणौ मामनैषीत्सा स्वमन्दिरम् ।। ५०&lt;br&gt;&#xA;अहं च लब्धचित्तोऽस्या जाने तत्र तथेत्यगाम् ।&lt;br&gt;&#xA;अन्वमन्यत मां सापि विदग्धा वृद्धतापसी ।। ५१&lt;br&gt;&#xA;ततोऽहं स्थितवांस्तत्र राजपुत्र्या तया सह ।&lt;br&gt;&#xA;क्रीडन्त्या कन्यकान्योन्यविवाहादिविनोदनैः ।। ५२&lt;br&gt;&#xA;न च माममुचत्पार्श्वात्क्षणं सा मद्गतेक्षणा ।&lt;br&gt;&#xA;यत्र नाहं न सा तस्यै काचनारोचत क्रिया ।। ५३&lt;br&gt;&#xA;अथ ताः कन्यकाः कृत्वा वधूं तां राजकन्यकाम् ।&lt;br&gt;&#xA;मां वरं चावयोर्जाने विवाहं क्रीडया व्यधुः ।। ५४&lt;br&gt;&#xA;कृतोद्वाहौ ततश्चावां प्रविष्टौ वासकं निशि ।&lt;br&gt;&#xA;निःशङ्का तत्र मां सा च कण्ठे राजसुताग्रहीत् ।। ५५&lt;br&gt;&#xA;तत्कालं च मयात्मानं प्रकाश्यालिङ्गितैव सा ।&lt;br&gt;&#xA;सिद्धेष्टहृष्टा दृष्ट्वा मामासील्लज्जानता क्षणम् ।। ५६&lt;br&gt;&#xA;प्रवर्तयामि सुरते यावच्चैतां हृतत्रपाम् ।&lt;br&gt;&#xA;तावत्प्रबोधितोऽस्मीह यामिकेन दुरात्मना ।। ५७&lt;br&gt;&#xA;तद्भद्रायुध नेदानीं चित्रे स्वप्ने च दृष्टया ।&lt;br&gt;&#xA;तया मलयवत्याहं विना जीवितुमुत्सहे ।। ५८&lt;br&gt;&#xA;इत्युक्तवन्तं राजानं सत्यस्वप्नमवेत्य सः ।&lt;br&gt;&#xA;भद्रायुधः प्रतीहारस्तमाश्वास्यैवमुक्तवान् ।। ५९&lt;br&gt;&#xA;कृत्स्नं चेत्स्मर्यते सम्यक्तत्तदालिख्यतां पटे ।&lt;br&gt;&#xA;देवेन नगरं यावदुपायोऽत्र निरूप्यते ।। ६०&lt;br&gt;&#xA;इति भद्रायुधेनोक्तः स राजा लिखति स्म तत् ।&lt;br&gt;&#xA;पटे पुरवरं सर्वं तद्वृत्तान्तं च तत्क्षणम् ।। ६१&lt;br&gt;&#xA;तं चित्रपटमादाय प्रतीहारस्तदैव सः ।&lt;br&gt;&#xA;मठं नवं कारयित्वा तत्र भित्तावलम्बयत् ।। ६२&lt;br&gt;&#xA;मठे चात्राकरोद्दूरदेशादागतबन्दिनाम् ।&lt;br&gt;&#xA;सत्त्रे षड्रसमाहारं सवस्त्रयुगकाञ्चनम् ।। ६३&lt;br&gt;&#xA;यश्चित्रस्थमिदं वेत्ति पुरं कोऽपि स एति चेत् ।&lt;br&gt;&#xA;ममावेद्य इति प्रादादाज्ञां च मठवर्तिनाम् ।। ६४&lt;br&gt;&#xA;अत्रान्तरे ग्रीष्मवनं मल्लिकामोदिमारुतम् ।&lt;br&gt;&#xA;छायानिषण्णपथिकं दृष्ट्वा पुष्पितपाटलम् ।। ६५&lt;br&gt;&#xA;आजगामाम्बुदश्यामो गुरुगम्भीरगर्जितः ।&lt;br&gt;&#xA;केतकोद्दामदशनः प्रावृट्कालमदद्विपः ।। ६६&lt;br&gt;&#xA;तत्कालं तस्य पौरस्त्यपवनेद्ध इवाययौ ।&lt;br&gt;&#xA;वृद्धिं विरहदावाग्निर्विक्रमादित्यभूपतेः ।। ६७&lt;br&gt;&#xA;हिमं हारलते देहि सिञ्च चित्राङ्गि चन्दनैः ।&lt;br&gt;&#xA;पत्त्रलेखेऽब्जिनीपत्त्रशयनं शिशिरं कुरु ।। ६८&lt;br&gt;&#xA;कदर्पसेने कदलीदलैर्वितर मारुतम् ।&lt;br&gt;&#xA;इति तद्वारनारीणां तदा शुश्रुविरे गिरः ।। ६९&lt;br&gt;&#xA;क्रमाच्च विद्युद्विषमः शशामास्य घनागमः ।&lt;br&gt;&#xA;राज्ञः सविरहज्वालो न पुनर्मदनज्वरः ।। ७०&lt;br&gt;&#xA;पान्थाः पथि प्रवर्तन्तां दूरस्थानां प्रवृत्तयः ।&lt;br&gt;&#xA;प्रियाः प्रियाणां ग्रथ्यन्तां जायन्तां तत्समागमाः ।। ७१&lt;br&gt;&#xA;इत्यादिशन्तीव ततः कलहंसरवैः शरत् ।&lt;br&gt;&#xA;आगात्फुल्लाम्बुजमुखी सकाशकुसुमस्मिता ।। ७२&lt;br&gt;&#xA;तस्यां दूरागतो बन्दी तत्र क्षत्तृकृते मठे ।&lt;br&gt;&#xA;भोजनार्थी विवेशैको निशम्य ख्यातिमेकदा ।। ७३&lt;br&gt;&#xA;नाम्रा शम्बरसिद्धिः स मठेऽत्र कृतभोजनः ।&lt;br&gt;&#xA;आत्तवस्त्रयुगश्चित्रपटं भित्तौ ददर्श तम् ।। ७४&lt;br&gt;&#xA;विभाव्य तत्र चित्रस्थं नगरं तत्स विस्मितः ।&lt;br&gt;&#xA;जगाद बन्दी केनेदमहो आलिखितं पुरम् ।। ७५&lt;br&gt;&#xA;यदेकेन मया दृष्टं लिखितं येन तेन च ।&lt;br&gt;&#xA;द्वितीयेनेति जानेऽहं नापरेणेति केनचित् ।। ७६&lt;br&gt;&#xA;एतच्छ्रुत्वा मठजनेनोक्तं भद्रायुधस्य तत् ।&lt;br&gt;&#xA;तत्तेन स्वयमेत्यासौ बन्दी निन्ये नृपान्तिकम् ।। ७७&lt;br&gt;&#xA;किं त्वया नगरं सत्यं तद्दृष्टमिति भूभृता ।&lt;br&gt;&#xA;तत्र शम्बरसिद्धिः स परिपृष्टोऽब्रवीदिदम् ।। ७८&lt;br&gt;&#xA;दृष्टं मया तन्मलयपुरं नाम महापुरम् ।&lt;br&gt;&#xA;भ्रमता भुवमुत्तीर्य वारिधिं द्वीपमध्यगम् ।। ९&lt;br&gt;&#xA;तस्मिन्मलयसिंहाख्यो नगरेऽस्ति महीपतिः ।&lt;br&gt;&#xA;तस्यास्ति नाम्ना मलयवतीत्यनुपमा सुता ।। ८०&lt;br&gt;&#xA;पुरुषद्वेषिणी सा च स्वप्ने जातु कथंचन ।&lt;br&gt;&#xA;विहारनिर्गता कंचिन्महापुरुषमैक्षत ।। ८१&lt;br&gt;&#xA;तेनालोकितमात्रेण स भीत इव तत्क्षणम् ।&lt;br&gt;&#xA;निर्ययौ मनसस्तस्याः पुरुषद्वेषदुर्ग्रहः ।। ८२&lt;br&gt;&#xA;नीत्वाथ तं स्वभवनं स्वप्न एव विधाय च ।&lt;br&gt;&#xA;विवाहं तेन सहिता वासवेश्म विवेश सा ।। ८३&lt;br&gt;&#xA;तत्र तेन समं यावत्सेवते सुरतोत्सवम् ।&lt;br&gt;&#xA;तावद्वासस्थया दास्या सा निशान्ते प्रबोधिता ।। ८४&lt;br&gt;&#xA;ततो निर्वास्य कोपात्तां दासीं स्वप्नावलोकितम् ।&lt;br&gt;&#xA;तं स्मरन्ती प्रियतमं प्राज्वलद्विरहाग्निना ।। ८५५&lt;br&gt;&#xA;अपश्यन्ती गतिं काचित्स्मरेण विवशीकृता ।&lt;br&gt;&#xA;उत्थायोत्थाय शयने स्रस्ताङ्गी न्यपतत्परम् ।। ८६&lt;br&gt;&#xA;मूकेव भूताक्रान्तेव तमःसंमोहितेव च ।&lt;br&gt;&#xA;नोत्तरं पृच्छतः किचिद्ददौ परिजनस्य सा ।। ८७&lt;br&gt;&#xA;विज्ञाय पित्रा मात्रा च ततः पृष्टातिकृच्छ्रतः ।&lt;br&gt;&#xA;शशंस स्वप्नवृत्तान्तं सा तमाप्तसखीमुखे ।। ८८&lt;br&gt;&#xA;ततः पित्रा कृताश्वासा प्रतिज्ञामकरोच्च सा ।&lt;br&gt;&#xA;विशाम्यग्निं तमाप्नोमि षड्भिर्मासैर्न चेदिति ।। ८९&lt;br&gt;&#xA;पञ्च मासा गताश्चाद्य तस्याः को वेत्ति भावि किम् ।&lt;br&gt;&#xA;इतीदृक्तत्र वृत्तान्तः पुरे परिगतो मया ।। ९०&lt;br&gt;&#xA;एवं तेन ससंवादमुक्ते शम्बरसिद्धिना ।&lt;br&gt;&#xA;जातार्थनिश्चये हृष्टे राज्ञि भद्रायुधोऽभ्यधात् ।। ९१&lt;br&gt;&#xA;सिद्धं कार्यं स देशो हि त्वद्वशः सनृपः प्रभो ।&lt;br&gt;&#xA;तत्तत्र गम्यतां यावन्मासः षष्ठो न यात्यतः ।। ९२&lt;br&gt;&#xA;इति तेनोदिते क्षत्त्रा तदाख्यातार्थविस्तरम् ।&lt;br&gt;&#xA;कृत्वा शम्बरसिद्धिं तमग्रे भूरिधनार्चितम् ।। ९३&lt;br&gt;&#xA;रविरश्मिषु संपातं पाण्डिमानं धनेषु च ।&lt;br&gt;&#xA;सरित्तोयेषु कार्श्यं च निरत्येव निजं नृपः ।। ९४&lt;br&gt;&#xA;निरातङ्कः स संपद्य तदैव दयितां प्रति ।&lt;br&gt;&#xA;प्रतस्थे विक्रमादित्यः सैन्येन लघुना वृतः ।। ९५&lt;br&gt;&#xA;गत्वा क्रमेण तीर्णाब्धिर्यावत्प्राप्तः पुरं स तत् ।&lt;br&gt;&#xA;तावद्ददर्श तत्राग्रे जनं कोलाहलाकुलम् ।। ९६&lt;br&gt;&#xA;एषा मलयवत्यद्य पूर्णे षाण्मासिकेऽवधौ ।&lt;br&gt;&#xA;अप्राप्तदयिता वह्निं राजपुत्री विविक्षति ।। ९७&lt;br&gt;&#xA;इत्यत्र शुश्राव जनात्पृष्टादथ स भूपतिः ।&lt;br&gt;&#xA;उपागाच्च स तं देशं रचिता यत्र तच्चिता ।। ९८&lt;br&gt;&#xA;तद्दर्शनादपसृते जने तत्र ददर्श तम् ।&lt;br&gt;&#xA;दृशोरकाण्डपीयूषवर्षं सा राजकन्यका ।। ९९&lt;br&gt;&#xA;सोऽयं प्राणेश्वरः स्वप्नपरिणेता ममागतः ।&lt;br&gt;&#xA;तत्तातस्योच्यतां शीघ्रमिति स्माह च सा सखीः ।। १००&lt;br&gt;&#xA;ताभिर्गत्वा तथैवोक्तस्तत्पिता सोऽथ भूपतिः ।&lt;br&gt;&#xA;निर्दुःखो जातहर्षस्तं प्रह्वो राजानमभ्यगात् ।। १०१&lt;br&gt;&#xA;तत्कालमुत्क्षिप्य भुजं तेन शम्बरसिद्धिना ।&lt;br&gt;&#xA;उच्चैरवसरज्ञेन बन्दिनेदमपठ्यत ।। १०२&lt;br&gt;&#xA;जय निजतेजःसाधितभूतगण म्लेच्छविपिनदावाग्रे ।&lt;br&gt;&#xA;जय देव सप्तसागरसीममहीमानिनीनाथ ।। १०३&lt;br&gt;&#xA;जय विजितसकलपार्थिवविनतशिरोधारितातिगुर्वाज्ञ ।&lt;br&gt;&#xA;जय विषमशील विक्रमवारिनिधे विक्रमादित्य ।। १०४&lt;br&gt;&#xA;इत्युक्ते बन्दिना तं स विक्रमादित्यमागतम् ।&lt;br&gt;&#xA;बुद्ध्वा मलयसिंहोऽत्र राजा जग्राह पादयोः ।। १०५&lt;br&gt;&#xA;विवेश च कृतातिथ्यस्तेन साकं स्वमन्दिरम् ।&lt;br&gt;&#xA;तया मलयवत्या च दुहित्रा मृत्युमुक्तया ।। १०६&lt;br&gt;&#xA;ददौ च तां सुतां तस्मै विक्रमादित्यभूभृते ।&lt;br&gt;&#xA;स राजा तेन जामात्रा मन्वानः कृतकृत्यताम् ।। १०७&lt;br&gt;&#xA;यथा चित्रे तथा स्वप्ने यथा स्वप्ने तथैव ताम् ।&lt;br&gt;&#xA;विलोक्य साक्षान्मलयवतीमङ्कगतां प्रियाम् ।। १०८&lt;br&gt;&#xA;स चापि विक्रमादित्यस्तदद्भुतममन्यत ।&lt;br&gt;&#xA;फलं शैलसुताकान्तप्रसादसुरशाखिनः ।। १०९&lt;br&gt;&#xA;अथ तामादाय वधूं निर्वृतिमिव रूपिणीं स मलयवतीम् ।&lt;br&gt;&#xA;उत्तीर्य वारिराशिं सोत्कलिकं सुचिरविरहमिव ।। ११०&lt;br&gt;&#xA;तत्तत्प्राभृतहस्तैः प्रणम्यमानः पदे पदे भूपैः ।&lt;br&gt;&#xA;निजनगरीमुज्जयिनीं प्रत्यागाद्विक्रमादित्यः ।। १११&lt;br&gt;&#xA;प्रभावमालोक्य च तत्र तस्य तं यथेच्छसत्यीकृतचित्रकौतुकम् ।&lt;br&gt;&#xA;विसिस्मिये को न जहर्ष को न वा चकार को वा न महोत्सवं जनः ।। ११२&lt;br&gt;&#xA;इति महाकविश्रीसोमदेवभट्टविरचिते कथासरित्सागरे विषमशीललम्बके तृतीयस्तरङ्गः ।&lt;/p&gt;</description>
    </item>
    <item>
      <title>००४</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/004/</guid>
      <description>&lt;p&gt;ततोऽस्य विक्रमादित्यस्यैकदात्र कथान्तरे ।&lt;br&gt;&#xA;राज्ञी कलिङ्गसेनाख्या सपत्नीरेवमब्रवीत् ।। १&lt;br&gt;&#xA;राज्ञा मलयवत्यर्थे यत्कृतं न तदद्भुतम् ।&lt;br&gt;&#xA;सदा विषमशीलो हि देवोऽयं प्रथितो भुवि ।। २&lt;br&gt;&#xA;अहं न परिणीता किमवस्कन्द्यामुना बलात् ।&lt;br&gt;&#xA;मद्रूपां पुत्रिकां दृष्ट्वा गतेनानङ्गनिघ्नताम् ।। ३&lt;br&gt;&#xA;एतन्निमित्तमाख्याता कथा कार्पटिकेन या ।&lt;br&gt;&#xA;देवसेनेन मे तां वः कथयामि निशम्यताम् ।। ४&lt;br&gt;&#xA;परिणीतास्म्यविधिना कथं राज्ञेति दुःखिताम् ।&lt;br&gt;&#xA;मामेत्याश्वासयन्नेवं स हि कार्पटिकोऽब्रवीत् ।। ५&lt;br&gt;&#xA;मा स्म मन्युं कृथा देवि श्रद्धया परया ह्यसि ।&lt;br&gt;&#xA;परिणीतातिसंरम्भादत्रामूलात्कथां शृणु ।। ६&lt;br&gt;&#xA;अहं कार्पटिको भूत्वा सेवां कुर्वन्भवत्प्रभोः ।&lt;br&gt;&#xA;अटव्यां दूरतोऽद्राक्षं महान्तं क्रोडमेकदा ।। ७&lt;br&gt;&#xA;दंष्ट्राविशङ्कटमुखं तमालश्यामलच्छविम् ।&lt;br&gt;&#xA;कृष्णपक्षं शशिकलाः खादन्तमिव रूपिणम् ।। ८&lt;br&gt;&#xA;एत्य चावेदितो देवि मया राज्ञे तथैव सः ।&lt;br&gt;&#xA;राजापि तद्रसाकृष्टो निरगान्मृगयाकृते ।। ९&lt;br&gt;&#xA;मृगाटवीं च संप्राप्य कुर्वन्व्याघ्रमृगक्षयम् ।&lt;br&gt;&#xA;आवेदितं मया दूराद्वराहं पश्यति स्म तम् ।। 18.4.१०&lt;br&gt;&#xA;दृष्ट्वाद्भुतं च तं मत्वा कंचित्कारणसूकरम् ।&lt;br&gt;&#xA;रत्नाकराख्यमारोहदश्वमुच्चैःश्रवःसुतम् ।। ११&lt;br&gt;&#xA;मध्याह्ने हि सदा भानुर्मुहूर्तं व्योम्नि तिष्ठति ।&lt;br&gt;&#xA;तत्कालं चारुणेनाश्वा मुच्यन्ते स्नानपानयोः ।। १२&lt;br&gt;&#xA;एकदोच्चैःश्रवा मुक्तस्तदा रविरथाद्वने ।&lt;br&gt;&#xA;दृष्टामुपेत्य राज्ञोऽश्वां तं तुरंगमजीजनत् ।। १३&lt;br&gt;&#xA;तस्मिन्नारुह्य वाताश्वे जवादन्वपतच्च तम् ।&lt;br&gt;&#xA;वराहं विद्रुतं राजा भूमिं दूराद्दवीयसीम् ।। १४&lt;br&gt;&#xA;तत्र दृष्टिपथात्सोऽस्य नष्टोऽभूत्क्वापि सूकरः ।&lt;br&gt;&#xA;उच्चैःश्रवःसुतादश्वात्तस्मादपि जवाधिकः ।। १५&lt;br&gt;&#xA;ततो राजा तमप्राप्य दूरोज्झितपरिच्छदः ।&lt;br&gt;&#xA;एकमन्वागतं दृष्ट्वा मामेवं परिपृष्टवान् ।। १६&lt;br&gt;&#xA;अपि जानासि कियतीं वयं भूमिमुपागताः ।&lt;br&gt;&#xA;तच्छ्रुत्वा देवि राजानं प्रत्यवोचमहं तदा ।। १७&lt;br&gt;&#xA;योजनानां शतानि त्रीण्यागताः स्मः प्रभो इति ।&lt;br&gt;&#xA;ततो राजाब्रवीत्तर्हि त्वं पद्भ्यां कथमागतः ।। १८&lt;br&gt;&#xA;एवं सविस्मयेनाहं राज्ञा पृष्टस्तमब्रवम् ।&lt;br&gt;&#xA;देवास्ति पादलेपो मे वृत्तान्तं चात्र तं शृणु ।। १९&lt;br&gt;&#xA;पूर्वं भार्यावियोगेन तीर्थयात्राविनिर्गतः ।&lt;br&gt;&#xA;पथि देवकुलं सायं सोद्यानं प्राप्तवानहम् ।। 18.4.२०&lt;br&gt;&#xA;तत्र चाहं निशां नेतुं प्रविष्ठोऽपश्यमन्तरे ।&lt;br&gt;&#xA;स्त्रियमेकामतिष्ठं च तत्रातिथ्यादृतस्तया ।। २१&lt;br&gt;&#xA;रात्रौ च सा नभस्येकमोष्ठं कृत्वापरं भुवि ।&lt;br&gt;&#xA;व्यात्तास्या प्राह मामीदृग्दृष्टं क्वापि मुखं त्वया ।। २२&lt;br&gt;&#xA;ततोऽसिधेनुमाकृष्य सभ्रूभङ्गमबिभ्यता ।&lt;br&gt;&#xA;त्वया चेदृक्पुमान्दृष्टः क्वापीत्युक्ता मयापि सा ।। २३&lt;br&gt;&#xA;अथ सौम्यवपुर्भूत्वा साव्रवीन्मामवैकृता ।&lt;br&gt;&#xA;यक्षी चण्ड्यभिधानाहं तुष्टा धैर्येण चास्मि ते ।। २४&lt;br&gt;&#xA;तदिदानीं मम ब्रूहि किं प्रियं करवाणि ते ।&lt;br&gt;&#xA;एवमुक्तवतीं तां च यक्षिणीमहमभ्यधाम् ।। २५&lt;br&gt;&#xA;परितुष्टासि चेत्सत्यं तत्कुरुष्व तथा मम ।&lt;br&gt;&#xA;अक्लेशेन यथा तीर्थान्यटेयं निखिलान्यपि ।। २६&lt;br&gt;&#xA;एवं मयोक्ता यक्षी सा पादलेपमदान्मम ।&lt;br&gt;&#xA;तेन तीर्थान्यहं भ्रान्तस्त्वं चेहाद्यानुधावितः ।। २७&lt;br&gt;&#xA;तेनैव प्रत्यहं चाहमिहागत्याटवी भुवि ।&lt;br&gt;&#xA;भुक्त्वा फलान्युज्जयिनीमेत्य सेवां करोमि ते ।। २८&lt;br&gt;&#xA;इति देवि मया राजा विज्ञप्तोऽन्तरमन्यत ।&lt;br&gt;&#xA;प्रसन्नदृष्टिकथितं योग्यं मामनुयायिनम् ।। २९&lt;br&gt;&#xA;भूयो मयैवं विज्ञप्तो राजा देवानयाम्यहम् ।&lt;br&gt;&#xA;सुस्वादूनि फलानीह भुज्यन्ते प्रभुणा यदि ।। 18.4.३०&lt;br&gt;&#xA;नाहं भोक्ष्ये न मे किंचिदुपयुक्तं भवान्पुनः ।&lt;br&gt;&#xA;भुङ्क्तां किंचित्परिश्रान्त इति राजादिशच्च माम् ।। ३१&lt;br&gt;&#xA;ततः कर्कटिकां तत्र संप्राप्याहमभक्षयम् ।&lt;br&gt;&#xA;तया चाजगरोऽभूवमहं भक्षितमात्रया ।। ३२&lt;br&gt;&#xA;दृष्ट्वा चाजगरीभूतमकस्माद्देवि मां तदा ।&lt;br&gt;&#xA;देवो विषमशीलोऽभूत्सविषादः सविस्मयः ।। ३३&lt;br&gt;&#xA;एकाकी चात्र वेतालं भूतकेतुं समस्मरत् ।&lt;br&gt;&#xA;प्राङ्नेत्ररोगादृष्ट्यैव मोचयित्वा वशीकृतम् ।। ३४&lt;br&gt;&#xA;स वेतालः स्मृतायातः प्रह्वो राजानमब्रवीत् ।&lt;br&gt;&#xA;किं स्मृतोऽस्मि महाराज निदेशो दीयतामिति ।। ३५&lt;br&gt;&#xA;अथ राजाब्रवीदेतं भद्र कार्पटिकं मम ।&lt;br&gt;&#xA;सहसाजगरीभूतं प्रापय प्रकृतिं निजाम् ।। ३६&lt;br&gt;&#xA;वेतालोऽप्यवदद्देव नास्ति शक्तिर्ममेदृशी ।&lt;br&gt;&#xA;शक्तयो नियता वारि वैद्युताग्निं नु हन्ति किम् ।। ३७&lt;br&gt;&#xA;ततो राजाब्रवीत्तर्हि यामः पल्लीमिमां सखे ।&lt;br&gt;&#xA;अतो बुध्येत भिल्लेभ्यः कोऽप्युपायः कदाचन ।। ३८&lt;br&gt;&#xA;इत्यालोच्य सवेतालो राजा पल्लीं जगाम ताम् ।&lt;br&gt;&#xA;तत्र साभरणं दृष्ट्वा तं चौरा पर्यवारयन् ।। ३९&lt;br&gt;&#xA;किरतां शरवर्षाणि तेषां पञ्चशतानि च ।&lt;br&gt;&#xA;भूतकेतुः स वेतालो राजादेशादभक्षयत् ।। 18.4.४०&lt;br&gt;&#xA;शेषाः पलाय्य गत्वा तत्स्वसेनापतयेऽब्रुवन् ।&lt;br&gt;&#xA;एकाकिकेसरी नाम स चागात्सबलः क्रुधा ।। ४१&lt;br&gt;&#xA;भृत्यस्यैकस्य च मुखाद्बुद्ध्वा प्रत्यभिजानतः ।&lt;br&gt;&#xA;सेनापतिः स राजानमेत्य जग्राह पादयोः ।। ४२&lt;br&gt;&#xA;ततो निवेदितात्मानं प्रह्वं प्रत्यभिनन्द्य तम् ।&lt;br&gt;&#xA;पृष्ट्वा च कुशलं राजा सेनापतिमभाषत ।। ४३&lt;br&gt;&#xA;मम कार्पटिको भुक्त्वा फलं कर्कटिका वने ।&lt;br&gt;&#xA;गतोऽजगरतां तस्य युक्तिं तन्मुक्तये कुरु ।। ४४&lt;br&gt;&#xA;एतद्राजवचः श्रुत्वा सेनापतिरुवाच सः ।&lt;br&gt;&#xA;देवानुगोऽयं मत्पुत्रायास्मै तं दर्शयत्विति ।। ४५&lt;br&gt;&#xA;ततः स तेन तत्पुत्रो वेतालेन सहैत्य माम् ।&lt;br&gt;&#xA;ओषधीरसनस्येन पूर्ववन्मानुषं व्यधात् ।। ४६&lt;br&gt;&#xA;उपागच्छाम च ततो हृष्टा राजान्तिकं वयम् ।&lt;br&gt;&#xA;राजा च तमुदन्त मां पादानतमबोधयत् ।। ४७&lt;br&gt;&#xA;एकाकिकेसरी सोऽथ भिल्लसेनापतिर्निजम् ।&lt;br&gt;&#xA;गृहमभ्यर्थ्य राजानमनैषीदस्मदन्वितम् ।। ४८&lt;br&gt;&#xA;अपश्याम च तत्तस्य सदनं शबरीवृतम् ।&lt;br&gt;&#xA;दन्तिदन्तचितोत्तुङ्गभित्ति व्याघ्रच्छदच्छवि ।। ४९&lt;br&gt;&#xA;वासांसि बर्हिपिच्छानि हारा गुञ्जाफलस्रजः ।&lt;br&gt;&#xA;मातङ्गमदनिष्यन्दो यत्र स्त्रीणां च मण्डनम् ।। 18.4.५०&lt;br&gt;&#xA;तत्र सेनापतेर्भार्या परिचर्यां व्यधात्स्वयम् ।&lt;br&gt;&#xA;राज्ञो मृगमदामोदिवासा मुक्ताद्यलंकृता ।। ५१&lt;br&gt;&#xA;स्नातभुक्तस्ततो राजा तत्र वृद्धांस्तदात्मजान् ।&lt;br&gt;&#xA;सेनापतिं च तरुणं दृष्ट्वा तं परिपृष्टवान् ।। ५२&lt;br&gt;&#xA;सेनापते ममाश्चर्यमिदं तावत्त्वयोच्यताम् ।&lt;br&gt;&#xA;तरुणस्त्वं त्वदीयास्तु पुत्रा वृद्धा अमी कथम् ।। ५३&lt;br&gt;&#xA;एवं स राज्ञा गदितः शबरेन्द्रोऽब्रवीदिदम् ।&lt;br&gt;&#xA;महत्येषा कथा देव श्रूयतां यदि कौतुकम् ।। ५४&lt;br&gt;&#xA;चन्द्रस्वामीति विप्रोऽहं मायापुर्यां पुरावसम् ।&lt;br&gt;&#xA;सोऽहं वनमगां जातु दार्वर्थं पितुराज्ञया ।। ५५&lt;br&gt;&#xA;तत्र मे मर्कटो मार्गं रुद्ध्वातिष्ठदबाधकृत् ।&lt;br&gt;&#xA;आर्तेन चक्षुषा पश्यन्मार्गमन्यं प्रदर्शयन् ।। ५६&lt;br&gt;&#xA;न खादत्येव मां तावत्तद्गच्छामि वरं पथा ।&lt;br&gt;&#xA;एतत्प्रदर्श्यमानेन पश्याम्यस्याशयं कपेः ।। ५७&lt;br&gt;&#xA;इत्यालोच्याथ तेनाहं मार्गेण प्रस्थितोऽभवम् ।&lt;br&gt;&#xA;स च मे मर्कटोऽग्रेऽग्रे प्रायात्पश्यन्विवृत्य माम् ।। ५८&lt;br&gt;&#xA;गत्वा च दूरमारोहज्जम्बूवृक्षं स मर्कटः ।&lt;br&gt;&#xA;तत्पृष्ठे च लताजालघने दृष्टिमदामहम् ।। ५९&lt;br&gt;&#xA;लतावलयबद्धाङ्गीमपश्यं चात्र वानरीम् ।&lt;br&gt;&#xA;एतदर्थमनेनाहमानीत इति चाविदम् ।। 18.4.६०&lt;br&gt;&#xA;ततोऽहं वृक्षमारुह्य वल्लीवलयपाशकम् ।&lt;br&gt;&#xA;छित्त्वा परशुना तं च वानरीं ताममोचयम् ।। ६१&lt;br&gt;&#xA;अथावतीर्य वृक्षात्तौ वानरो वानरी च सा ।&lt;br&gt;&#xA;अवतीर्णस्य मे पादावगृह्णीतामुभावपि ।। ६२&lt;br&gt;&#xA;स्थापयित्वा च मे पादलग्नां तां वानरीं क्षणम् ।&lt;br&gt;&#xA;गत्वा स कपिरानीय मह्यं दिव्यमदात्फलम् ।। ६३&lt;br&gt;&#xA;तदादाय गृहीत्वाहमिन्धनान्यागमं गृहम् ।&lt;br&gt;&#xA;तत्र चाभक्षयं भार्यासहितस्तत्फलोत्तमम् ।। ६४&lt;br&gt;&#xA;तस्मिन्भुक्ते जरारोगौ सभार्यस्य गतौ मम ।&lt;br&gt;&#xA;ततस्तत्रोदभूदस्मद्देशे दुर्भिक्षविप्लवः ।। ६५&lt;br&gt;&#xA;तदाक्रान्तश्च तत्रत्यो जनो यातो यतस्ततः ।&lt;br&gt;&#xA;अहं दैवादिमं देशं सभार्यः प्राप्तवान्क्रमात् ।। ६६&lt;br&gt;&#xA;इह काञ्चनदंष्ट्राख्यस्तदाभूच्छबराधिपः ।&lt;br&gt;&#xA;तस्य शस्त्रमुपादाय भृत्यतामहमाश्रयम् ।। ६७&lt;br&gt;&#xA;आयोधनेषु दृष्ट्वा च तेषु तेष्वग्रयायिनम् ।&lt;br&gt;&#xA;सोऽथ काञ्चनदंष्ट्रो मां सेनापत्येऽभिषिक्तवान् ।। ६८&lt;br&gt;&#xA;एकभक्त्या च स मया ततोऽप्याराधितः प्रभुः ।&lt;br&gt;&#xA;मह्यमेवान्तकालेऽत्र राज्यं प्रादादपुत्रकः ।। ६९&lt;br&gt;&#xA;इहस्थस्य च मे यातान्यब्दानां सप्तविंशतिः ।&lt;br&gt;&#xA;शतानि न जरा चास्ति मम तत्फलभक्षणात् ।। 18.4.७०&lt;br&gt;&#xA;एवं स्वोदन्तमाख्याय स राजानं सविस्मयम् ।&lt;br&gt;&#xA;एकाकिकेसरी भूयो भिल्लराजो व्यजिज्ञपत् ।। ७१&lt;br&gt;&#xA;तन्मया वानरफलाद्यत्कृतं चिरजीवितम् ।&lt;br&gt;&#xA;पूर्णं ततोऽद्य संप्राप्तं फलं त्वत्पाददर्शनम् ।। ७२&lt;br&gt;&#xA;अतोऽहमर्थये देव यो गृहागमनान्मयि ।&lt;br&gt;&#xA;दर्शितोऽनुग्रहोऽद्यायं परितोषं स नीयताम् ।। ७३&lt;br&gt;&#xA;भार्यायां क्षत्रियायां मे देवोत्पन्नास्ति कन्यका ।&lt;br&gt;&#xA;अनन्यतुल्या रूपेण नाम्ना मदनसुन्दरी ।। ७४&lt;br&gt;&#xA;कन्यारत्नं च तद्देवादृते नान्यत्र शोभते ।&lt;br&gt;&#xA;तत्प्रयच्छामि तां तुभ्यमुद्वहस्व यथाविधि ।। ७५&lt;br&gt;&#xA;दासोऽहं च धनुर्लक्षद्वयेनानुगतः प्रभो ।&lt;br&gt;&#xA;इति तेनार्थितो राजा स तथेत्यन्वमन्यत ।। ७६&lt;br&gt;&#xA;शुभे लग्ने च तां तस्य तनयां परिणीतवान् ।&lt;br&gt;&#xA;मुक्ताकस्तूरिकाभारभृतोष्ट्रशतदायिनः ।। ७७&lt;br&gt;&#xA;सप्तरात्रमुषित्वा च राजा प्रस्धितवांस्ततः ।&lt;br&gt;&#xA;तया मदनसुन्दर्या सभिल्लानीकया सह ।। ७८&lt;br&gt;&#xA;अत्रान्तरेऽश्वापहृते राज्ञि तन्मृगयावने ।&lt;br&gt;&#xA;स्थितमस्मद्बलं विग्नं क्षत्ता भद्रायुधोऽभ्यधात् ।। ७९&lt;br&gt;&#xA;अलं विषादेनायाति नचिरादेव वः प्रभुः ।&lt;br&gt;&#xA;नास्य दिव्यप्रभावस्य किंचिदत्यहितं भवेत् ।। 18.4.८०&lt;br&gt;&#xA;किं न स्मरथ यद्गत्वा पातालात्परिणीय च ।&lt;br&gt;&#xA;नागकन्यां सुरूपाख्यामेककः स इहागतः ।। ८१&lt;br&gt;&#xA;गन्धर्वलोकं गत्वा च वीरः प्रत्यागतस्ततः ।&lt;br&gt;&#xA;तारावलीमुपादाय गन्धर्वाधिपकन्यकाम् ।। ८२&lt;br&gt;&#xA;इत्युक्त्वाश्वासिताः सर्वे तेन भद्रायुधेन ते ।&lt;br&gt;&#xA;अतिष्ठन्नटवीद्वारे राज्ञो मार्गावलोकिनः ।। ८३&lt;br&gt;&#xA;राजापि स्पष्टमार्गेण समं शबरसैनिकैः ।&lt;br&gt;&#xA;तस्यां मदनसुन्दर्यां प्रक्रामन्त्यां यथेच्छया ।। ८४&lt;br&gt;&#xA;प्राविशत्तुरगारूढः सवेतालो मया सह ।&lt;br&gt;&#xA;वनं तत्पूर्वदृष्टस्य वराहस्य दिदृक्षया ।। ८५&lt;br&gt;&#xA;प्रविष्टस्य च तत्रागाद्वराहस्तस्य सोऽग्रतः ।&lt;br&gt;&#xA;दृष्ट्वैव च स राजा तमवधीत्पञ्चभिः शरैः ।। ८६&lt;br&gt;&#xA;हतस्य तस्य धावित्वा वेतालेन विदारितात् ।&lt;br&gt;&#xA;उदराद्देवि निरगादकस्मात्सुभगः पुमान् ।। ८७&lt;br&gt;&#xA;को भवानिति यावत्तं राजा पृच्छति विस्मयात् ।&lt;br&gt;&#xA;जङ्गमाद्रिनिभस्तावदागात्तत्र वनद्विपः ।। ८८&lt;br&gt;&#xA;आपतन्तं तमारण्यं राजा दृष्ट्वैव कुञ्जरम् ।&lt;br&gt;&#xA;एकेनैव पृषत्केन मर्माहतमपातयत् ।। ८९&lt;br&gt;&#xA;तस्यापि पाटितात्तेन वेतालेनोदरान्तरात् ।&lt;br&gt;&#xA;पुरुषो निरगाद्दिव्यः स्त्री च सर्वाङ्गसुन्दरी ।। 18.4.९०&lt;br&gt;&#xA;प्रष्टुकामं च राजानं वराहोदरनिर्गतः ।&lt;br&gt;&#xA;स पुमानवदद्राजन्स्वोदन्तं शृणु वच्मि ते ।। ९१&lt;br&gt;&#xA;आवां देवकुमारौ द्वौ भद्राख्योऽयमहं शुभः ।&lt;br&gt;&#xA;तौ भ्रमन्तावपश्याव कण्वं ध्यानस्थितं मुनिम् ।। ९२&lt;br&gt;&#xA;गजसूकरयो रूपमावाभ्यां क्रीडया कृतम् ।&lt;br&gt;&#xA;कृत्वा च त्रासितो मोहान्महर्षिः शपति स्म नौ ।। ९३&lt;br&gt;&#xA;अटव्यामीदृशावेव भवतं गजसूकरौ ।&lt;br&gt;&#xA;विक्रमादित्यभूपेन हतौ मुक्तिमवाप्स्यथः ।। ९४&lt;br&gt;&#xA;इत्यावां मुनिशापेन गजसूकरतां गतौ ।&lt;br&gt;&#xA;त्वयाद्य मोचितौ स्त्री तु स्वोदन्तं वक्त्वियं स्वयम् ।। ९५&lt;br&gt;&#xA;एतं च सूकरं कण्ठे पृष्ठे च स्पृश वारणम् ।&lt;br&gt;&#xA;कृपाणचर्मणी दिव्ये तवैतौ हि भविष्यतः ।। ९६&lt;br&gt;&#xA;इत्युक्त्वा सद्वितीयः स तिरोऽभूत्तौ च भूपतेः ।&lt;br&gt;&#xA;क्रोडद्विपौ करस्पृष्टौ संपन्नौ खङ्गचर्मणी ।। ९७&lt;br&gt;&#xA;ततः सा स्त्री स्ववृत्तान्तं पृष्टा सत्येवमब्रवीत् ।&lt;br&gt;&#xA;भार्याहं धनदत्ताख्यस्योज्जयिन्यां वणिक्पतेः ।। ९८&lt;br&gt;&#xA;सा हर्म्यतलसुप्ताहमागत्यानेन दन्तिना ।&lt;br&gt;&#xA;निगीर्यैवमिहानीता न चास्यान्तः पुमानभूत् ।। ९९&lt;br&gt;&#xA;भिन्नोदरात्तु निर्यातः पुमानस्मान्मया सह ।&lt;br&gt;&#xA;एवमुक्तवतीं राजा दीनां तामवदत्स्त्रियम् ।। 18.4.१००&lt;br&gt;&#xA;धीरा भव गृहान्भर्तुर्भवतीं प्रापयाम्यहम् ।&lt;br&gt;&#xA;समं मदवरोधेन गच्छ प्रक्रमनिर्भया ।। १०१&lt;br&gt;&#xA;इत्युक्त्वानाययित्वा तां वेतालेन समर्पयत् ।&lt;br&gt;&#xA;राज्ञ्यै मदनसुन्दर्यै प्रक्रामन्त्यै पृथक्पथा ।। १०२&lt;br&gt;&#xA;प्रत्यागतेऽथ वेताले तत्रापश्याव कानने ।&lt;br&gt;&#xA;अकस्माद्राजकन्ये द्वे भूरिभव्यपरिच्छदे ।। १०३&lt;br&gt;&#xA;आनाययच्च मां प्रेष्य तयो राजा महत्तरान् ।&lt;br&gt;&#xA;कुतः के कन्यके चैते इति पृष्टाश्च तेऽब्रुवन् ।। १०४&lt;br&gt;&#xA;अस्ति द्वीपं कटाहाख्यं केतनं सर्वसंपदाम् ।&lt;br&gt;&#xA;अन्वर्थनामा तत्रास्ति नृपतिर्गुणसागरः ।। १०५&lt;br&gt;&#xA;तस्याजनि महादेव्या नाम्ना गुणवती सुता ।&lt;br&gt;&#xA;निर्मातुरेव धातुर्या रूपेणाश्चर्यदायिनी ।। १०६&lt;br&gt;&#xA;तस्याश्च सिद्धेरादिष्टः सप्तद्वीपेश्वरः पतिः ।&lt;br&gt;&#xA;ततश्च तत्पिता राजा सोऽमन्त्रयत मन्त्रिभिः ।। १०७&lt;br&gt;&#xA;विक्रमादित्यदेवोऽस्या योग्यो मे दुहितुर्वरः ।&lt;br&gt;&#xA;तत्पाणिग्रहणायैतां तस्यैव प्रेषयाम्यहम् ।। १०८&lt;br&gt;&#xA;इति संमन्त्र्य वहने जलधौ सपरिच्छदाम् ।&lt;br&gt;&#xA;आरोप्य सधनो तां च स राजा व्यसृजत्सुताम् ।। १०९&lt;br&gt;&#xA;सुवर्णद्वीपनिकटं प्राप्तं दैवान्न्यगीर्यत ।&lt;br&gt;&#xA;सराजकन्यं सजनं वहनं शफरेण तत् ।। 18.4.११०&lt;br&gt;&#xA;स चाब्धिवेलया नीत्वा विधिगत्येव रोधसि ।&lt;br&gt;&#xA;क्षिप्तस्तद्द्वीपसंलग्नो महामत्स्योऽवसन्नवान् ।। १११&lt;br&gt;&#xA;दृष्ट्वैव तत्र धावित्वा नानाप्रहरणो जनः ।&lt;br&gt;&#xA;व्यापाद्याश्चर्यमत्स्यस्य तस्योदरमपाटयन् ।। ११२&lt;br&gt;&#xA;निरगाच्च ततः पूर्णं जनैस्तद्वहनं महत् ।&lt;br&gt;&#xA;बुद्ध्वैतद्विस्मयादागात्तत्र तद्द्वीपभूपतिः ।। ११३&lt;br&gt;&#xA;स चन्द्रशेखरो राजा गुणसागरभूभृतः ।&lt;br&gt;&#xA;स्यालो जनाद्वहनगाद्यथातत्त्वमबुध्यत ।। ११४&lt;br&gt;&#xA;ततो बुद्ध्वा गुणवतीं भागिनेयीं स तां नृपः ।&lt;br&gt;&#xA;प्रवेश्य राजधानीं स्वामानन्दादुत्सवं व्यधात् ।। ११५&lt;br&gt;&#xA;अन्येद्युश्च सुतां चन्द्रवतीं नाम स भूपतिः ।&lt;br&gt;&#xA;विक्रमादित्यदेवाय दातुं प्राक्परिकल्पिताम् ।। ११६&lt;br&gt;&#xA;गुणवत्या तया साकं तत्कृते विभवोत्तराम् ।&lt;br&gt;&#xA;प्रास्थापयत्प्रवहणे सुमुहूर्तेऽधिरोपिताम् ।। ११७&lt;br&gt;&#xA;ते इमे तीर्णजलधी प्रक्रामन्त्यौ क्रमादिह ।&lt;br&gt;&#xA;राजकन्ये उभे प्राप्ते वयं परिकरोऽनयोः ।। ११८&lt;br&gt;&#xA;इह प्राप्तांश्च नः क्रोडवारणावभ्यधावताम् ।&lt;br&gt;&#xA;सुमहान्तौ ततोऽस्माभिरेवमाक्रन्दितं प्रभो ।। ११९&lt;br&gt;&#xA;आगते विक्रमादित्यदेवस्यैते स्वयंवरे ।&lt;br&gt;&#xA;कन्यके लोकपालास्तत्तस्य धर्मेण रक्षत ।। 18.4.१२०&lt;br&gt;&#xA;तच्छ्रुत्वावोचतां तौ नः क्रोडेभौ व्यक्तया गिरा ।&lt;br&gt;&#xA;धीरा भवत भीर्नास्ति राजनामग्रहेण वः ।। १२१&lt;br&gt;&#xA;इहैव तं च राजानमागतं द्रक्ष्यथाधुना ।&lt;br&gt;&#xA;इत्युक्त्वा तौ गजक्रोडौ दिव्यौ कौचिदितो गतौ ।। १२२&lt;br&gt;&#xA;एषोऽस्मदीयवृत्तान्त इत्युक्ते तैर्महत्तरैः ।&lt;br&gt;&#xA;अयं स एव राजेति देवि तानहमब्रवम् ।। १२३&lt;br&gt;&#xA;ततस्ते पादपतिता हृष्टास्ते राजकन्यके ।&lt;br&gt;&#xA;तस्मै गुणवतीचन्द्रवत्यौ राज्ञे समर्पयन् ।। १२४&lt;br&gt;&#xA;राजाप्यादिश्य वेतालं सुन्दर्यौ ते अनाययत् ।&lt;br&gt;&#xA;सार्धं मदनसुन्दर्या समं तिस्रोऽपि यान्त्विति ।। १२५&lt;br&gt;&#xA;स्वयं च तेन वेतालेनागतेन ततः क्षणात् ।&lt;br&gt;&#xA;मया च सहितः प्रायादुत्पथेनैव देवि सः ।। १२६&lt;br&gt;&#xA;गच्छतां च वनेऽस्माकं रविरस्तमुपागमत् ।&lt;br&gt;&#xA;तत्कालं तत्र चास्माभिरश्रावि मुरजध्वनिः ।। १२७&lt;br&gt;&#xA;कुतो मुरजशब्दोऽयमिति राजनि पृच्छति ।&lt;br&gt;&#xA;वेतालः सोऽब्रवीद्देवकुलं देवात्र विद्यते ।। १२८&lt;br&gt;&#xA;दिव्यकौतूहलं तच्च निर्मितं विश्वकर्मणा ।&lt;br&gt;&#xA;तत्रैष मुरजध्वानः संध्याप्रेक्षणके प्रभो ।। १२९&lt;br&gt;&#xA;इत्युक्तवान्स वेतालो राजा चाहं च कौतुकात् ।&lt;br&gt;&#xA;तत्रागच्छाम संयम्य तुरगं प्रविशाम च ।। 18.4.१३०&lt;br&gt;&#xA;अपश्यामार्चितं चात्र तार्क्ष्यरत्नमयं महत् ।&lt;br&gt;&#xA;लिङ्गं तदग्रे चोदग्रदीपकं प्रेक्षणीयकम् ।। १३१&lt;br&gt;&#xA;अनृत्यन्सुचिरं तत्र दिव्यरूपा वरस्त्रियः ।&lt;br&gt;&#xA;चतुर्विधेन वाद्येन गानगान्धर्वयोगिना ।। १३२&lt;br&gt;&#xA;प्रेक्ष्यान्ते दृष्टमस्माभिस्तत्राश्चर्यं प्रविश्य यत् ।&lt;br&gt;&#xA;स्तम्भस्थपुत्रिकास्वन्तर्नर्तक्यो लयमागताः ।। १३३&lt;br&gt;&#xA;गायना वादकाद्याश्च चित्रस्थपुरुषेष्वपि ।&lt;br&gt;&#xA;तद्दृष्ट्वा विस्मिते राज्ञि स वेतालोऽब्रवीदिदम् ।। १३४&lt;br&gt;&#xA;मायेयमीदृशी दिव्या विश्वकर्मकृताक्षया ।&lt;br&gt;&#xA;सततं हि भवत्येतत्संध्ययोरुभयोरपि ।। १३५&lt;br&gt;&#xA;इत्युक्ते तेन तत्रान्तर्भ्रमन्तौ वयमेकतः ।&lt;br&gt;&#xA;सविशेषामपश्याम रूपेण स्तम्भपुत्रिकाम् ।। १३६&lt;br&gt;&#xA;राजा तु तां विलोक्यैव तल्लावण्यविमोहितः ।&lt;br&gt;&#xA;शून्यः स्तब्धः क्षणं सोऽपि स्तम्भोत्कीर्ण इवाभवत् ।। १३७&lt;br&gt;&#xA;अब्रवीच्च न पश्यामि रूपेणानेन चेदहम् ।&lt;br&gt;&#xA;सजीवामङ्गनां तन्मे किं राज्यं किं च जीवितम् ।। १३८&lt;br&gt;&#xA;एतच्छ्रुत्वा स वेतालोऽवादीन्नैतद्दुरासदम् ।&lt;br&gt;&#xA;कलिङ्गसेना नामास्ति कलिङ्गाधिपतेः सुता ।। १३९&lt;br&gt;&#xA;तां दृष्ट्वा रूपकारेण तद्रूपघटनेप्सुना ।&lt;br&gt;&#xA;वर्धमानपुरीयेण कृतेयं सालभञ्जिका ।। १४०&lt;br&gt;&#xA;तद्गत्वोज्जयिनीं तस्मात्कालिङ्गान्नृपतेः प्रभो ।&lt;br&gt;&#xA;तामर्थयस्व तत्कन्यां विक्रमेण हराथवा ।। १४१&lt;br&gt;&#xA;इति वेतालवचनं न्यधाद्राजा तथा हृदि ।&lt;br&gt;&#xA;ततो नीत्वात्र तां रात्रिं प्रातः संप्रस्थिता वयम् ।। १४२&lt;br&gt;&#xA;यान्तश्चाशोकवृक्षस्य तलेऽपश्याम पूरुषौ ।&lt;br&gt;&#xA;भव्यौ द्वौ तौ च राजानमुत्थायानमतां ततः ।। १४३&lt;br&gt;&#xA;कौ युवां किमरण्यस्थाविति राज्ञोक्तयोस्तयोः ।&lt;br&gt;&#xA;एको वक्ति स्म देवैतच्छ्रूयतां कथयाम्यहम् ।। १४४&lt;br&gt;&#xA;धनदत्ताभिधानोऽहमुज्जयिन्यां वणिक्सुतः ।&lt;br&gt;&#xA;सोऽहं हर्म्यतले जातु संसुप्तो भार्यया सह ।। १४५&lt;br&gt;&#xA;प्रातः प्रबुध्य पश्यामि यावत्सा तत्र नास्ति मे ।&lt;br&gt;&#xA;भार्या हर्म्ये न चान्येषु प्रासादोपवनादिषु ।। १४६&lt;br&gt;&#xA;न तस्याश्चित्तमन्यादृक्क्लृप्तोऽत्र प्रत्ययस्तथा ।&lt;br&gt;&#xA;यदि साध्व्यस्मि तदियं न म्लायेद्ध्रुवमित्यसौ ।। १४७&lt;br&gt;&#xA;माला मह्यं तया दत्ता सा चाम्लानैव वर्तते ।&lt;br&gt;&#xA;तन्न जाने क्व याता सा नीता भूतादिना नु किम् ।। १४८&lt;br&gt;&#xA;इति संचिन्तयश्चिन्वन्नाक्रन्दन्विलपन्रुदन् ।&lt;br&gt;&#xA;अतिष्ठं तद्वियोगाग्निज्वलितोऽहमभोजनः ।। १४९&lt;br&gt;&#xA;बान्धवाश्वासितः किंचित्कृताहारोऽथ दुःखितः ।&lt;br&gt;&#xA;ब्राह्मणान्भोजयन्नासं देवागारे कृतस्थितिः ।। १५०&lt;br&gt;&#xA;तत्र जातु परिश्रान्तो विप्रो मामयमभ्यधात् ।&lt;br&gt;&#xA;मया विश्रमितश्चायं स्नानाहारादिना तदा ।। १५१&lt;br&gt;&#xA;कुतस्त्वमिति पृष्टश्च भुक्तोत्तरमसौ मया ।&lt;br&gt;&#xA;वाराणसीसमीपस्थाद्ग्रामादस्मीत्यभाषत ।। १५५&lt;br&gt;&#xA;मद्भृत्याख्यातमद्दुःखस्तत एषोऽब्रवीत्पुनः ।&lt;br&gt;&#xA;आत्मावसादितो मित्त्र किमनुद्योगिना त्वया ।। १५३&lt;br&gt;&#xA;व्यवसायी हि दुष्प्रापमपि प्राप्नोति तत्सखे ।&lt;br&gt;&#xA;उत्तिष्ठ तव भार्यां तामन्विष्यावः सखास्मि ते ।। १५४&lt;br&gt;&#xA;कथं सान्विष्यते यस्या दिङ्मात्रं नैव बुध्यते ।&lt;br&gt;&#xA;इत्युक्तवन्तमथ मां प्रीत्या भूयोऽब्रवीदयम् ।। १५५&lt;br&gt;&#xA;मैवं किं केसटो न प्रागसंभाव्यसमागमाम् ।&lt;br&gt;&#xA;प्राप रूपवतीं भार्यां तथा चैतत्कथां शृणु ।। १५६&lt;br&gt;&#xA;पुरे पाटलिपुत्रेऽभूद्धनाढ्यब्राह्मणात्मजः ।&lt;br&gt;&#xA;केसटाख्यो द्विजयुवा रूपे काम इवापरः ।। १५७&lt;br&gt;&#xA;स भार्यां सदृशीं प्रेप्सुः पित्रोरविदितो गृहात् ।&lt;br&gt;&#xA;निर्गत्य देशान्बभ्राम तांस्तांस्तीर्थापदेशतः ।। १५८&lt;br&gt;&#xA;क्रमाच्च नर्मदातीरं प्राप्तो जातु ददर्श सः ।&lt;br&gt;&#xA;महान्तमागतं तेन जन्ययात्राजनं पथा ।। १५९&lt;br&gt;&#xA;दृष्ट्वा च दूरात्तन्मध्यादेत्यैकस्तं द्विजाग्रणीः ।&lt;br&gt;&#xA;संभाष्य केसटं वृद्धः प्राह सप्रणयं रहः ।। १६०&lt;br&gt;&#xA;त्वत्तोऽहमर्थये किंचिल्लीलासाध्यं च तत्तव ।&lt;br&gt;&#xA;मम तूपकृतिः पूर्णा करोषि यदि वच्मि तत् ।। १६१&lt;br&gt;&#xA;तच्छ्रुत्वा केसटोऽवादीदार्य शक्यं ब्रवीषि चेत् ।&lt;br&gt;&#xA;तन्निश्चितं मया कार्यं भवतूपकृतिस्तव ।। १६२&lt;br&gt;&#xA;ततो वृद्धद्विजोऽवादीच्छृणु पुत्रास्ति मे सुतः ।&lt;br&gt;&#xA;स चाग्रणीर्विरूपाणां सुरूपाणां भवानिव ।। १६३&lt;br&gt;&#xA;दन्तुरश्चिपिटघ्राणः कृष्णः कातरलोचनः ।&lt;br&gt;&#xA;पृथूदरो वक्रपादः शूर्पकर्णपुटश्च सः ।। १६४&lt;br&gt;&#xA;तादृशस्य कृते स्नेहात्कृत्वा रूपाभिवर्णनम् ।&lt;br&gt;&#xA;ब्राह्मणाद्रत्नदत्ताख्यात्कन्यका याचिता मया ।। १६५&lt;br&gt;&#xA;सा च रूपवती नाम पित्रा दातुं प्रतिश्रुता ।&lt;br&gt;&#xA;तेनान्वर्थाभिधा तस्मै सोऽद्य पाणिग्रहस्तयोः ।। १६६&lt;br&gt;&#xA;तदर्थमागता एते वयं दृष्टे च मत्युते ।&lt;br&gt;&#xA;न संबन्धी सुतां दद्यादारम्भोऽयं वृथा भवेत् ।। १६७&lt;br&gt;&#xA;उपायं ध्यायता चात्र मया लब्धो भवानिह ।&lt;br&gt;&#xA;तद्वाचा प्रतिपन्नं द्रागिदं मे वाञ्छितं कुरु ।। १६८&lt;br&gt;&#xA;अस्माभिः सममागत्य कन्यां तां परिणीय च ।&lt;br&gt;&#xA;मत्पुत्राय प्रयच्छाद्य वध्वास्त्वं ह्यनुरूपकः ।। १६९&lt;br&gt;&#xA;तच्छ्रुत्वा तं तथेत्युक्तवन्तमादाय केसटम् ।&lt;br&gt;&#xA;नौभिः स नर्मदां तीर्त्वा पारं वृद्धद्विजो ययौ ।। १७०&lt;br&gt;&#xA;प्राप्य चैकं पुरं सोऽथ व्यश्रमत्सानुगो बहिः ।&lt;br&gt;&#xA;आकाशपथिकोऽस्ताद्रौ तावदर्कोऽप्युपाविशत् ।। १७१&lt;br&gt;&#xA;प्रसर्पति तत्रो ध्वान्ते जलोपान्ते स केसटः ।&lt;br&gt;&#xA;उपस्प्रष्टुं गतोऽद्रक्षीद्राक्षसं घोरमुत्थितम् ।। १७२&lt;br&gt;&#xA;भक्षयाम्यहमेष त्वां क्व मे केसट यास्यसि ।&lt;br&gt;&#xA;इत्युक्तवन्तं च स तं राक्षसं केसटोऽभ्यधात् ।। १७३&lt;br&gt;&#xA;मा स्म मां भक्षयेस्तावत्त्वामुपैष्याम्यहं पुनः ।&lt;br&gt;&#xA;ब्राह्मणस्य प्रतिज्ञातं कार्यं निर्वाह्य निश्चितम् ।। १७४&lt;br&gt;&#xA;तच्छ्रुत्वा कारयित्वा च शपथं सोऽथ राक्षसः ।&lt;br&gt;&#xA;मुमोच केसटं सोऽपि तज्जन्यबलकं ययौ ।। १७५&lt;br&gt;&#xA;ततः स वृद्धविप्रस्तं वरमण्डनमण्डितम् ।&lt;br&gt;&#xA;आदाय केसटं जन्यैः समं तत्प्राविशत्पुरम् ।। १७६&lt;br&gt;&#xA;तत्र सज्जितवेदीकं रत्नद्त्तगृहं च सः ।&lt;br&gt;&#xA;प्रावेशयत्केसटं तं विविधातोद्यनादितम् ।। १७७&lt;br&gt;&#xA;केसटश्च स तां सम्यगुपयेमे वराननाम् ।&lt;br&gt;&#xA;कन्यां रूपवतीं तत्र पित्रा प्रत्तमहाधनाम् ।। १७८&lt;br&gt;&#xA;ननन्द स्त्रीजनश्चात्र तुल्यौ वीक्ष्य वधूवरौ ।&lt;br&gt;&#xA;सा च रूपवतीं प्राप्तं दृष्ट्वा तं तादृशं वरम् ।। १७९&lt;br&gt;&#xA;तस्याः सख्योऽपि तं दृष्ट्वा जज्ञिरे जातमन्मथाः ।&lt;br&gt;&#xA;विषादविस्मयाक्रान्तः स त्वासीत्केसटस्तदा ।। १८०&lt;br&gt;&#xA;रात्रौ च शयनीये तं चिन्तासक्तं पराङ्मुखम् ।&lt;br&gt;&#xA;प्रियं रूपवतीं दृष्ट्वा व्याजसुप्तं चकार सा ।। १८१&lt;br&gt;&#xA;निशीथे सोऽथ सुप्तां तां मत्वा निर्गत्य केसटः ।&lt;br&gt;&#xA;राक्षसस्यान्तिकं तस्य सत्यं पालयितुं ययौ ।। १८२&lt;br&gt;&#xA;सापि रूपवती स्वैरमुत्थायानुपलक्षिता ।&lt;br&gt;&#xA;सकौतुका तं भर्तारमन्वियाय पतिव्रता ।। १८३&lt;br&gt;&#xA;प्राप्तं च केसटं तत्र राक्षसः स जगाद् तम् ।&lt;br&gt;&#xA;साधु भोः पालितं सत्यं महासत्त्वोऽसि केसट ।। १८४&lt;br&gt;&#xA;पुरं पाटलिपुत्रं तद्देसटश्च पिता त्वया ।&lt;br&gt;&#xA;पवित्रितस्तदायाहि यावद्वा भक्षयाम्यहम् ।। १८५&lt;br&gt;&#xA;तच्छ्रुत्वा सहसोपेत्य रूपवत्यभ्यधादिदम् ।&lt;br&gt;&#xA;मां खाद भक्षिते ह्यस्मिन्पत्यौ का मे गतिर्भवेत् ।। १८६&lt;br&gt;&#xA;भिक्षा ते गतिरित्युक्ते रक्षसा साप्युवाच तम् ।&lt;br&gt;&#xA;को मे भिक्षां महासत्त्व दास्यतीह स्त्रिया इति ।। १८७&lt;br&gt;&#xA;यो न दास्यति भिक्षां ते याचितस्तस्य यास्यति ।&lt;br&gt;&#xA;शतधा शिर इत्युक्ते राक्षसेन च साब्रवीत् ।। १८८&lt;br&gt;&#xA;तर्हि त्वमेव मे देहि भर्तृभिक्षामिमामिति ।&lt;br&gt;&#xA;अददच्च ममाराशु शीर्णमूर्धा स राक्षसः ।। १८९&lt;br&gt;&#xA;साथ केसटमादाय तच्चारित्रातिविस्मितम् ।&lt;br&gt;&#xA;आगाद्रूपवती वेश्म तावच्चाक्षीयत क्षपा ।। १९०&lt;br&gt;&#xA;श्वोभूते च कृताहारं तज्जन्यबलकं ततः ।&lt;br&gt;&#xA;प्रस्थाय नर्मदातीरं संप्राप सवधूवरम् ।। १९१&lt;br&gt;&#xA;ततो वधूं रूपवतीं नावमारोप्य सानुगाम् ।&lt;br&gt;&#xA;स मुख्यवृद्धविप्रोऽन्यां नावमारोहदात्मना ।। १९२&lt;br&gt;&#xA;केसटं तु पृथङ्नावि स्वीकृत्याभरणादि सः ।&lt;br&gt;&#xA;आरोपयच्छठः कृत्वा नाविकैः सह संविदम् ।। १९३&lt;br&gt;&#xA;ततः स सवधूजन्यः पारं तीर्त्वा ययौ द्विजः ।&lt;br&gt;&#xA;नदीमध्येन दूरं तु दाशैर्निन्ये स केसटः ।। १९४&lt;br&gt;&#xA;तत्र क्षिप्त्वा महत्योघे नावं तां केसटं च ते ।&lt;br&gt;&#xA;वृद्धद्विजादात्तधना बाहुतीर्णापगा ययुः ।। १९५&lt;br&gt;&#xA;केसटस्तु सनौकोऽपि नद्या हृत्वोत्तरङ्गया ।&lt;br&gt;&#xA;क्षिप्तोऽम्बुधौ वातवशान्न्यस्तोऽभूदूर्मिणा तटे ।। १९६&lt;br&gt;&#xA;तत्रायुषः सशेषत्वात्समाश्वस्य व्यचिन्तयत् ।&lt;br&gt;&#xA;अहो प्रत्युपकारोऽयं कृतस्तेन द्विजेन मे ।। १९७&lt;br&gt;&#xA;किं वा तेनैव नाख्याता तस्य निर्धर्ममूर्खता ।&lt;br&gt;&#xA;युनक्ति भार्यया पुत्रं परेण परिणाय्य यत् ।। १९८&lt;br&gt;&#xA;इति संचिन्तयन्यावदास्ते तत्र स विह्वलः ।&lt;br&gt;&#xA;विचरत्खेचरीचक्रा तावत्तस्याययौ क्षपा ।। १९९&lt;br&gt;&#xA;तस्यां विनिद्रस्तुर्ये स यामे कलकलं दिवि ।&lt;br&gt;&#xA;श्रुत्वा ददर्श सुभगं खाद्भ्रष्टं पुरुषं पुरः ।। २००&lt;br&gt;&#xA;त्रस्तश्चिरादविकृतं तं विभाव्य स केसटः ।&lt;br&gt;&#xA;को भवानिति पप्रच्छ ततस्तं सोऽब्रवीत्पुमान् ।। २०१&lt;br&gt;&#xA;त्वं मे ब्रूहि भवान्कोऽत्र ततो वक्ष्याम्यहं तव ।&lt;br&gt;&#xA;तच्छ्रुत्वा केसटस्तस्मै स्ववृत्तान्तमवर्णयत् ।। २०२&lt;br&gt;&#xA;ततः स पुरुषोऽवादीत्तुल्यावस्थोऽसि तर्हि मे ।&lt;br&gt;&#xA;तदिदानीं स्ववृत्तान्तं तव वच्मि सखे शृणु ।। २०३&lt;br&gt;&#xA;अस्ति वेणानदीतीरे पुरं रत्नपुराख्यया ।&lt;br&gt;&#xA;तत्र कंदर्पनामाहमाढ्यपुत्रो गृही द्विजः ।। २०४&lt;br&gt;&#xA;सोऽहं प्रदोषे तोयार्थी वेणामवतरन्नदीम् ।&lt;br&gt;&#xA;तस्यां स्खलित्वा पतितो वार्योघेण हृतोऽभवम् ।। २०५&lt;br&gt;&#xA;दूरं नीत्वा तया रात्र्या तेनाहं च दिनागमे ।&lt;br&gt;&#xA;आयुर्बलात्कच्छगते तरुखण्डे निवेशितः ।। २०६&lt;br&gt;&#xA;शाखावलम्बेनारुह्य रोधस्याश्वस्य चान्तिके ।&lt;br&gt;&#xA;मातृदेवगृहं शून्यं तत्रापश्यमहं महत् ।। २०७&lt;br&gt;&#xA;तस्मिन्प्रविश्य दृष्ट्वान्तः स्फुरन्तीरिव तेजसा ।&lt;br&gt;&#xA;मातॄरहं शान्तभयो नत्वा स्तुत्वा व्यजिज्ञपम् ।। २०८&lt;br&gt;&#xA;भगवत्यः परित्राणं कुरुध्वं कृपणस्य मे ।&lt;br&gt;&#xA;अहमेव हि युष्माकं प्राप्तोऽद्य शरणागतः ।। २०९&lt;br&gt;&#xA;इति विज्ञप्य नद्योघपरिक्लिष्टस्य तत्र मे ।&lt;br&gt;&#xA;विश्राम्यतः शनैर्मित्त्र विश्रान्तिं वासरोऽप्यगात् ।। २१०&lt;br&gt;&#xA;आगात्तारास्थिमालाढ्या ज्योत्स्नाभूतिसिता ततः ।&lt;br&gt;&#xA;शशिशुभ्रकपाला च रौद्री रजनितापसी ।। २११&lt;br&gt;&#xA;तत्कालं चात्र जानामि ततो मातृगणान्तरात् ।&lt;br&gt;&#xA;निर्गत्य योगिनीग्रामः परस्परमभाषत ।। २१२&lt;br&gt;&#xA;अद्य चक्रपुरेऽस्माभिर्गन्तव्यं चक्रमेलके ।&lt;br&gt;&#xA;इह च श्वापदाकीर्णे रक्षास्य ब्राह्मणस्य का ।। २१३&lt;br&gt;&#xA;तदेष स्थाप्यतां नीत्वा यत्रैतस्य शुभं भवेत् ।&lt;br&gt;&#xA;आनेष्यामः पुनश्चैनमेषोऽस्माञ्शरणं श्रितः ।। २१४&lt;br&gt;&#xA;इत्युक्त्वा खेन नीत्वा मामलंकृत्य निधाय च ।&lt;br&gt;&#xA;पुरे क्वापि गृहे कस्याप्याढ्यविप्रस्य ता गताः ।। २१५&lt;br&gt;&#xA;तत्र पश्यामि यावच्च कन्योद्वाहाय सज्जिता ।&lt;br&gt;&#xA;वेदो लग्नश्च संप्राप्तो न जन्यबलकं पुनः ।। २१६&lt;br&gt;&#xA;ततस्तत्र स्थितं दिव्यवरवेषं विलोक्य माम् ।&lt;br&gt;&#xA;अयं तावद्वरः प्राप्त इति सर्वोऽब्रवीज्जनः ।। २१७&lt;br&gt;&#xA;ततो नीत्वैव मां वेदीमानीयालंकृतां सुताम् ।&lt;br&gt;&#xA;गृहस्थोऽत्र स विप्रस्तां मह्यं प्रादाद्यथाविधि ।। २१८&lt;br&gt;&#xA;दिष्ट्या तुल्यवरप्राप्तेरस्याः सुमनसोऽधुना ।&lt;br&gt;&#xA;सौन्दर्यं सफलीभूतमित्यन्योन्यं स्त्रियोऽभ्यधुः ।। २१९&lt;br&gt;&#xA;ततः कृतविवाहोऽत्र तया सुमनसा सह ।&lt;br&gt;&#xA;महोपचारसुखितः प्रासादे सुप्तवानहम् ।। २२०&lt;br&gt;&#xA;अथास्मिन्पश्चिमे यामे योगिन्यश्चक्रमेलकात् ।&lt;br&gt;&#xA;आगत्य ताः स्वयुक्त्या मां हृत्वैवोदपतन्नभः ।। २२१&lt;br&gt;&#xA;यान्तीनां नभसा तासामन्याभिर्मज्जिहीर्षुभिः ।&lt;br&gt;&#xA;साकं प्रवृत्तयुद्धानामहं हस्तादिह च्युतः ।। २२२&lt;br&gt;&#xA;न च तद्वेद्मि नगरं यत्र सा सुमना मया ।&lt;br&gt;&#xA;परिणीता न जाने च किमिदानीं भविष्यति ।। २२३&lt;br&gt;&#xA;इत्येष विधिना दत्ता या मे दुःखपरम्परा ।&lt;br&gt;&#xA;सा सुखान्तैव संपन्ना ममाद्य त्वत्समागमात् ।। २२४&lt;br&gt;&#xA;इत्युक्तवन्तं कंदर्पं केसटस्तमुवाच सः ।&lt;br&gt;&#xA;मा भैषीर्मित्त्र नेदानीं योगिन्यः प्रभवन्ति ते ।। २२५&lt;br&gt;&#xA;अस्ति मे तादृशी शक्तिः काप्यप्रतिहता यतः ।&lt;br&gt;&#xA;सहैव च भ्रमिष्यावो विधिः श्रेयो विधास्यति ।। २२६&lt;br&gt;&#xA;अन्योन्यं वदतोरेवं व्यतीयाय तयोर्निशा ।&lt;br&gt;&#xA;प्रातस्ततः प्रयातः स्म तौ च तीर्णाम्बुधी उभौ ।। २२७&lt;br&gt;&#xA;क्रमाद्भीमपुरं नाम नगरं प्रापतुश्च तौ ।&lt;br&gt;&#xA;सह केसटकंदर्पौ रत्ननद्याः समीपगम् ।। २२८&lt;br&gt;&#xA;तत्र तौ तन्नदीतीरे श्रुत्वा कलकलं तदा ।&lt;br&gt;&#xA;गत्वा ददृशतुर्मत्स्यमापूरिततटद्वयम् ।। २२९&lt;br&gt;&#xA;समुद्रवेलया क्षिप्तं बद्धं कायमहत्तया ।&lt;br&gt;&#xA;मांसार्थिभिः पाट्यमानं नानाशस्त्रकरैर्जनैः ।। २३०&lt;br&gt;&#xA;पाट्यमानस्य निरगादुदरात्तस्य चाङ्गना ।&lt;br&gt;&#xA;साश्चर्यजनदृष्टा च सा भीताशिश्रियत्तटम् ।। २३१&lt;br&gt;&#xA;ततस्तां वीक्ष्य कंदर्पो हृष्टोऽभाषत केसटम् ।&lt;br&gt;&#xA;वयस्य सेयं सुमना यामहं परिणीतवान् ।। २३२&lt;br&gt;&#xA;न जाने पुनरेतस्या वासो मत्स्योदरे कथम् ।&lt;br&gt;&#xA;तत्तूष्णीमिह तिष्ठावो यावद्व्यक्तिर्भविष्यति ।। २३३&lt;br&gt;&#xA;तथेति केसटेनोक्ते तत्रावस्थितयोस्तयोः ।&lt;br&gt;&#xA;का त्वं किमेतदिति सा पृष्टाभूत्सुमना जनैः ।। २३४&lt;br&gt;&#xA;ततः कृच्छ्रेण सावादीदहं रत्नाकरे पुरे ।&lt;br&gt;&#xA;जयदत्ताभिधानस्य विप्रचूडामणेः सुता ।। २३५&lt;br&gt;&#xA;सुमना इति नाम्नास्मि साहं भव्येन केनचित् ।&lt;br&gt;&#xA;परिणीतानुरूपेण निशि ब्राह्मणसूनुना ।। २३६&lt;br&gt;&#xA;तद्रात्रावेव सुप्ताया गतः क्वापि स मे पतिः ।&lt;br&gt;&#xA;यत्नान्विष्टोऽपि मत्पित्रा न च प्राप्तः कुतोऽपि सः ।। २३७&lt;br&gt;&#xA;ततोऽस्मि पतिता नद्यां तद्वियोगाग्निशान्तये ।&lt;br&gt;&#xA;निगीर्णानेन मत्स्येन संप्राप्तेह विधेर्वशात् ।। २३८&lt;br&gt;&#xA;इति तां वादिनीमेवं निर्गत्य जनमध्यतः ।&lt;br&gt;&#xA;आश्लिष्य यज्ञस्वामीति विप्र एकोऽब्रवीदिदम् ।। २३९&lt;br&gt;&#xA;एह्येहि पुत्रि भवती भगिनीदुहिता मम ।&lt;br&gt;&#xA;यज्ञस्वामीति हि भ्राता सोदर्यो मातुरस्मि ते ।। २४०&lt;br&gt;&#xA;तच्छ्रुत्वा मुखमुद्धाट्य सुमनास्तमवेक्ष्य सा ।&lt;br&gt;&#xA;मातुलं प्रत्यभिज्ञाय सास्रा जग्राह पादयोः ।। २४१&lt;br&gt;&#xA;क्षणं त्यक्त्वाश्रु चावादीत्तं तु काष्ठानि देहि मे ।&lt;br&gt;&#xA;आर्यपुत्रवियुक्ताया अग्नेरन्या न मे गतिः ।। २४२&lt;br&gt;&#xA;बोध्यमानापि सा तस्मान्निश्चयान्न चचाल यत् ।&lt;br&gt;&#xA;तत्परीक्षिततच्चित्तः कंदर्पस्तामुपाययौ ।। २४३&lt;br&gt;&#xA;तमुपागतमालोक्य प्रत्यभिज्ञाय धीमती ।&lt;br&gt;&#xA;सुमनाः पादयोस्तस्य पतित्वा प्ररुरोद सा ।। २४४&lt;br&gt;&#xA;जनेन पृच्छ्यमाना च तेन सा मातुलेन च ।&lt;br&gt;&#xA;अयं स मम भर्तेति निजगाद मनस्विनी ।। २४५&lt;br&gt;&#xA;ततः सर्वेषु हृष्टेषु यज्ञस्वामी निनाय ताम् ।&lt;br&gt;&#xA;स्वगृहं तत्पतिं तं च कदर्पं केसटान्वितम् ।। २४६&lt;br&gt;&#xA;तत्र तान्वर्णितस्वस्ववृत्तान्तान्सकुटुम्बकः ।&lt;br&gt;&#xA;उपचारेण महता प्रीत्या परिचचार सः ।। २४७&lt;br&gt;&#xA;गतेष्वहःसु कदर्पं केसटोऽत्र जगाद तम् ।&lt;br&gt;&#xA;अभीष्टभार्याप्राप्त्या त्वं प्राप्तस्तावत्कृतार्थताम् ।। २४८&lt;br&gt;&#xA;तत्सभार्योऽधुना गच्छ निजं रत्नपुरं पुरम् ।&lt;br&gt;&#xA;अकृतार्थो गमिष्यामि न स्वदेशमहं पुनः ।। २४९&lt;br&gt;&#xA;तीर्थान्येव भ्रमन्देहं क्षपयिष्याम्यमुं सखे ।&lt;br&gt;&#xA;तच्छ्रुत्वा केसटं यज्ञस्वामी तत्र स्थितोऽवदत् ।। २५०&lt;br&gt;&#xA;किमुद्वेगाद्वदस्येवं सर्वं जीवद्भिराप्यते ।&lt;br&gt;&#xA;कुसुमायुधवृत्तान्तं तथा च शृणु वच्मि ते ।। २५१&lt;br&gt;&#xA;देवस्वामीत्यभूच्चण्डपुराख्ये नगरे द्विजः ।&lt;br&gt;&#xA;तस्यातिरूपा कन्याभून्नाम्ना कमललोचना ।। २५२&lt;br&gt;&#xA;शिष्यश्च विप्रपुत्रोऽभून्नाम्नास्य कुसुमायुधः ।&lt;br&gt;&#xA;स शिष्यः सा च तत्कन्या प्रीतावास्तां परस्परम् ।। २५३&lt;br&gt;&#xA;एकदा निश्चिता दातुं पित्रान्यस्मै वराय सा ।&lt;br&gt;&#xA;कन्या सखीमुखेनाशु तं स्माह कुसुमायुधम् ।। २५४&lt;br&gt;&#xA;तातो मां दातुमन्यस्मै प्रतिपन्नो भवांश्च मे ।&lt;br&gt;&#xA;पूर्वसंकल्पितो भर्ता तद्युक्त्या हर मामितः ।। २५५&lt;br&gt;&#xA;ततोऽस्याः सोऽपहाराय कृतसंविद्बहिर्निशि ।&lt;br&gt;&#xA;अस्थापयद्वेगसरीं भृत्यं च कुसुमायुधः ।। २५६&lt;br&gt;&#xA;स्वैरं निर्गत्य चारूढा तस्यां भृत्येन तेन सा ।&lt;br&gt;&#xA;न तस्य निकटं निन्ये निन्ये स्वीकर्तुमन्यतः ।। २५७&lt;br&gt;&#xA;दूरं नीता च सा तेन रात्रौ कमललोचना ।&lt;br&gt;&#xA;प्राप्यैक नगरं प्रातस्तमाह स्म च सा सती ।। २५८&lt;br&gt;&#xA;त्वत्स्वामी क्व स मद्भर्ता तं प्रापयसि किं न माम् ।&lt;br&gt;&#xA;तच्छ्रुत्वा स शठोऽवादीदेकिकां तां विदेशगाम् ।। २५९&lt;br&gt;&#xA;अहं त्वां परिणेष्यामि किं तेन स कुतोऽधुना ।&lt;br&gt;&#xA;श्रुत्वैतत्साब्रवीत्प्राज्ञा त्वं हि मे सुतरां प्रियः ।। २६०&lt;br&gt;&#xA;त्वमेवात्र न किं सद्यः परिणेयोऽस्यहो मम ।&lt;br&gt;&#xA;&amp;hellip;&amp;hellip;&amp;hellip;&amp;hellip;&amp;hellip;. . ।। २६१&lt;br&gt;&#xA;ततस्तां नगरोद्याने स्थापयित्यैव दुर्मतिः ।&lt;br&gt;&#xA;स विवाहोपकरणं जगामानेतुमापणम् ।। २६२&lt;br&gt;&#xA;तावत्पलाय्य गत्वा सा कन्या वेगसरीयुता ।&lt;br&gt;&#xA;मालाकारस्य कस्यापि वृद्धस्य प्राविशद्गृहम् ।। २६३&lt;br&gt;&#xA;तत्रोक्तनिजवृत्तान्ता तस्थौ सा तेन सत्कृता ।&lt;br&gt;&#xA;सोऽप्यप्राप्य कुभृत्यस्तामुद्यानाद्विमुखो ययौ ।। २६४&lt;br&gt;&#xA;गत्वा चोवाच पृच्छन्तं प्रभुं तं कुसुमायुधम् ।&lt;br&gt;&#xA;ऋजुस्त्वं वेत्सि न स्त्रीणां कुटिलानां हि चेष्टितम् ।। २६५&lt;br&gt;&#xA;नैव सा निरगात्तावद्दृष्टो यावदहं जनैः ।&lt;br&gt;&#xA;तत्रान्यैस्तैरवष्टब्धो हृता वेगसरी च सा ।। २६६&lt;br&gt;&#xA;दैवात्कथंचिदधुना पलाय्याहमिहागतः ।&lt;br&gt;&#xA;तच्छ्रुत्वा विमृशंस्तूष्णीमासीत्स कुसुमायुधः ।। २६७&lt;br&gt;&#xA;एकदा प्रेरितः पित्रा विवाहाय व्रजंश्च सः ।&lt;br&gt;&#xA;तत्प्राप नगरं यत्र स्थिता कमललोचना ।। २६८&lt;br&gt;&#xA;तत्रावासितजन्यौघमुद्याने निकटस्थिते ।&lt;br&gt;&#xA;एकं भ्रमन्तं कमललोचना सा ददर्श तम् ।। २६९&lt;br&gt;&#xA;शशंस मालाकाराय तस्मै सा यद्गृहे स्थिता ।&lt;br&gt;&#xA;सोऽपि गत्वोक्तवृत्तान्तस्तं तस्याः पतिमानयत् ।। २७०&lt;br&gt;&#xA;तत्संभृतोपकरणस्ततः सुचिरकाङ्क्षितः ।&lt;br&gt;&#xA;वरवध्वोस्तयोः सद्यो विवाहो निरवर्तत ।। २७१&lt;br&gt;&#xA;अथ तं पापभृत्यं स निगृह्य कुसुमायुधः ।&lt;br&gt;&#xA;परिणीयापि कमललोचनाप्राप्तिकारणम् ।। २७२&lt;br&gt;&#xA;द्वितीयामपि कन्यां तां यद्विवाहार्थमागमत् ।&lt;br&gt;&#xA;ताभ्यां वधूभ्यां सहितो हृष्टः स्वं देशमाययौ ।। २७३&lt;br&gt;&#xA;इत्थं भवति भव्यानामचिन्त्योऽपि समागमः ।&lt;br&gt;&#xA;तत्केसट त्वमप्येवमचिरात्प्राप्स्यसि प्रियाम् ।। २७४&lt;br&gt;&#xA;एवं तेनोदिते यज्ञस्वामिना तस्थुरस्य ते ।&lt;br&gt;&#xA;कान्यप्यहानि कंदर्पसुमनःकेसटा गृहे ।। २७५&lt;br&gt;&#xA;प्रस्थिताश्च स्वदेशं ते ततः प्राप्य महाटवीम् ।&lt;br&gt;&#xA;जज्ञिरेऽन्योन्यविभ्रष्टा वन्येभापातसंभ्रमात् ।। २७६&lt;br&gt;&#xA;तेषां स केसटो गच्छन्नेकाकी दुःखितः क्रमात् ।&lt;br&gt;&#xA;प्राप्य काशिपुरीं मित्त्रं कंदर्पं प्राप्तवांस्ततः ।। २७७&lt;br&gt;&#xA;तेन साकं ययौ तच्च निजं पाटलिपुत्रकम् ।&lt;br&gt;&#xA;पित्राभिनन्दितस्तत्र कंचित्कालमुवास सः ।। २७८&lt;br&gt;&#xA;अवर्णयद्रूपवतीविवाहप्रभृति स्वकम् ।&lt;br&gt;&#xA;कंदर्पोदन्तपर्यन्तं पित्रोर्वृत्तान्तमत्र सः ।। २७९&lt;br&gt;&#xA;अत्रान्तरे सा सुमना हस्तिभीतिपलायिता ।&lt;br&gt;&#xA;वनं विवेश तत्रास्या ययौ चास्तं दिवाकरः ।। २८०&lt;br&gt;&#xA;हा हार्यपुत्र हा तात हाम्बेत्यत्र निशागमे ।&lt;br&gt;&#xA;शोचन्ती दावदहने क्षेप्तुं तनुमियेष सा ।। २८१&lt;br&gt;&#xA;तावत्तद्योगिनीचक्रं कंदर्पस्य कृपापरम् ।&lt;br&gt;&#xA;योगिनीस्ता विजित्यान्यास्तत्प्रापायतनं निजम् ।। २८२&lt;br&gt;&#xA;तत्र संस्मृत्य कंदर्पं स्वविज्ञानादवेत्य च ।&lt;br&gt;&#xA;भार्यां तस्य वने भ्रष्टां मन्त्रयांचक्रिरे च ताः ।। २८३&lt;br&gt;&#xA;कंदर्पः पुरुषो धीरो वाञ्छितं प्राप्नुयात्स्वयम् ।&lt;br&gt;&#xA;तद्भार्या तु वने भ्रष्टा ध्रुवं बाला त्यजेदसून् ।। २८४&lt;br&gt;&#xA;तत्तां रत्नपुरं नीत्वा क्षिपामो येन तत्र सा ।&lt;br&gt;&#xA;कंदर्पस्य पितुर्गेहे सपत्न्या सह तिष्ठति ।। २८५&lt;br&gt;&#xA;इति संमन्त्र्य गत्वा तद्वनमाश्वास्य चात्र ताम् ।&lt;br&gt;&#xA;योगिन्यस्ताः सुमनसं नीत्वा रत्नपुरे जहुः ।। २८६&lt;br&gt;&#xA;गतायां निशि सा तत्र भ्रमन्ती सुमनाः पुरे ।&lt;br&gt;&#xA;उच्यमानं जनेनेदं शुश्राव परिधावता ।। २८७&lt;br&gt;&#xA;एषानङ्गवती भार्या कंदर्पस्य द्विजन्मनः ।&lt;br&gt;&#xA;पत्यौ क्वापि गते कालं कंचित्तत्प्राप्तिवाञ्छया ।। २८८&lt;br&gt;&#xA;स्थिता साध्वी तमप्राप्य निराशा निर्गताधुना ।&lt;br&gt;&#xA;अग्निं प्रवेष्टुं दुःखिभ्यां श्वशुराभ्यामनुदुता ।। २८९&lt;br&gt;&#xA;एतच्छ्रुत्वैव सुमना तच्चितास्थानमाशु सा ।&lt;br&gt;&#xA;गत्वानङ्गवतीमेवं तामुपेत्य न्यवारयत् ।। २९०&lt;br&gt;&#xA;आर्ये मा साहसं कार्षीः स हि जीवति ते पतिः ।&lt;br&gt;&#xA;इत्युक्त्वा मूलतः कृत्स्नं तद्वृत्तान्तं शशंस सा ।। २९१&lt;br&gt;&#xA;अदर्शयच्च कंदर्पदत्तं रत्नाङ्गुलीयकम् ।&lt;br&gt;&#xA;ततः सर्वेऽभ्यनन्दंस्तां सत्यं विज्ञाय तद्वचः ।। २९२&lt;br&gt;&#xA;अथानङ्गवतीं तुष्टां वधूं सुमनसं च ताम् ।&lt;br&gt;&#xA;संपूज्य कंदर्पपिता गृहे तुष्टो न्यवेशयत् ।। २९३&lt;br&gt;&#xA;तावत्स सुमनःप्राप्त्यै भ्रान्तुं पाटलिपुत्रकात् ।&lt;br&gt;&#xA;कंदर्पोऽनिच्छतोऽनुक्त्वा केसटस्य ययौ ततः ।। २९४&lt;br&gt;&#xA;केसटोऽपि गते तस्मिन्दुःखी रूपवतीं विना ।&lt;br&gt;&#xA;गृहादविदितः पित्रोः प्रायाद्भ्रान्तुमितस्ततः ।। २९५&lt;br&gt;&#xA;कंदर्पोऽपि भ्रमन्दैवात्तत्प्राप नगरं किल ।&lt;br&gt;&#xA;यत्र रूपवतीं तां स केसटः परिणीतवान् ।। २९६&lt;br&gt;&#xA;जनकोलाहलं श्रुत्वा किमेतदिति तत्र तम् ।&lt;br&gt;&#xA;कंदर्पं परिपृच्छन्तं पुमानेकोऽब्रवीदिदम् ।। २९७&lt;br&gt;&#xA;एषा रूपवती भर्त्रा केसटेन विनोद्यता ।&lt;br&gt;&#xA;मर्तुं कलकलस्तेन शृणु वृत्तान्तमत्र च ।। २९८&lt;br&gt;&#xA;इत्युक्त्या केसटोद्वाहराक्षसोदन्तकौतुकम् ।&lt;br&gt;&#xA;रूपवत्याश्रितं प्रोच्य स पुमानब्रवीत्पुनः ।। २९९&lt;br&gt;&#xA;ततस्तं वञ्चयित्वैव वृद्धविप्रः स केसटकम् ।&lt;br&gt;&#xA;आदाय तां रूपवतीं पुत्रार्थं प्रययौ ततः ।। ३००&lt;br&gt;&#xA;केसटस्तु न विज्ञातः क्व यातः परिणीय ताम् ।&lt;br&gt;&#xA;रूपवत्यप्यपश्यन्ती केसटं साब्रवीत्पथि ।। ३०१&lt;br&gt;&#xA;आर्यपुत्रं न पश्यामि किं सर्वेषु व्रजत्स्विह ।&lt;br&gt;&#xA;तच्छ्रुत्वा दर्शयन्पुत्रं तं स वृद्धद्विजोऽभ्यधात् ।। ३०२&lt;br&gt;&#xA;सोऽयं मत्तनयः पुत्रि भर्ता ते दृश्यतामिति ।&lt;br&gt;&#xA;ततो रूपवती वृद्धांस्तत्रस्थानब्रवीत्क्रुधा ।। ३०३&lt;br&gt;&#xA;कोऽयं कुरूपो भर्ता मे मरिष्याम्येव निश्चितम् ।&lt;br&gt;&#xA;येन ह्यः परिणीतास्मि तं प्राप्स्यामि न चेत्पतिम् ।। ३०४&lt;br&gt;&#xA;एवं वदन्ती त्यक्तान्नपाना राजभयेन सा ।&lt;br&gt;&#xA;पितुरेव गृहं तेन वृद्धविप्रेण नायिता ।। ३०५&lt;br&gt;&#xA;तत्रोक्ततद्द्विजव्याजां शोचंस्तामवदत्पिता ।&lt;br&gt;&#xA;कोऽसाविति कथं ज्ञेयः परिणेता स पुत्रि ते ।। ३०६&lt;br&gt;&#xA;ततो रूपवती स्माह तात पाटलिपुत्रकात् ।&lt;br&gt;&#xA;देसटाख्यद्विजसुतः केसटाख्यः स मत्पतिः ।। ३०७&lt;br&gt;&#xA;रक्षोमुखान्मया ह्येतच्छ्रुतमित्यभिधाय सा ।&lt;br&gt;&#xA;कृत्स्नं तस्मै समाचख्यौ वृत्तान्तं पतिरक्षसोः ।। ३०८&lt;br&gt;&#xA;ततः स तत्पिता गत्वा दृष्ट्वा रक्षो मृतस्थितम् ।&lt;br&gt;&#xA;संजातप्रत्ययोऽतुष्यद्दंपत्योस्तत्त्वतस्तयोः ।। ३०९&lt;br&gt;&#xA;पतिप्राप्त्याशयाश्वास्य सुतां तां प्राहिणोच्च सः ।&lt;br&gt;&#xA;अन्वेषन्केसटपितुः पार्श्वं पाटलिपुत्रकम् ।। ३१०&lt;br&gt;&#xA;ते तत्र गत्वा नचिरादागत्यैवमिहाब्रुवन् ।&lt;br&gt;&#xA;दृष्टः पाटलिपुत्रस्थः सोऽस्माभिर्भर्तृदेसटः ।। ३११&lt;br&gt;&#xA;केसटः क्व स ते पुत्र इति पृष्टश्च तत्र सः ।&lt;br&gt;&#xA;सबाष्पमब्रवीदस्मान्केसटोऽत्र कुतः सुतः ।। ३१२&lt;br&gt;&#xA;स ह्यागतोऽपि कंदर्पनाम्नि मित्रे सहागते ।&lt;br&gt;&#xA;इतो रूपवतीदुःखात्क्वाप्यनुक्त्वैव मे गतः ।। ३१३&lt;br&gt;&#xA;एतत्तस्य वचः श्रुत्वा क्रमाद्वयमिहागताः ।&lt;br&gt;&#xA;इत्युक्तेऽन्वेषकै रूपवती पितरमभ्यधात् ।। ३१४&lt;br&gt;&#xA;नास्त्यार्यपुत्रप्राप्तिर्मे तदग्निं प्रविशाम्यहम् ।&lt;br&gt;&#xA;भर्त्रा विनाकृता तात तिष्ठेयं हि कियच्चिरम् ।। ३१५&lt;br&gt;&#xA;एवं ब्रुवाणा न यदा निषेद्धुं तेन पारिता ।&lt;br&gt;&#xA;तदा रूपवती साद्य निर्गता मर्तुमग्निना ।। ३१६&lt;br&gt;&#xA;तस्याः सख्यावुभे कन्ये तद्वन्मर्तुं विनिर्गते ।&lt;br&gt;&#xA;एका शृङ्गारवत्याख्या ह्यनुरागवती परा ।। ३१७&lt;br&gt;&#xA;तद्विवाहे स ताभ्यां हि दृष्टः प्राक्केसटो युवा ।&lt;br&gt;&#xA;तद्रूपहृतचित्ताभ्यां भर्तृत्वे पर्यकल्प्यत ।। ३१८&lt;br&gt;&#xA;इत्थं कोलाहलमिदं जनस्यात्रेति तेन सः ।&lt;br&gt;&#xA;कंदर्पः पुरुषेणोक्तो ययौ तासां चितान्तिकम् ।। ३१९&lt;br&gt;&#xA;ततो दूरात्कलकलं निवार्योपेत्य च द्रुतम् ।&lt;br&gt;&#xA;अवोचदग्निमर्चन्तीमेवं रूपवतीं स ताम् ।। ३२०&lt;br&gt;&#xA;अलं ते साहसेनार्ये जीवत्येव स केसटः ।&lt;br&gt;&#xA;स भर्ता तव मित्त्रं मे कंदर्पं मामवेहि च ।। ३२१&lt;br&gt;&#xA;इत्यूचिवान्वृद्धविप्रच्छद्मनौकाधिरोहणात् ।&lt;br&gt;&#xA;आरभ्य केसटोदन्तं कथयामास सोऽखिलम् ।। ३२२&lt;br&gt;&#xA;ततः संवादसंजातप्रत्यया सा पितुर्गृहम् ।&lt;br&gt;&#xA;हृष्टा रूपवती ताभ्यां सखीभ्यां प्राविशत्सह ।। ३२३&lt;br&gt;&#xA;कंदर्पोऽपि च तत्पित्रा प्रीत्योपचरितस्तदा ।&lt;br&gt;&#xA;सुरक्षितश्च तत्रैव तस्थौ तदनुरोधतः ।। ३२४&lt;br&gt;&#xA;तावत्स केसटो दैवात्प्राप रत्नपुरं भ्रमन् ।&lt;br&gt;&#xA;कंदर्पस्य गृहं तत्र तद्भार्ये यत्र ते स्थिते ।। ३२५&lt;br&gt;&#xA;परिभ्रमन्तं तं तत्र हर्म्यात्कंदर्पभार्यया ।&lt;br&gt;&#xA;दृष्ट्वा सुमनसा हर्षादूचिरे श्वशुरादयः ।। ३२६&lt;br&gt;&#xA;आर्यपुत्रसुहृत्सोऽयं संप्राप्तः केसटोऽधुना ।&lt;br&gt;&#xA;अस्मात्प्रवृत्तिर्बुध्येत शीघ्रं संभाव्यतामिति ।। ३२७&lt;br&gt;&#xA;ततो गत्वैव तैरुक्त्वा यथावस्तु स केसटः ।&lt;br&gt;&#xA;आनीतस्तां सुमनसं दृष्ट्वाहृष्यदुपागताम् ।। ३२८&lt;br&gt;&#xA;विश्रान्तश्च क्षणात्पृष्टस्तस्यै वन्येभसंभ्रमात् ।&lt;br&gt;&#xA;आरभ्य कंदर्पगतं स्वं च वृत्तान्तमब्रवीत् ।। ३२९&lt;br&gt;&#xA;सत्कृतो दिवसान्कांश्चिदास्ते यावच्च तत्र सः ।&lt;br&gt;&#xA;लेखहस्तः पुमांस्तावदागात्कंदर्पपार्श्वतः ।। ३३०&lt;br&gt;&#xA;यत्र रूपवती नाम त्वत्सुहृत्परिणीतवान् ।&lt;br&gt;&#xA;केसटस्तत्र कंदर्पः स्थितो रूपवती च सा ।। ३३१&lt;br&gt;&#xA;इति चोवाच स पुमाल्लेखार्थोऽभूत्तथैव च ।&lt;br&gt;&#xA;कंदर्पपित्रे स्वोद्वाहं केसटोऽवर्णयच्च सः ।। ३३२&lt;br&gt;&#xA;ततः कृतोत्सवोऽन्येद्युः कंदर्पानयनाय सः ।&lt;br&gt;&#xA;तत्पिता प्राहिणोद्दूतं प्रियाप्राप्त्यै च केसटम् ।। ३३३&lt;br&gt;&#xA;केसटोऽपि ययौ साकं लेखहारेण तेन सः ।&lt;br&gt;&#xA;तं देशं यत्र सा रूपवती पितृगृहे स्थिता ।। ३३४&lt;br&gt;&#xA;तत्र संभावयामास स तां रूपवतीं चिरात् ।&lt;br&gt;&#xA;सोत्सवां हृतसंतापस्तोयदश्चातकीमिव ।। ३३५&lt;br&gt;&#xA;कंदर्पेण समागम्य परिणिन्ये च ते अपि ।&lt;br&gt;&#xA;रूपवत्या वयस्ये द्वे पूर्वोक्ते प्रेरितस्तया ।। ३३६&lt;br&gt;&#xA;ते चानुरागशृङ्गारवत्यौ रूपवतीं च ताम् ।&lt;br&gt;&#xA;आदायापृष्टकंदर्पः स्वदेशं केसटो ययौ ।। ३३७&lt;br&gt;&#xA;कंदर्पोऽपि सदूतस्तद्गत्वा रत्नपुरं ततः ।&lt;br&gt;&#xA;संजग्मे सुमनोनङ्गवतीभ्यां बन्धुभिस्तदा ।। ३३८&lt;br&gt;&#xA;निजनिजदेशगतौ तौ रूपवतीसुमनसौ प्रिये प्राप्य ।&lt;br&gt;&#xA;केसटकंदर्पावथ भुञ्जानौ तस्थतुर्भोगान् ।। ३३९&lt;br&gt;&#xA;इति विधुरविधातृविप्रयुक्ताः पुनरपि यान्ति समागमं प्रियाभिः ।&lt;br&gt;&#xA;अकलितगहनावधीनि दुःखान्यपि विषमाण्यवतीर्य धीरसत्त्वाः ।। ३४०&lt;br&gt;&#xA;तच्छीघ्रमुत्तिष्ठ सखे व्रजावश्चिन्वंस्त्वमप्याप्स्यसि जातु भार्याम् ।&lt;br&gt;&#xA;को वेद दैवस्य गतिं मयैव मृतापि भार्याधिगता सजीवा ।। ३४१&lt;br&gt;&#xA;इत्येवमाख्याय कथामनेन प्रोत्साहितश्चानुगतश्च सख्या ।&lt;br&gt;&#xA;भ्रमन्भुवं प्रापमिमामथात्र सक्रोडमद्राक्षमहं गजेन्द्रम् ।। ३४२&lt;br&gt;&#xA;उद्गीर्य तेन च गजेन पुनर्निगीर्णा तामेव चित्रमवशां स्ववधूमपश्यम् ।&lt;br&gt;&#xA;तं चिन्वतापि करिणं चिरदृष्टनष्टं दृष्टा मयाद्य सुकृतैरिह देवपादाः ।। ३४३&lt;br&gt;&#xA;एवं तस्योक्तवतो वणिक्सुतस्याथ विक्रमादित्यः ।&lt;br&gt;&#xA;आनाय्य तां स राजा गजवधलब्धां समर्पयद्भार्याम् ।। ३४४&lt;br&gt;&#xA;तौ च विचित्रसमागममुदितावन्योन्यकथितवृत्तान्तौ ।&lt;br&gt;&#xA;श्रीविषमशीलसंस्तुतिमुखरमुखौ दंपती तदाभूताम् ।। ३४५&lt;br&gt;&#xA;इति महाकविश्रीसोमदेवभट्टविरचिते कथासरित्सागरे विषमशीललम्बके चतुर्थस्तरङ्गः ।&lt;/p&gt;</description>
    </item>
    <item>
      <title>००५</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/005/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/18/005/</guid>
      <description>&lt;p&gt;ततः स विक्रमादित्यो राजा तस्य सहागतम् ।&lt;br&gt;&#xA;वणिक्पुत्रस्य सुहृदं तमेवं परिपृष्टवान् ।। १&lt;br&gt;&#xA;प्राप्ता मृतापि जीवन्ती मया भार्येति यत्त्वया ।&lt;br&gt;&#xA;उक्तं कथं तदिति नः कथ्यतां भद्र विस्तरात् ।। २&lt;br&gt;&#xA;इत्युक्तस्तेन राज्ञा स वणिक्सूनोः सखाब्रवीत् ।&lt;br&gt;&#xA;कौतुकं यदि तद्देव श्रूयतां कथयाम्यदः ।। ३&lt;br&gt;&#xA;ब्रह्मस्थलाग्रहाराग्र्यनिवासी द्विजपुत्रकः ।&lt;br&gt;&#xA;चन्द्रस्वामीत्यहं भार्या सुरूपा चास्ति मे गृहे ।। ४&lt;br&gt;&#xA;एकदा मयि कार्यार्थं ग्रामं पित्राज्ञया गते ।&lt;br&gt;&#xA;तां मे कापालिकोऽद्राक्षीद्भार्यां भिक्षार्थमागतः ।। ५&lt;br&gt;&#xA;तेन दृष्ट्वैव सा जातज्वरा सायं व्यपद्यत ।&lt;br&gt;&#xA;ततो मद्बन्धुभिर्नीत्वा नक्तमारोपिता चिताम् ।। ६&lt;br&gt;&#xA;प्रज्वलन्त्यां चितायां च ग्रामात्तत्राहमागमम् ।&lt;br&gt;&#xA;अश्रौषं च यथावृत्तं स्वजनात्क्रन्दतः पुरः ।। ७&lt;br&gt;&#xA;गते मयि चितोपान्तमागात्कापालिकश्च सः ।&lt;br&gt;&#xA;अंसस्थनृत्यत्खट्वाङ्गः स्फूर्जड्डमरुकारवः ।। ८&lt;br&gt;&#xA;भस्मक्षेपेण शमिते चिताग्नौ देव तेन सा ।&lt;br&gt;&#xA;उदतिष्ठच्चितामध्यादक्षताङ्गी मदङ्गना ।। ९&lt;br&gt;&#xA;स चादाय कपाली तां सिद्ध्याकृष्टानुधाविताम् ।&lt;br&gt;&#xA;प्राद्रवल्लघु तां चाहमन्वगां सधनुःशरः ।। १०&lt;br&gt;&#xA;स च गङ्गातटे प्राप्य गुहां भूमौ निधाय तत् ।&lt;br&gt;&#xA;खट्वाङ्गमब्रवीद्धर्षादन्तःस्थे कन्यके उभे ।। ११&lt;br&gt;&#xA;युवां प्राप्ते अपि मया नोपभुक्ते यया विना ।&lt;br&gt;&#xA;सैषाद्य हस्ते प्राप्ता मे प्रतिज्ञा सिद्धिमागता ।। १२&lt;br&gt;&#xA;इति ताभ्यां स मद्भार्यां यावद्दर्शयति ब्रुवन् ।&lt;br&gt;&#xA;तावत्तत्तस्य खट्वाङ्गं गङ्गायामहमक्षिपम् ।। १३&lt;br&gt;&#xA;रे कापालिक भार्यां मे जिहीषुर्न भवस्ययम् ।&lt;br&gt;&#xA;इत्याक्षिपं च तमहं भ्रष्टखट्वाङ्गसिद्धिकम् ।। १४&lt;br&gt;&#xA;अपश्यन्सोऽथ खट्वाङ्गं पलायनपरः शठः ।&lt;br&gt;&#xA;धनुराकृष्य काण्डेन दिग्धेन निहतो मया ।। १५&lt;br&gt;&#xA;पापसिद्ध्यैकसंतोषविडम्बितशिवागमाः ।&lt;br&gt;&#xA;पाखण्डिनः पतन्त्येवं प्रागेव पतिता अपि ।। १६&lt;br&gt;&#xA;अथादाय स्वभार्यां तामन्ये द्वे ते च कन्यके ।&lt;br&gt;&#xA;गृहमागतवानस्मि दत्ताश्चर्यः स्वबन्धुषु ।। १७&lt;br&gt;&#xA;तत्र पृष्टे स्ववृत्तान्ते कन्ये ते वदतः स्म मे ।&lt;br&gt;&#xA;वाराणस्यां सुते आवां क्षितिभृत्सार्थवाहयोः ।। १८&lt;br&gt;&#xA;सिद्धियुक्त्या हृते चावामेतयैव कपालिना ।&lt;br&gt;&#xA;त्वत्प्रसादाच्च मुक्ते स्वः पापादस्माददूषिते ।। १९&lt;br&gt;&#xA;इत्युक्तवत्यौ चान्येद्युर्नीत्वा वाराणसीं मया ।&lt;br&gt;&#xA;अर्पिते ते स्वबन्धूनां तद्वृत्तान्तमुदीर्य तम् ।। २०&lt;br&gt;&#xA;आगच्छंश्च ततोऽपश्यमिमं भार्यावियोगिनम् ।&lt;br&gt;&#xA;वणिक्पुत्रं ततोऽनेन मिलित्वाहमिहागतः ।। २१&lt;br&gt;&#xA;कापालिकगुहालब्धेनाङ्गरागेण रञ्जितात् ।&lt;br&gt;&#xA;क्षालितादपि देहान्मे दृश्यतां वाति सौरभम् ।। २२&lt;br&gt;&#xA;इत्थं मृतोत्थिता प्राप्ता मया भार्येति वादिनम् ।&lt;br&gt;&#xA;विप्रं तं सवणिक्पुत्रं सत्कृत्य प्राहिणोन्नृपः ।। २३&lt;br&gt;&#xA;ततो गुणवतीचन्द्रवतीमदनसुन्दरीः ।&lt;br&gt;&#xA;आनीयादाय च समं मिलित्वा च स्वसैनिकैः ।। २४&lt;br&gt;&#xA;आगात्स विक्रमादित्यभूभृदुज्जयिनीं पुरीम् ।&lt;br&gt;&#xA;तस्यां गुणवतीचन्द्रवत्यौ च परिणीतवान् ।। २५&lt;br&gt;&#xA;संस्मरन्नथ तां विश्वकर्मदेवगृहे स्थिताम् ।&lt;br&gt;&#xA;स्तम्भस्थपुत्रिकां राजा स प्रतीहारमादिशत् ।। २६&lt;br&gt;&#xA;कलिङ्गसेनात्कन्यां तां प्राप्तुं दूतो विसृज्यताम् ।&lt;br&gt;&#xA;यस्याः प्रतिकृतिर्दृष्टा सा मया स्तम्भपुत्रिका ।। २७&lt;br&gt;&#xA;इति राज्ञा समादिष्टः क्षत्तानीय तदग्रतः ।&lt;br&gt;&#xA;प्राहिणोद्दत्तसंदेशं दूतं नाम्ना सुविग्रहम् ।। २८&lt;br&gt;&#xA;गत्वा कलिङ्गविषयं दृष्ट्वा तं च यथोचितम् ।&lt;br&gt;&#xA;कलिङ्गसेनं राजानमेवं दूतो जगाद सः ।। २९&lt;br&gt;&#xA;देवः श्रीविक्रमादित्यस्त्वामादिशति भूपते ।&lt;br&gt;&#xA;वेत्थ त्वं भुवि यद्रत्नं तदस्मानुपगच्छति ।। ३०&lt;br&gt;&#xA;तवास्ति कन्यारत्नं च तदस्मभ्यं समर्पय ।&lt;br&gt;&#xA;अस्मत्प्रसादाच्च निजं भुङ्क्ष्व राज्यमकण्टकम् ।। ३१&lt;br&gt;&#xA;एतच्छ्रुत्वा स कालिङ्गः क्रुद्धो राजाभ्यभाषत ।&lt;br&gt;&#xA;को नाम विक्रमादित्यः स एवाज्ञां ददाति नः ।। ३२&lt;br&gt;&#xA;मार्गत्युपायनं कन्यां दर्पान्धोऽधः पतिष्यति ।&lt;br&gt;&#xA;एतत्कलिङ्गसेनात्स श्रुत्वा दूतः समभ्यधात् ।। ३३&lt;br&gt;&#xA;भृत्योऽप्येवमनात्मज्ञः कथमोजायसे प्रभोः ।&lt;br&gt;&#xA;किं मूढ तत्प्रतापाग्नौ शलभायितुमिच्छसि ।। ३४&lt;br&gt;&#xA;इत्युक्त्वा तत आगत्य स दूतस्तन्न्यवेदयत् ।&lt;br&gt;&#xA;वचः कलिङ्गसेनोक्तं विक्रमादित्यभूभृते ।। ३५&lt;br&gt;&#xA;ततो विषमशीलोऽसौ क्रुद्धः प्रायाद्बलैः सह ।&lt;br&gt;&#xA;सभूतकेतुवेतालः कालिङ्गं प्रति तं प्रभुः ।। ३६&lt;br&gt;&#xA;देह्याशु कन्यामिति तं कालिङ्गं ब्रुवतीष्विव ।&lt;br&gt;&#xA;सेनारवप्रतिरवैर्दिक्षु तद्देशमाप च ।। ३७&lt;br&gt;&#xA;दृष्ट्वाथ युद्धसंनद्धं रुद्ध्वा तं च नृपं बलैः ।&lt;br&gt;&#xA;राजा स विक्रमादित्यो मनस्येवमचिन्तयत् ।। ३८&lt;br&gt;&#xA;एतत्सुतां विना तावन्मम नास्त्येव निर्वृतिः ।&lt;br&gt;&#xA;तत्कथं श्वशुरं हन्मि युक्तिमत्र करोमि किम् ।। ३९&lt;br&gt;&#xA;इत्यालोच्य सवेतालो राजा तत्सिद्ध्यलक्षितः ।&lt;br&gt;&#xA;सुप्तस्य प्राविशद्रात्रौ कलिङ्गेशस्य वासकम् ।। ४०&lt;br&gt;&#xA;अरे विषमशीलेन विगृह्य स्वपिषीति तम् ।&lt;br&gt;&#xA;प्रबोध्य तत्र वित्रस्तं वेतालः सोऽब्रवीद्धसन् ।। ४१&lt;br&gt;&#xA;स चोत्थाय कलिङ्गेन्द्रो दृष्ट्वा दर्शितसाहसम् ।&lt;br&gt;&#xA;परिज्ञाय च राजानं रौद्रवेतालसंगतम् ।। ४२&lt;br&gt;&#xA;इदानीं वशगोऽहं ते देवादिश करोमि किम् ।&lt;br&gt;&#xA;इति विज्ञापयामास भीतस्तच्चरणानतः ।। ४३&lt;br&gt;&#xA;मया चेत्प्रभुणा कार्यं तव तद्देहि मे सुताम् ।&lt;br&gt;&#xA;कलिङ्गसेनामिति तं राजापि प्रत्यभाषत ।। ४४&lt;br&gt;&#xA;तथेति प्रतिपेदे च कलिङ्गाधिपतिः स तत् ।&lt;br&gt;&#xA;राजापि वेतालयुतः स्वमागाच्छिबिरं कृती ।। ४५&lt;br&gt;&#xA;अन्येद्युश्च कलिङ्गेन्द्रः स देवि त्वामदात्पिता ।&lt;br&gt;&#xA;राज्ञे विषमशीलाय विधिवद्विभवोत्तरम् ।। ४६&lt;br&gt;&#xA;एवं गाढानुरागेण राज्ञा देहपणेन च ।&lt;br&gt;&#xA;परिणीतासि विधिवद्देवि नारिजिगीषया ।। ४७&lt;br&gt;&#xA;इति कार्पटिकस्याहं देवसेनस्य वक्त्रतः ।&lt;br&gt;&#xA;श्रुत्वावमानप्रभवं हे सख्यो मन्युमत्यजम् ।। ४८&lt;br&gt;&#xA;इत्थं विवाहिता स्तम्भपुत्रिकादर्शनादहम् ।&lt;br&gt;&#xA;चित्रावलोकनाच्चैषा राज्ञा मलयवत्यपि ।। ४९&lt;br&gt;&#xA;एवं कलिङ्गसेना सा विक्रमादित्यवल्लभा ।&lt;br&gt;&#xA;भर्तृप्रभावमाख्याय स्वसपत्नीरनन्दयत् ।। ५०&lt;br&gt;&#xA;स चैवं विक्रमादित्यः सर्वाभिस्ताभिरन्वितः ।&lt;br&gt;&#xA;तया मलयवत्या च तस्थौ साम्राज्यसुस्थितः ।। ५१&lt;br&gt;&#xA;अथैकदा राजपुत्रः कोऽप्यागाद्दक्षिणापथात् ।&lt;br&gt;&#xA;कृष्णशक्त्यभिधानोऽत्र परिभूतः स्वगोत्रजैः ।। ५२&lt;br&gt;&#xA;स सिंहद्वारमागत्य राज्ञः कार्पटिकव्रतम् ।&lt;br&gt;&#xA;शिश्रिये राजपुत्राणामन्वितः पञ्चभिः शतैः ।। ५३&lt;br&gt;&#xA;द्वादशाब्दान्मया सेवा विक्रमादित्यभूपतेः ।&lt;br&gt;&#xA;कार्येति प्रतिजज्ञे च वार्यमाणोऽपि भूभुजा ।। ५४&lt;br&gt;&#xA;निश्चयेन च तस्यात्र तिष्ठतः सानुयायिनः ।&lt;br&gt;&#xA;सिंहद्वारे नृपसुतस्यैकादश समा ययुः ।। ५५&lt;br&gt;&#xA;प्राप्ते च द्वादशे वर्षे तस्य देशान्तरस्थिता ।&lt;br&gt;&#xA;भार्या चिरवियोगार्ता प्राहिणोल्लेखपत्त्रिकाम् ।। ५६&lt;br&gt;&#xA;वीरचर्यागते रात्रौ प्रच्छन्ने राज्ञि शृण्वति ।&lt;br&gt;&#xA;दीपेनावाचयत्तस्यामार्या स लिखितामिमाम् ।। ५७&lt;br&gt;&#xA;संतप्तायततरलास्तव विरहे नाथ कठिनहृदयायाः ।&lt;br&gt;&#xA;निर्यान्त्यविरतमेते निःश्वासा मे न तु प्राणाः ।। ५८&lt;br&gt;&#xA;इति वाचयतस्तस्मात्सम्राट् कार्पटिकान्मुहुः ।&lt;br&gt;&#xA;श्रुत्वा स राजधानीं स्वां गत्वा राजा व्यचिन्तयत् ।। ५९&lt;br&gt;&#xA;सीदत्कलत्रः क्लिष्टोऽयं बत कार्पटिकश्चिरम् ।&lt;br&gt;&#xA;असिद्धकार्यः पूर्णेऽस्मिन्द्वादशेऽब्दे त्यजेदसून् ।। ६०&lt;br&gt;&#xA;तद्विलम्बो न कार्योऽस्य मयेत्यालोच्य भूपतिः ।&lt;br&gt;&#xA;आनाययत्कार्पटिकं दासीं प्रेष्य तदैव सः ।। ६१&lt;br&gt;&#xA;शासनं लेखयित्वा च तमेवं स समादिशत् ।&lt;br&gt;&#xA;ओंकारपीठमार्गेण भद्र गच्छोत्तरां दिशम् ।। ६२&lt;br&gt;&#xA;तत्रामुना शासनेन ग्रामं भुङ्क्ष्व मदर्पितम् ।&lt;br&gt;&#xA;नाम्ना तं खण्डवटकं पृच्छन्गच्छन्नवाप्स्यसि ।। ६३&lt;br&gt;&#xA;इत्युक्त्वा शासनं तस्मै प्रददौ तत्स भूपतिः ।&lt;br&gt;&#xA;सोऽप्यनावेद्य भृत्येभ्यो ययौ कार्पटिको निशि ।। ६४&lt;br&gt;&#xA;का जिगीषा ममैकेन ग्रामेण व्रीडदायिना ।&lt;br&gt;&#xA;तथाप्याज्ञा प्रभोः कार्येत्यसंतुष्टः क्रमाद्व्रजन् ।। ६५&lt;br&gt;&#xA;ओंकारपीठतो गत्वा दूरेऽरण्ये ददर्श सः ।&lt;br&gt;&#xA;क्रीडन्तीः कन्यका बह्वीः पृच्छति स्म ततश्च ताः ।। ६६&lt;br&gt;&#xA;अपि जानीथ भोः खण्डवटकं क्व भवेदिह ।&lt;br&gt;&#xA;एतच्छ्रुत्वा तमूचुस्तास्तन्न जानीमहे वयम् ।। ६७&lt;br&gt;&#xA;गच्छाग्रे योजनेष्वत्र दशमात्रेषु नः पिता ।&lt;br&gt;&#xA;सौम्य तिष्ठति तं पृच्छ विद्याद्ग्रामं स जातु तम् ।। ६८&lt;br&gt;&#xA;एवमुक्तः स कन्याभिस्ताभिर्गत्वा ददर्श तम् ।&lt;br&gt;&#xA;कार्पटी पितरं तासां राक्षसं भीषणाकृतिम् ।। ६९&lt;br&gt;&#xA;इह क्व खण्डवटकं ब्रूहि भद्रेति तं च सः ।&lt;br&gt;&#xA;पप्रच्छ सोऽपि तं धैर्यमोहितो राक्षसोऽब्रवीत् ।। ७०&lt;br&gt;&#xA;किं तत्र ते तद्धि पुरं चिरशून्यं तथापि चेत् ।&lt;br&gt;&#xA;यासि तच्छृणु मार्गोऽयं पुरतस्ते द्विधा गतः ।। ७१&lt;br&gt;&#xA;तत्र वामेन गच्छेस्त्वं पथा यावदवाप्स्यसि ।&lt;br&gt;&#xA;प्रतोलीं खण्डवटकस्योच्चप्राकारहारिणीम् ।। ७२&lt;br&gt;&#xA;इत्युक्तो रक्षसा गत्वा प्रतोलीं तामवाप्य सः ।&lt;br&gt;&#xA;विवेश शून्यं भयदं दिव्यं हृद्यं च तत्पुरम् ।। ७३&lt;br&gt;&#xA;सप्तकक्षावृतं तत्र राजवेश्म प्रविश्य च ।&lt;br&gt;&#xA;आरुरोह स हर्म्याग्रं मणिकाञ्चननिर्मितम् ।। ७४&lt;br&gt;&#xA;तत्र रत्नासनं दृष्ट्वा तस्मिनुपविवेश च ।&lt;br&gt;&#xA;तावच्च राक्षसोऽभ्येत्य वेत्रहस्तस्तमभ्यधात् ।। ७५&lt;br&gt;&#xA;भो मानुष किमत्र त्वमुपविष्टो नृपासने ।&lt;br&gt;&#xA;तच्छ्रुत्वा कृष्णशक्तिः स धीरः कार्पटिकोऽब्रवीत् ।। ७६&lt;br&gt;&#xA;अहमत्र प्रभुर्यूयं करदाश्च कुटुम्बिनः ।&lt;br&gt;&#xA;विक्रमादित्यदेवेन विलब्धाः शासनेन मे ।। ७७&lt;br&gt;&#xA;तच्छ्रुत्वा शासनं दृष्ट्वा राक्षसस्तं प्रणम्य सः ।&lt;br&gt;&#xA;उवाच राजा त्वमिह प्रतीहारस्तवास्मि च ।। ७८&lt;br&gt;&#xA;सर्वत्र विक्रमादित्यदेवस्याज्ञा ह्यखण्डिता ।&lt;br&gt;&#xA;इत्युक्त्वा प्रकृतीः सर्वा आजुहाव स राक्षसः ।। ७९&lt;br&gt;&#xA;आययुर्मन्त्रिणश्चात्र तथा राजपरिच्छदः ।&lt;br&gt;&#xA;अपूरि चतुरङ्गेण बलेन नगर च तत् ।। ८०&lt;br&gt;&#xA;सर्वैः प्रणम्यमानोऽथ हृष्टः कार्पटिकोऽत्र सः ।&lt;br&gt;&#xA;चक्रे राजोपचारेण कृत्स्नाः स्नानादिकाः क्रियाः ।। ८१&lt;br&gt;&#xA;ततः स राजा भूत्वात्र सविस्मयमचिन्तयत् ।&lt;br&gt;&#xA;अहो प्रभावः कोऽप्येष विक्रमादित्यभूपतेः ।। ८२&lt;br&gt;&#xA;गाम्भीर्यगरिमा चित्रमपूर्वस्तस्य च प्रभोः ।&lt;br&gt;&#xA;ददाति यद्ग्राममिति ब्रुवन्राज्यमपीदृशम् ।। ८३&lt;br&gt;&#xA;इति चित्रीयमाणोऽत्र राज्यं कुर्वन्नुवास सः ।&lt;br&gt;&#xA;तत्सखीन्विक्रमादित्योऽप्युज्जयिन्यां पुपोष तान् ।। ८४&lt;br&gt;&#xA;दिनैश्च विक्रमादित्यं प्रणन्तुं स उपाययौ ।&lt;br&gt;&#xA;सोत्कः कार्पटिको राजा सैन्यकम्पितभूतलः ।। ८५&lt;br&gt;&#xA;आगतं विक्रमादित्यः पादानतमुवाच तम् ।&lt;br&gt;&#xA;पत्न्याः प्रहितलेखाया निःश्वासान्गच्छ वारय ।। ८६&lt;br&gt;&#xA;इत्युक्त्वा भूमिपतिना प्रेषितस्तेन साद्भुतः ।&lt;br&gt;&#xA;स कृष्णशक्तिः सखिभिः साकं देशमगान्निजम् ।। ८७&lt;br&gt;&#xA;उत्सार्य गोत्रजान्भार्यां नन्दयित्वा चिरोत्सुकाम् ।&lt;br&gt;&#xA;सिद्धेप्सिताधिकः सोऽथ भेजे राज्यश्रियं पराम् ।। ८८&lt;br&gt;&#xA;एवं सोद्भुतचारित्रो विक्रमादित्यभूमिपः ।&lt;br&gt;&#xA;एकदात्र ददर्शैकमूर्ध्वरोमकचं द्विजम् ।। ८९&lt;br&gt;&#xA;पप्रच्छ तं च हे ब्रह्मन्नीदृक्कस्माद्भवानिति ।&lt;br&gt;&#xA;ततः सोऽस्मै स्ववृत्तान्तमेवं राज्ञे द्विजोऽब्रवीत् ।। ९०&lt;br&gt;&#xA;अग्निस्वामीति विप्रोऽभूद्देव पाटलिपुत्रके ।&lt;br&gt;&#xA;महाग्निहोत्रिणस्तस्य देवस्वामीत्यहं सुतः ।। ९१&lt;br&gt;&#xA;मया च दूरतो देशाद्विप्रकन्या विवाहिता ।&lt;br&gt;&#xA;बालत्वात्सा च तत्रैव स्थापिताभूत्पितुर्गृहे ।। ९२&lt;br&gt;&#xA;कालेन यौवनस्थां तामानेतुं श्वाशुरं गृहम् ।&lt;br&gt;&#xA;आरुह्याश्वं सहैकेन भृत्येन गतवानहम् ।। ९३&lt;br&gt;&#xA;सत्कृतः श्वशुरेणाहं सहायातैकचेटिकाम् ।&lt;br&gt;&#xA;आदायाश्वाधिरूढां तां भार्यां प्रायामहं ततः ।। ९४&lt;br&gt;&#xA;अर्धमार्गे च साश्वाया अवरुह्मैव मे वधूः ।&lt;br&gt;&#xA;अम्बुपानापदेशेन नदीकच्छमगात्किल ।। ९५&lt;br&gt;&#xA;चिरं नायाति यावत्सा तावच्च तदवेक्षणे ।&lt;br&gt;&#xA;सह स्थितं तं तत्रैव भृत्यमस्मि विसृष्टवान् ।। ९६&lt;br&gt;&#xA;सोऽपि नायाति यावच्च तावदस्मि गतः स्वयम् ।&lt;br&gt;&#xA;तच्चेटिकां स्थापयित्वा तुरगीरक्षणाय ताम् ।। ९७&lt;br&gt;&#xA;गत्वा पश्यामि यावत्स भृत्यो मद्भार्यया तया ।&lt;br&gt;&#xA;भक्षयित्वास्थिशेषो मे कृतो रक्ताक्तवक्त्रया ।। ९८&lt;br&gt;&#xA;वित्रस्तश्च ततो यावद्गच्छामि तुरगीं प्रति ।&lt;br&gt;&#xA;तावत्सापि तया तद्वत्तच्चेट्या भक्षिता मम ।। ९९&lt;br&gt;&#xA;ततः पलाय्य यातोऽहं तत्त्रासेनाधुनापि मे ।&lt;br&gt;&#xA;नैवोर्ध्वरोमकेशत्वमन्तःस्थेन निवर्तते ।। १००&lt;br&gt;&#xA;तदत्र मे गतिर्देव इति तं वादिनं द्विजम् ।&lt;br&gt;&#xA;आज्ञया विक्रमादित्यो गतत्रासं व्यधत्त सः ।। १०१&lt;br&gt;&#xA;अहो धिङ्नास्ति विश्वासः स्त्रीषु साहसभूमिषु ।&lt;br&gt;&#xA;इति राज्ञि वदत्यस्मिन्नेकोऽमात्योऽब्रवीदिदम् ।। १०२&lt;br&gt;&#xA;तादृश्य एव दुर्जाताः स्त्रियो देव तथा च किम् ।&lt;br&gt;&#xA;न श्रुतं वृत्तमिह यद्ब्राह्मणस्याग्निशर्मणः ।। १०३&lt;br&gt;&#xA;इहैवास्त्यग्निशर्माख्यः सोमशर्मसुतो द्विजः ।&lt;br&gt;&#xA;पित्रोः प्राणसमो मूर्खः सर्वविद्यास्वशिक्षितः ।। १०४&lt;br&gt;&#xA;वर्धमानपुरात्तेन परिणीता द्विजात्मजा ।&lt;br&gt;&#xA;बालेति सा च न त्यक्ता पित्रा धनवता गृहात् ।। १०५&lt;br&gt;&#xA;तस्यां च यौवनस्थायामग्निशर्माणमूचतुः ।&lt;br&gt;&#xA;पितरौ पुत्र भार्यां तां नानयस्यधुनापि किम् ।। १०६&lt;br&gt;&#xA;श्रुत्वेवैतदनापृच्छ्य पितरौ स जडाशयः ।&lt;br&gt;&#xA;अग्निशर्मा ततः प्रायादेकाकी गृहिणीं प्रति ।। १०७&lt;br&gt;&#xA;निर्गतस्य गृहात्तस्य दक्षिणोऽभूत्कपिञ्जलः ।&lt;br&gt;&#xA;दक्षिणा च विरौति स्म शिवा वामैकशंसिनी ।। १०८&lt;br&gt;&#xA;सोऽपि मूर्खोऽभ्यनन्दत्तज्जीव जीवेत्युदीरयन् ।&lt;br&gt;&#xA;अदृश्या च जहासास्य श्रुत्वा शकुनदेवता ।। १०९&lt;br&gt;&#xA;संप्राप्य श्वाशुरं स्थानं तस्य च प्रविविक्षतः ।&lt;br&gt;&#xA;वामः कपिञ्जलो वामा शिवाभूत्कथिताशिवा ।। ११०&lt;br&gt;&#xA;भूयोऽपि चाभ्यनन्दत्स जीवजीवेत्युदीर्य तत् ।&lt;br&gt;&#xA;अचिन्तयच्च शकुनाधिष्ठात्री देवतापि सा ।। १११&lt;br&gt;&#xA;अहो मूर्खोऽयमशुभं शुभमित्यभिनन्दति ।&lt;br&gt;&#xA;तत्कार्यं जीवयति यद्रक्ष्यो जीवोऽस्य तन्मया ।। ११२&lt;br&gt;&#xA;इत्यस्यां चिन्तयन्त्यां च देवतायां विवेश सः ।&lt;br&gt;&#xA;दत्तप्रहर्षः श्वशुरस्याग्निशर्मा निवेशनम् ।। ११३&lt;br&gt;&#xA;आगतोऽसि किमेकाकीत्युक्तोऽत्र श्वशुरादिभिः ।&lt;br&gt;&#xA;आयातोऽस्मि गृहेऽनुक्त्वा सर्वेषामिति सोऽब्रवीत् ।। ११४&lt;br&gt;&#xA;ततः कृतोचितस्नानभोजनस्य निशागमे ।&lt;br&gt;&#xA;शय्यागृहेऽन्तिकं भार्या तस्योपागात्प्रसाधिता ।। ११५&lt;br&gt;&#xA;पथिश्रमाच्च सुप्तस्य तस्य निर्गत्य सा बहिः ।&lt;br&gt;&#xA;चौरस्योपपतेः शूलविद्धस्याप्यन्तिकं ययौ ।। ११६&lt;br&gt;&#xA;आलिङ्गन्ती च तद्देहं दशनैश्छिन्ननासिका ।&lt;br&gt;&#xA;भूतेन तत्प्रविष्टेन पलायत ततो भयात् ।। ११७&lt;br&gt;&#xA;गत्वा च पत्युः सुप्तस्य तस्य न्यस्यासिधेनुकाम् ।&lt;br&gt;&#xA;पार्श्वे विकोषामाक्रन्ददेवं श्रावितबान्धवा ।। ११८&lt;br&gt;&#xA;हा हा मृता मृतास्म्येषा निष्कारणमनेन मे ।&lt;br&gt;&#xA;किमप्युत्थाय यद्भर्त्रा कृतं नासानिकर्तनम् ।। १५९&lt;br&gt;&#xA;तच्छ्रुत्वा स्वजनस्तस्या एत्य तां छिन्ननासिकाम् ।&lt;br&gt;&#xA;दृष्ट्वा तमग्निशर्माणं लगुडाद्यैरताडयत् ।। १२०&lt;br&gt;&#xA;प्रातश्च विज्ञप्य नृपं तदादेशाद्वधाय तम् ।&lt;br&gt;&#xA;निर्दोषं भार्याद्रोहीति वधकेभ्यः समर्पयत् ।। १२१&lt;br&gt;&#xA;नीते वध्यभुवं तस्मिन्सा तच्छकुनदेवता ।&lt;br&gt;&#xA;तद्भार्यानैशवृत्तान्तदर्शिनी समचिन्तयत् ।। १२२&lt;br&gt;&#xA;अनिमित्तफलं तावत्प्राप्तमेतेन यत्त्वयम् ।&lt;br&gt;&#xA;उक्तवाञ्जीव जीवेति तेन रक्ष्याम्यमुं वधात् ।। १२३&lt;br&gt;&#xA;इत्यालोच्यान्तरिक्षात्सा निगूढा देवताभ्यधात ।&lt;br&gt;&#xA;निर्दोष एष वधका न वध्यो विप्रपुत्रकः ।। १२४&lt;br&gt;&#xA;शूलस्थचौरदन्तान्तर्गत्वा पश्यत नासिकाम् ।&lt;br&gt;&#xA;इत्युक्त्वा तद्वधूरात्रिवृत्तान्तं तं जगाद सा ।। १२५&lt;br&gt;&#xA;ततस्तत्प्रत्ययात्क्षत्तृमुखेन वधकैर्नृपः ।&lt;br&gt;&#xA;विज्ञप्तो वीक्ष्य नासां तां चौरदन्तान्तरस्थिताम् ।। १२६&lt;br&gt;&#xA;वधात्तमग्निशर्माणं निर्मोच्य व्यसृजद्गृहम् ।&lt;br&gt;&#xA;कुस्त्रीं तां च निजग्राह तद्वधूंश्चाप्यदण्डयत् ।। १२७&lt;br&gt;&#xA;एवंविधाः स्त्रियो राजन्नित्युक्ते तेन मन्त्रिणा ।&lt;br&gt;&#xA;स राजा विक्रमादित्यस्तत्तथेत्यन्वमोदत ।। १२८&lt;br&gt;&#xA;ततोऽब्रवीन्मूलदेवो धूर्तो राजान्तिकस्थितः ।&lt;br&gt;&#xA;देव साध्व्यो न सन्त्येव किमसाध्वीषु कासुचित् ।। १२९&lt;br&gt;&#xA;किं न चूतलताः सन्ति सतीषु विषवल्लिषु ।&lt;br&gt;&#xA;तथा च श्रूयतामेतदनुभूतं मयैव यत् ।। १३०&lt;br&gt;&#xA;अहं पाटलिपुत्रं प्रागगच्छं शशिना सह ।&lt;br&gt;&#xA;मत्वा नागरिकक्षेत्रं तद्वैदग्ध्यदिदृक्षया ।। १३१&lt;br&gt;&#xA;तत्र बाह्ये सरस्येकां दृष्ट्वा स्त्रीं वस्त्रधाविनीम् ।&lt;br&gt;&#xA;इह क्वावास्यते पान्थैरित्यहं परिपृष्टवान् ।। १३२&lt;br&gt;&#xA;इह तीरेषु चक्राह्वैर्मस्त्यैर्वारिणि षट्पदैः ।&lt;br&gt;&#xA;अब्जेष्वावास्यते नात्र पान्थावासो मयेक्षितः ।। १३३&lt;br&gt;&#xA;एतत्तयाहं वक्रोक्त्या प्रत्युक्तो वृद्धयोषिता ।&lt;br&gt;&#xA;विलक्षः शशिना साकं प्राविशं नगरान्तरम् ।। १३४&lt;br&gt;&#xA;तत्रैकमुष्णे पात्रस्य परमान्ने पुरः स्थिते ।&lt;br&gt;&#xA;बालं दृष्ट्वा गृहद्वारि रुदन्तमवदच्छशी ।। १३५&lt;br&gt;&#xA;अहो अबुद्धिर्बालोऽयं योऽग्रदत्तं न खादति ।&lt;br&gt;&#xA;परमान्नं वृथात्मानं क्लिश्नाति रुदितैः पुनः ।। १३६&lt;br&gt;&#xA;तच्छ्रुत्वा सोऽब्रवीद्बालः प्रमृज्य नयने हसन् ।&lt;br&gt;&#xA;मूर्खा यूयं न जानीथ रोदने ये गुणा मम ।। १३७&lt;br&gt;&#xA;परमान्नं शनैरेति स्वादुतां शीतलीभवत् ।&lt;br&gt;&#xA;घटतेऽभ्यधिकं चान्यच्छ्लेष्मा गच्छति च क्षयम् ।। १३८&lt;br&gt;&#xA;एते गुणा मे रुदतो नाहं मौर्ख्येण रोदिमि ।&lt;br&gt;&#xA;यूयं ग्राम्याः पुनर्मूर्खा नाभिप्रायं विदन्ति यत् ।। १३९&lt;br&gt;&#xA;इत्युक्ते तेन बालेन स्वावैदग्ध्यविलज्जितौ ।&lt;br&gt;&#xA;शशी चाहं च साश्चर्यावपसृत्यान्यतो गतौ ।। १४०&lt;br&gt;&#xA;तत्राप्याम्रतरुस्कन्धगतामाम्रावचायिनीम् ।&lt;br&gt;&#xA;वरकन्यामपश्याव मूलस्थितपरिच्छदाम् ।। १४१&lt;br&gt;&#xA;प्रयच्छास्मभ्यमप्याम्रफलानि कतिचिच्छुभे ।&lt;br&gt;&#xA;इति चास्माभिरुक्ता सा कन्यकैवमभाषत ।। १४२&lt;br&gt;&#xA;अश्नीयाम्रफलान्युष्णान्युत किं शिशिराणि वा ।&lt;br&gt;&#xA;तच्छ्रुत्वाश्चर्यजिज्ञासुस्तां कन्यामहमब्रवम् ।। १४३&lt;br&gt;&#xA;अश्नीम तावदुष्णानि ततोऽन्यान्यपि सुन्दरि ।&lt;br&gt;&#xA;श्रुत्वैतदक्षिपद्भूमौ पांसुष्वाम्रफलानि सा ।। १४४&lt;br&gt;&#xA;भुक्तानि नीरजीकृत्य तान्यस्माभिर्मुखानिलैः ।&lt;br&gt;&#xA;ततः सपरिवारा सा कन्या प्रहसिताब्रवीत् ।। १४५&lt;br&gt;&#xA;एतानि पूर्वमुष्णानि दत्तान्याम्रफलानि वः ।&lt;br&gt;&#xA;तथा च दत्त्वा फूत्कारान्भवन्तो यान्यभक्षयन् ।। १४६&lt;br&gt;&#xA;गृह्णीत शीतलान्येतान्यफूत्काराणि वाससि ।&lt;br&gt;&#xA;एवमुक्त्वाञ्चलेष्वन्यान्यक्षिपत्सा फलानि नः ।। १४७&lt;br&gt;&#xA;तान्यादाय ततः स्थानाद्वयं याता विलक्षिताः ।&lt;br&gt;&#xA;ततः सहचरानन्याञ्शशिनं चाहमब्रवम् ।। १४८&lt;br&gt;&#xA;अवश्यं परिणेयैषा विदग्धा कन्यका मया ।&lt;br&gt;&#xA;अवहासप्रतीकारः कार्यः का धूर्ततान्यथा ।। १४९&lt;br&gt;&#xA;एवं मयोक्तैरन्विष्टं तैस्तस्याः सदनं पितुः ।&lt;br&gt;&#xA;वयं वेषान्तरालक्ष्या अगच्छामापरेऽहनि ।। १५०&lt;br&gt;&#xA;तत्रास्मान्पठतो वेदं यज्ञस्वामीत्युपेत्य सः ।&lt;br&gt;&#xA;तत्कन्याजनकोऽपृच्छत्कुतो यूयमिति द्विजः ।। १५१&lt;br&gt;&#xA;वयं मायापुरीस्थानाद्विद्याहेतोरिहागताः ।&lt;br&gt;&#xA;इत्युक्तः स ततोऽस्माभिराढ्योऽवोचद्द्विजोत्तमः ।। १५२&lt;br&gt;&#xA;तर्हीहैव चतुर्मासीमेतां वसत मद्गृहे ।&lt;br&gt;&#xA;कुरुतानुग्रहं यूयं दूरदेशागता यतः ।। १५३&lt;br&gt;&#xA;श्रुत्वेत्यवोचाम वयं ब्रह्मन्कुर्मो भवद्वचः ।&lt;br&gt;&#xA;चतुर्मासावसाने चेदर्थितं नः प्रदास्यसि ।। १५४&lt;br&gt;&#xA;एवमस्माभिरुक्तः स यज्ञस्वामी द्विजोऽभ्यधात् ।&lt;br&gt;&#xA;शक्यं यदर्थं मृग्यध्वे तद्दास्याम्येव निश्चितम् ।। १५५&lt;br&gt;&#xA;इति प्रतिश्रुते तेन तद्गृहे वयमास्महि ।&lt;br&gt;&#xA;अथोक्तः स द्विजोऽस्माभिः पूर्णे मासचतुष्टये ।। १५६&lt;br&gt;&#xA;यामो वयं तत्पूर्वोक्तं देहि यत्प्रार्थयामहे ।&lt;br&gt;&#xA;किं तदित्युक्तवन्तं तं मां प्रदर्श्याब्रवीच्छशी ।। १५७&lt;br&gt;&#xA;अस्मन्मुख्याय कन्यास्मै भवता दीयतामिति ।&lt;br&gt;&#xA;ततः स विप्रो वाग्बद्धो यज्ञस्वामी व्यचिन्तयत् ।। १५८&lt;br&gt;&#xA;छलितोऽन्त्येभिरस्त्वेतत्को दोषो गुणवानयम् ।&lt;br&gt;&#xA;इत्यालोच्य स मे विप्रो यथावत्तामदात्सुताम् ।। १५९&lt;br&gt;&#xA;नक्तं चाहं हसन्वासगृहे तामवदं वधूम् ।&lt;br&gt;&#xA;कच्चित्स्मरसि तान्याम्राण्युष्णानि शिशिराणि च ।। १६०&lt;br&gt;&#xA;तच्छ्रुत्वा प्रत्यभिज्ञाय सा मां सस्मितमभ्यधात् ।&lt;br&gt;&#xA;एवमेव विडम्ब्यन्ते ग्राम्या नागरिकैरिति ।। १६१&lt;br&gt;&#xA;ततोऽहमप्यवोचं तामास्स्व नागरिके सुखम् ।&lt;br&gt;&#xA;ग्राम्यो यास्याम्यहं दूरं त्वां विहाय प्रतिज्ञया ।। १६२&lt;br&gt;&#xA;एतच्छ्रुत्वाकरोत्सापि प्रतिज्ञां निश्चितं मया ।&lt;br&gt;&#xA;वष्टभ्यानायितव्यस्त्वं त्वत्तो जातेन सूनुना ।। १६३&lt;br&gt;&#xA;इत्यन्योन्यं प्रतिज्ञाते सा शेते स्म पराङ्मुखी ।&lt;br&gt;&#xA;स्वाङ्गुलीयमहं चास्याः सुप्ताया अङ्गुलौ न्यधाम् ।। १६४&lt;br&gt;&#xA;निर्गत्य च मिलित्वा तैरहं सहचरैस्ततः ।&lt;br&gt;&#xA;तस्या दिदृक्षुर्वैदग्ध्यमागामुज्जयिनीं निजाम् ।। १६५&lt;br&gt;&#xA;सापि विप्रसुता प्रातरपश्यन्ती प्रबुध्य माम् ।&lt;br&gt;&#xA;अङ्गुलीयं च पश्यन्ती मन्नावाङ्कमचिन्तयत् ।। १६६&lt;br&gt;&#xA;गतस्तावत्स मां त्यक्त्वा प्रतिज्ञा तेन पालिता ।&lt;br&gt;&#xA;मयापि स्वप्रतिज्ञातं पाल्यं त्यक्तानुतापया ।। १६७&lt;br&gt;&#xA;मूलदेवेति नामास्मिन्दृश्यते चाङ्गुलीयके ।&lt;br&gt;&#xA;तद्ध्रुवं मूलदेवो यः ख्यातो धूर्तः स एव सः ।। १६८&lt;br&gt;&#xA;स चोज्जयिन्यां वसतीत्युच्यते सततं जनैः ।&lt;br&gt;&#xA;तत्तत्र युक्तितो गत्वा मया साध्यं समीहितम् ।। १६९&lt;br&gt;&#xA;इति संकल्प्य पितरं सैवं कृतमृषाब्रवीत् ।&lt;br&gt;&#xA;गतस्तात परित्यज्य भर्ता मां सहसैव सः ।। १७०&lt;br&gt;&#xA;तद्वियुक्ता कथं चाहं तिष्ठामीह यथासुखम् ।&lt;br&gt;&#xA;तद्यामि तीर्थयात्रायै क्लिश्नाम्येतां हतां तनुम् ।। १७१&lt;br&gt;&#xA;इत्युक्त्वा तमनिच्छन्तमप्यनुज्ञाप्य यत्नतः ।&lt;br&gt;&#xA;पितरं सा ततः प्रायात्सधना सपरिच्छदा ।। १७२&lt;br&gt;&#xA;क्रमेण गत्वा कृत्वा सा महार्घं गणिकोचितम् ।&lt;br&gt;&#xA;वेषं विवेशोज्जयिनीं पुरीं लोकैकसुन्दरी ।। १७३&lt;br&gt;&#xA;कृत्वा च परिवारेण सह कर्तव्यसंविदम् ।&lt;br&gt;&#xA;सुमङ्गलेति साकार्षीन्नाम विप्रसुतात्मनः ।। १७४&lt;br&gt;&#xA;कामरूपान्महात्यागभोग्या नाम्ना सुमङ्गला ।&lt;br&gt;&#xA;आगता गणिकैषेति भृत्यैराख्याप्यतात्र सा ।। १७५&lt;br&gt;&#xA;देवदत्ताभिधानाथ तत्रत्या गणिकोत्तमा ।&lt;br&gt;&#xA;ददावभ्येत्य तस्यै स्वं राजार्हं मन्दिरं पृथक् ।। १७६&lt;br&gt;&#xA;तत्र स्थितां भृत्यमुखेनादौ मित्त्रं स मे शशी ।&lt;br&gt;&#xA;तामब्रवीत्ख्यातिहृतो भाटिर्मे गृह्यतामिति ।। १७७&lt;br&gt;&#xA;अस्मद्वचोऽनुतिष्ठेद्यः प्रविशेत्सोऽत्र कामुकः ।&lt;br&gt;&#xA;न भाट्या कार्यमस्माकं नान्यैः पशुनिभैर्नृभिः ।। १७८&lt;br&gt;&#xA;इत्युक्तस्तन्मुखेनैव स सुमङ्गलया तया ।&lt;br&gt;&#xA;तथेत्युक्त्वा शशी रात्रिमुखे तन्मन्दिरं ययौ ।। १७९&lt;br&gt;&#xA;तत्र स प्रथमं द्वारं संप्राप्यावेदितात्मकः ।&lt;br&gt;&#xA;द्वारपालेन जगदे कुर्वस्मत्स्वामिनीवचः ।। १८०&lt;br&gt;&#xA;स्नातोऽपीह पुनः स्नाहि प्रवेशो नास्ति तेऽन्यथा ।&lt;br&gt;&#xA;तच्छ्रुत्वा स शशी स्नानं तथेत्यङ्गीचकार तत् ।। १८१&lt;br&gt;&#xA;ततः स यावद्दासीभिरभ्यङ्गोद्वर्तनोत्तरम् ।&lt;br&gt;&#xA;विस्रब्धं स्नपितस्तावत्प्रथमः प्रहरो गतः ।। १८२&lt;br&gt;&#xA;स्नात्वा प्राप्तोऽथ स द्वारं द्वितीयं द्वाररक्षिणा ।&lt;br&gt;&#xA;ऊचे स्नातोऽसि तत्तावत्प्रसाधनविधिं कुरु ।। १८३&lt;br&gt;&#xA;तथेत्युक्तवतस्तस्य दास्यस्तावत्प्रसाधनम् ।&lt;br&gt;&#xA;चक्रुर्यावद्द्वितीयोऽपि प्रहरः पर्यहीयत ।। १८४&lt;br&gt;&#xA;तृतीयमथ संप्राप्तः कक्ष्याद्वारं स रक्षिभिः ।&lt;br&gt;&#xA;जगदे भुङ्क्ष्व तावत्त्वं प्रविशाभ्यन्तरं ततः ।। १८५&lt;br&gt;&#xA;बाढमित्युक्तवन्तं तं दास्यस्तावद्व्यलम्बयन् ।&lt;br&gt;&#xA;आहारैर्विविधैर्यावत्तृतीयः प्रहरो गतः ।। १८६&lt;br&gt;&#xA;अथ वासगृहद्वारं चतुर्थं स कथंचन ।&lt;br&gt;&#xA;संप्राप्तो द्वारपालेन तत्रैवं निरभर्त्स्यत ।। १८७&lt;br&gt;&#xA;ग्राम्यकामुक निर्याहि मा खलीकारमाप्स्यसि ।&lt;br&gt;&#xA;कालः किं पश्चिमे यामे गणिकानवसंगमे ।। १८८&lt;br&gt;&#xA;एवं तिरस्कृतस्तेन स कालेनेव रूपिणा ।&lt;br&gt;&#xA;शशी विगलितच्छायो यथागतमगात्ततः ।। १८९&lt;br&gt;&#xA;इत्थं सुमङ्गलेत्याख्यां दधत्या वञ्चितास्तया ।&lt;br&gt;&#xA;गणिकारूपया विप्रसुतयान्येऽपि कामुकाः ।। १९०&lt;br&gt;&#xA;तच्छ्रुत्वा कौतुकादेव कृत्वा दूतगतागतम् ।&lt;br&gt;&#xA;अहं नक्तं गृहं तस्या अगच्छं सुप्रसाधितः ।। १९१&lt;br&gt;&#xA;तत्र द्वाःस्थान्प्रतिद्वारमनुरञ्ज्यार्थदानतः ।&lt;br&gt;&#xA;तस्या वासगृहद्वारं प्राप्तोऽहमविलम्बितः ।। १९२&lt;br&gt;&#xA;कालप्राप्तो विमुक्तश्च द्वाराद्द्वाःस्थैः प्रविश्य ताम् ।&lt;br&gt;&#xA;वेश्यावेशापरिज्ञातामपश्यं स्वप्रियामहम् ।। १९३&lt;br&gt;&#xA;सा पुनः प्रत्यभिज्ञाय कृतप्रत्युद्गमादिका ।&lt;br&gt;&#xA;वेश्येव धूर्ता पर्यङ्कनिषण्णं मामुपाचरत् ।। १९४&lt;br&gt;&#xA;ततो लोकैकसुन्दर्या साकं नीतनिशस्तया ।&lt;br&gt;&#xA;बद्धानुरागो निर्गन्तुं नाशकं तद्गृहादहम् ।। १९५&lt;br&gt;&#xA;सापि बद्धरतिः पार्श्वान्नापयाति स्म मे तदा ।&lt;br&gt;&#xA;यावद्दिनैः सगर्भाभून्मेचकाग्रपयोधरा ।। १९६&lt;br&gt;&#xA;कृत्वाथ कूटलेखं सा विदग्धा मह्यमर्पयत् ।&lt;br&gt;&#xA;राज्ञा मे प्रभुणा लेखः प्रहितो वाच्यतामिति ।। १९७&lt;br&gt;&#xA;ततश्चाहं तमुन्मुच्य लेखमेवमवाचयम् ।&lt;br&gt;&#xA;श्रीकामरूपतः श्रीमान्मानसिंहो महीपतिः ।। १९८&lt;br&gt;&#xA;सुमङ्गलामादिशति स्थितास्यत्र चिरं कथम् ।&lt;br&gt;&#xA;शीघ्रमागम्यतां हित्वा देशान्तरकुतूहलम् ।। ११९&lt;br&gt;&#xA;मयैवं वाचिते लेखे साब्रवीद्दुःखितेव माम् ।&lt;br&gt;&#xA;याम्यहं मयि मा मन्युं कृथाः परवती ह्यहम् ।। २००&lt;br&gt;&#xA;एवं कृत्वा मिषं प्रायात्स्वं सा पाटलिपुत्रकम् ।&lt;br&gt;&#xA;अहं तु तां परायत्तेत्यनुरक्तोऽपि नान्वगाम् ।। २०१&lt;br&gt;&#xA;सा च पाटलिपुत्रस्था कालेन सुषुवे सुतम् ।&lt;br&gt;&#xA;स वर्धमानश्च कलाः सर्वाः शिशुरशिक्षत ।। २०२&lt;br&gt;&#xA;द्वादशाब्दश्च वयसा स बालो बालचापलात् ।&lt;br&gt;&#xA;दासेरकं सवयसं लत्तया जात्वताडयत् ।। २०३&lt;br&gt;&#xA;ताडितस्तं च सोऽवादीद्रुदन्दासेरको रुषा ।&lt;br&gt;&#xA;त्वं ताडयसि मां यस्य तव न ज्ञायते पिता ।। २०४&lt;br&gt;&#xA;मातुर्विदेशभ्रान्ताया जातस्त्वं हि यतस्ततः ।&lt;br&gt;&#xA;इत्युक्तस्तेन वैलक्ष्याद्गत्वाप्राक्षीत्स मातरम् ।। २०५&lt;br&gt;&#xA;अम्ब को मे पिता कुत्र स चास्ते कथ्यतामिति ।&lt;br&gt;&#xA;साथ माता द्विजसुता वीक्ष्य क्षणमुवाच तम् ।। २०६&lt;br&gt;&#xA;पिता ते मूलदेवाख्यो मां त्यक्त्वोज्जयिनीं गतः ।&lt;br&gt;&#xA;इत्युक्त्वा मूलतस्तस्मै स्ववृत्तान्तं शशंस सा ।। २०७&lt;br&gt;&#xA;ततः स बालोऽवादीत्तामम्ब तर्ह्यानयाम्यहम् ।&lt;br&gt;&#xA;गत्वा तं पितरं बद्ध्वा प्रतिज्ञां पूरयामि ते ।। २००&lt;br&gt;&#xA;इत्युक्त्वा जननीमेव स बालः प्रस्थितस्ततः ।&lt;br&gt;&#xA;तयोक्तमदभिज्ञानः प्रापदुज्जयिनीमिमाम् ।। २०९&lt;br&gt;&#xA;दीव्यन्तमक्षैर्मां तत्र दृष्ट्वाभिज्ञाननिश्चितम् ।&lt;br&gt;&#xA;ठिण्ठास्थानेत्य सर्वांश्च सूतेन जयति स्म सः ।। २१०&lt;br&gt;&#xA;बालत्वेऽपि महाधूर्तः सर्वस्य कृतविस्मयः ।&lt;br&gt;&#xA;अर्थिभ्यः स ददाति स्म तद्द्यूतावजितं धनम् ।। २११&lt;br&gt;&#xA;रात्रौ स्वयुक्त्या चागत्य कार्पासनिचयोपरि ।&lt;br&gt;&#xA;लघु विन्यस्य सुप्तं मां शय्याखट्वामपाहरत् ।। २१२&lt;br&gt;&#xA;ततः प्रबुद्धो दृष्ट्वाहमात्मानं तूलपृष्ठगम् ।&lt;br&gt;&#xA;अखट्वं सहसाभूवं सलज्जाहासविस्मयः ।। २१३&lt;br&gt;&#xA;अथाहमापणं देव शनैर्गत्वा परिभ्रमन् ।&lt;br&gt;&#xA;तमेव बालं तां खट्वां विक्रीणानं व्यलोकयम् ।। २१४&lt;br&gt;&#xA;उपगम्याब्रवं तं च कियता दीयते त्वया ।&lt;br&gt;&#xA;एषा मूल्येन खट्वेति ततो बालोऽब्रवीत्स माम् ।। २१५&lt;br&gt;&#xA;न लभ्यतेऽसौ मूल्येन खट्वा धूर्तशिरोमणे ।&lt;br&gt;&#xA;अपूर्वाद्भुतवृत्तान्तवर्णनेन तु लभ्यते ।। २१६&lt;br&gt;&#xA;तच्छ्रुत्वाहमवोचं तं तर्हि वच्म्यद्भुतं तव ।&lt;br&gt;&#xA;तत्त्वतः सत्यमिति तद्बुद्ध्वा चेदनुमन्यसे ।। २१७&lt;br&gt;&#xA;यदि त्वसत्यमिति तद्वक्ष्यस्यप्रत्ययेन मे ।&lt;br&gt;&#xA;ततस्त्वं जारजातः स्याः खट्वा च प्राप्नुयामहम् ।। २१८&lt;br&gt;&#xA;अनेन समयेनाङ्ग विचित्रं शृणु वच्मि ते ।&lt;br&gt;&#xA;पूर्वं दुर्भिक्षदोषोऽभूद्राष्ट्रे कस्यापि भूपतेः ।। २१९&lt;br&gt;&#xA;स वाहनानां नागानां शीकराम्बुमहाभरैः ।&lt;br&gt;&#xA;सूकरप्रेयसीपृष्ठे स्वयं चक्रे कृषिं नृपः ।। २२०&lt;br&gt;&#xA;ततो धान्यैः समुत्पन्नैः समृद्धः स महीपतिः ।&lt;br&gt;&#xA;दुर्भिक्षं शमयामास प्रजानां जनपूजितः ।। २२१&lt;br&gt;&#xA;एवं मयोक्ते विहसन्सोऽवादीद्बालकस्तदा ।&lt;br&gt;&#xA;नागानां वाहना मेघाः सूकरप्रेयसी क्षितिः ।। २२२&lt;br&gt;&#xA;विष्णोः सूकररूपस्य सा हि प्रियतमोच्यते ।&lt;br&gt;&#xA;तस्यां मेघाम्बुभिर्धान्यमुत्पन्नं चेत्किमद्भुतम् ।। २२३&lt;br&gt;&#xA;इत्युक्त्वा बालधूर्तो मां विस्मितं सोऽब्रवीत्पुनः ।&lt;br&gt;&#xA;इदानीमहमाख्यामि तवापूर्वं किमप्यदः ।। २२४&lt;br&gt;&#xA;प्रत्येषि यदि विज्ञाय तत्सत्यमिति तत्त्वतः ।&lt;br&gt;&#xA;तत्ते खट्वां ददाम्येतां स्यास्त्वं दासो ममान्यथा ।। २२५&lt;br&gt;&#xA;तथेत्युक्ते मया सोऽथ बालधूर्तोऽब्रवीदिदम् ।&lt;br&gt;&#xA;उदपादि पुरा धूर्तपते कोऽपीह बालकः ।। २२६&lt;br&gt;&#xA;अकम्पयत्पदभरेणोर्वीमुत्पन्न एव यः ।&lt;br&gt;&#xA;तदैव वृद्धो भूत्वा च चक्रे लोकान्तरे पदम् ।। २२७&lt;br&gt;&#xA;इत्युक्तवन्तं बालं तं तदबुद्ध्वाहमब्रवम् ।&lt;br&gt;&#xA;अलीकमेतन्नास्त्यत्र सत्यता काप्यहो इति ।। २२८&lt;br&gt;&#xA;ततः स बालोऽवादीन्मां जातस्यैव न किं हरेः ।&lt;br&gt;&#xA;चकम्पे चरणाक्रान्ता वसुधा वामनाकृतेः ।। २२९&lt;br&gt;&#xA;तदैव वृद्धिं गत्वा च चक्रे तेन न किं पदम् ।&lt;br&gt;&#xA;द्युलोके तज्जितोऽस्येव मया दासीकृतोऽसि च ।। २३०&lt;br&gt;&#xA;अत्रापणगताश्चैते सर्वे नौ साक्षिणः पणे ।&lt;br&gt;&#xA;तदहं यत्र गच्छामि तत्रागच्छ समं मया ।। ५३१&lt;br&gt;&#xA;इत्युक्त्वा सोऽग्रहीद्बालो धीरो मां पाणिना भुजे ।&lt;br&gt;&#xA;तत्रस्थाश्च तथैवास्य साक्ष्यं सर्वे व्यधुर्जनाः ।। २३२&lt;br&gt;&#xA;ततश्च मामवष्टभ्य पणबद्धं स सानुगः ।&lt;br&gt;&#xA;नयति स्मान्तिकं मातुः पुरं पाटलिपुत्रकम् ।। २३३&lt;br&gt;&#xA;तन्माता च तदानीं तं दृष्ट्वा सा मामभाषत ।&lt;br&gt;&#xA;आर्यपुत्र मयाप्येषा स्वप्रतिज्ञाद्य पूरिता ।। २३४&lt;br&gt;&#xA;आनायितोऽस्यवष्टभ्य त्वज्जातेनैव सूनुना ।&lt;br&gt;&#xA;इत्युक्त्वावर्णयत्साध्वी वृत्तान्तं सर्वसंनिधौ ।। २३५&lt;br&gt;&#xA;ततस्तां बान्धवाः सर्वे स्वप्रज्ञासाधितेप्सिताम् ।&lt;br&gt;&#xA;पुत्रापमृष्टकौलीनामभ्यनन्दन्कृतोत्सवाः ।। २३६&lt;br&gt;&#xA;कृतार्थश्च तया पत्न्या साकं तेन सुतेन च ।&lt;br&gt;&#xA;उषित्वा चिरमत्राहमागामुज्जयिनीमिमाम् ।। २३७&lt;br&gt;&#xA;एवं सन्त्येव देवेह भर्तृभक्ताः कुलाङ्गनाः ।&lt;br&gt;&#xA;न पुनः सर्वथा सर्वा दुर्वृत्ता एव योषितः ।। २३८&lt;br&gt;&#xA;इत्येतां मूलदेवस्य निशम्य वदनात्कथाम् ।&lt;br&gt;&#xA;विक्रमादित्यनृपतिस्तुतोष सह मन्त्रिभिः ।। २३९&lt;br&gt;&#xA;इत्याश्चर्याणि शृण्वन्स पश्यन्कुर्वंश्च भूपतिः ।&lt;br&gt;&#xA;विजित्य विक्रमादित्यः सद्वीपां बुभुजे महीम् ।। २४०&lt;br&gt;&#xA;इति संयोगवियोगैर्निचितामाख्याय विषमशीलकथाम् ।&lt;br&gt;&#xA;कण्वमुनिः पुनरवदत्तस्मिन्मां मदनमञ्चुकाविरहे ।। २४१&lt;br&gt;&#xA;एवं भवन्त्यचिन्त्या विरहाश्च समागमाश्च जन्तूनाम् ।&lt;br&gt;&#xA;तत्स्यात्तवापि नचिरान्नरवाहनदत्त संगमः प्रियया ।। २४२&lt;br&gt;&#xA;अवलम्बस्व धृतिं तत्सुचिरं भोक्तासि वत्सराजसुत ।&lt;br&gt;&#xA;भार्यासचिवसमेतो विद्याधरचारुचक्रवर्तिपदम् ।। २४३&lt;br&gt;&#xA;एवं कण्वर्षिगिरा लब्धधृतिः क्षपितविरहकालोऽथ ।&lt;br&gt;&#xA;भार्या विद्याः खेचरसाम्राज्यं च क्रमादहं प्राप्तः ।। २४४&lt;br&gt;&#xA;तच्च यथा संप्राप्तं वरदस्यानुग्रहान्मया शंभोः ।&lt;br&gt;&#xA;आदावेव तदखिलं वर्णितवानेव वो महामुनयः ।। २४५&lt;br&gt;&#xA;इति नरवाहनदत्तः स्वकथामाख्याय मुनिजनं निखिलम् ।&lt;br&gt;&#xA;गोऽपालकं च मातुलमहर्षयत्कश्यपाश्रमे तस्मिन् ।। २४६&lt;br&gt;&#xA;नीत्वा च तत्र जलदागमवासरांस्तानामन्त्र्य मातुलमृषींश्च तपोऽवनस्थान् ।&lt;br&gt;&#xA;प्रायात्सदारसचिवः स ततो विमानमारुह्य खेचरचमूपिहितान्तरिक्षः ।। २४७&lt;br&gt;&#xA;प्राप्य क्षणादृषभकं स्वनिवासमद्रिं साम्राज्यभोगसुखितो द्युचरेन्द्रमध्ये ।&lt;br&gt;&#xA;देव्या समं मदनमञ्चुकया स्थितोऽथ रत्नप्रभाप्रभृतिभिश्च स कल्पजीवी ।। २४८&lt;br&gt;&#xA;इत्येषा शशिशेखरेण तुहिनक्ष्माभृत्सुताभ्यर्थना-&lt;br&gt;&#xA;त्सोत्साहेन बृहत्कथा निगदिता कैलासपृष्ठे पुरा ।&lt;br&gt;&#xA;उत्पन्नैरथ शापतः क्षितितले कात्यायनाद्याकृती-&lt;br&gt;&#xA;र्बिभ्रद्भिर्गमिता प्रसिद्धिमतुलां तैः पुष्पदन्तादिभिः ।। २४९&lt;br&gt;&#xA;एतां मद्वदनोद्गतां पठति यो यो वा शृणोत्यादरा-&lt;br&gt;&#xA;द्यश्चैतां सुकथां बिभर्ति नचिरात्स ध्वस्तपापः कृती ।&lt;br&gt;&#xA;सद्विद्याधरतामवाप्य नियतं लोकं मम प्राप्नुया-&lt;br&gt;&#xA;दित्यस्याश्च तदा वरं गिरिसुताकान्तः कथाया ददौ ।। २५०&lt;br&gt;&#xA;इति महाकविश्रीसोमदेवभट्टविरचिते कथासरित्सागरे विषमशीललम्बके पञ्चमस्तरङ्गः ।&lt;/p&gt;</description>
    </item>
  </channel>
</rss>
