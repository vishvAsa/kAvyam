<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०२ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/</link>
    <description>Recent content in &#43;०२ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/001/</guid>
      <description>&lt;p&gt;इदं गुरुगिरीन्द्रजाप्रणयमन्दरान्दोलना-&lt;br&gt;&#xA;त्पुरा किल कथामृतं हरमुखाम्बुधेरुद्गतम् ।&lt;br&gt;&#xA;प्रसह्य रसयन्ति ये विगतविघ्नलब्धर्द्धयः&lt;br&gt;&#xA;पुरं दधति वैबुधीं भुवि भवप्रसादेन ते ।।&lt;br&gt;&#xA;गौरीनवपरिष्वङ्गे विभोः स्वेदाम्बु पातु वः ।&lt;br&gt;&#xA;नेत्राग्निभीत्या कामेन वारुणास्त्रमिवाहितम् ।। १&lt;br&gt;&#xA;कैलासे धूर्जटेर्वक्त्रात्पुष्पदन्तं गणोत्तमम् ।&lt;br&gt;&#xA;तस्माद्वररुचीभूतात्काणभूतिं च भूतले ।। २&lt;br&gt;&#xA;काणभूतेर्गुणाढ्यं च गुणाढ्यात्सातवाहनम् ।&lt;br&gt;&#xA;यत्प्राप्तं शृणुतेदं तद्विद्याधरकथाद्भुतम् ।। ३&lt;br&gt;&#xA;अस्ति वत्स इति ख्यातो देशो दर्पोपशान्तये ।&lt;br&gt;&#xA;स्वर्गस्य निर्मितो धात्रा प्रतिमल्ल इव क्षितौ ।। ४&lt;br&gt;&#xA;कौशाम्बी नाम तत्रास्ति मध्यभागे महापुरी ।&lt;br&gt;&#xA;लक्ष्मीविलासवसतिर्भूतलस्येव कर्णिका ।। ५&lt;br&gt;&#xA;तस्यां राजा शतानीकः पाण्डवान्वयसंभवः ।&lt;br&gt;&#xA;जनमेजयपुत्रोऽऽभूत्पौत्रो राज्ञः परीक्षितः ।। ६&lt;br&gt;&#xA;अभिमन्युप्रपौत्रश्च यस्यादिपुरुषोऽर्जुनः ।&lt;br&gt;&#xA;त्रिपुरारिभुजस्तम्भदृष्टदोर्दण्डविक्रमः ।। ७&lt;br&gt;&#xA;कलत्रं भूरभूत्तस्य राज्ञी विष्णुमती तथा ।&lt;br&gt;&#xA;एका रत्नानि सुषुवे न तावदपरा सुतम् ।। ८&lt;br&gt;&#xA;एकदा मृगयासङ्गाद्भ्राम्यतश्चास्य भूपतेः ।&lt;br&gt;&#xA;अभूच्छाण्डिल्यमुनिना समं परिचयो वने ।। ९&lt;br&gt;&#xA;सोऽस्य पुत्रार्थिनो राज्ञः कौशाम्बीमेत्य साधितम् ।&lt;br&gt;&#xA;मन्त्रपूतं चरुं राज्ञीं प्राशयन्मुनिसत्तमः ।। १०&lt;br&gt;&#xA;ततस्तस्य सुतो जज्ञे सहस्रानीकसंज्ञकः ।&lt;br&gt;&#xA;शुशुभे स पिता तेन विनयेन गुणो यथा ।। ११&lt;br&gt;&#xA;युवराजं क्रमात्कृत्वा शतानीकोऽथ तं सुतम् ।&lt;br&gt;&#xA;संभोगैरेव राजाभून्न तु भूभारचिन्तनैः ।। १२&lt;br&gt;&#xA;अथासुरैः समं युद्धे प्राप्ते साहायकेच्छया ।&lt;br&gt;&#xA;दूतस्तस्मै विसृष्टोऽभूद्राज्ञे शक्रेण मातलिः ।। १३&lt;br&gt;&#xA;ततो युगंधराख्यस्य हस्ते धूर्यस्य मन्त्रिणः ।&lt;br&gt;&#xA;सुप्रतीकाभिधानस्य मुख्यसेनापतेश्च सः ।। १४&lt;br&gt;&#xA;समर्प्य पुत्रं राज्यं च निहन्तुमसुरान्रणे ।&lt;br&gt;&#xA;शक्रान्तिकं शतानीकः सह मातलिना ययौ ।। १५&lt;br&gt;&#xA;असुरान्यमदंष्ट्रादीन्बहून्पश्यति वासवे ।&lt;br&gt;&#xA;हत्वा तत्रैव सङ्ग्रामे प्राप मृत्युं स भूपतिः ।। १६&lt;br&gt;&#xA;मातल्यानीतदेहं च देवी तं नृपमन्वगात् ।&lt;br&gt;&#xA;राजलक्ष्मीश्च तत्पुत्रं सहस्रानीकमाश्रयत् ।। १७&lt;br&gt;&#xA;चित्रं तस्मिन्समारूढे पित्र्यं सिंहासनं नृपे ।&lt;br&gt;&#xA;भरेण सर्वतो राज्ञां शिरांसि नतिमाययुः ।। १८&lt;br&gt;&#xA;ततः शक्रः सुहृत्पुत्रं विपक्षविजयोत्सवे ।&lt;br&gt;&#xA;स्वर्गं सहस्रानीकं तं निनाय प्रेष्य मातलिम् ।। १९&lt;br&gt;&#xA;स तत्र नन्दने देवान्क्रीडतः कामिनीसखान् ।&lt;br&gt;&#xA;दृष्ट्वा स्वोचितभार्यार्थी राजा शोकमिवाविशत् ।। २०&lt;br&gt;&#xA;विज्ञायैतमभिप्रायं तमुवाचाथ वासवः ।&lt;br&gt;&#xA;राजन्नलं विषादेन वाञ्छेयं तव सेत्स्यति ।। २१&lt;br&gt;&#xA;उत्पन्ना हि क्षितौ भार्या तुल्या ते पूर्वनिर्मिता ।&lt;br&gt;&#xA;इमं च शृणु वृत्तान्तमत्र ते वर्णयाम्यहम् ।। २२&lt;br&gt;&#xA;पुरा पितामहं द्रष्टुमगच्छं तत्सभामहम् ।&lt;br&gt;&#xA;विधूमो नाम पश्चाच्च ममैको वसुरागमत् ।। २३&lt;br&gt;&#xA;स्थितेष्वस्मासु तत्रैव विरिञ्चं द्रष्टुमप्सराः ।&lt;br&gt;&#xA;आगादलम्बुषा नाम वातविस्रंसितांशुका ।। २४&lt;br&gt;&#xA;तां दृष्ट्वैव स कामस्य वशं वसुरुपागमत् ।&lt;br&gt;&#xA;साप्यप्सरा झगित्यासीत्तद्रूपाकृष्टलोचना ।। २५&lt;br&gt;&#xA;तदालोक्य ममापश्यन्मुखं कमलसंभवः ।&lt;br&gt;&#xA;अभिप्रायं विदित्वास्य तावहं शप्तवान्क्रुधा ।। २६&lt;br&gt;&#xA;मर्त्यलोकेऽवतारोऽस्तु युवयोरविनीतयोः ।&lt;br&gt;&#xA;भविष्यथश्च तत्रैव युवां भार्यापती इति ।। २७&lt;br&gt;&#xA;स वसुस्त्वं समुत्पन्नः सहस्रानीकभूपते ।&lt;br&gt;&#xA;शतानीकस्य तनयो भूषणं शशिनः कुले ।। २८&lt;br&gt;&#xA;साप्यप्सरा अयोध्यायां कृतवर्मनृपात्मजा ।&lt;br&gt;&#xA;जाता मृगावती नाम सा ते भार्या भविष्यति ।। २९&lt;br&gt;&#xA;इतीन्द्रवाक्यपवनैरुद्भूतो हृदि भूपतेः ।&lt;br&gt;&#xA;सस्नेहे तस्य झगिति प्राज्वलन्मदनानलः ।। ३०&lt;br&gt;&#xA;ततः संमान्य शक्रेण प्रेषितस्तद्रथेन सः ।&lt;br&gt;&#xA;सह मातलिना राजा प्रतस्थे स्वां पुरीं प्रति ।। ३१&lt;br&gt;&#xA;गच्छन्तं चाप्सराः प्रीत्या तमुवाच तिलोत्तमा ।&lt;br&gt;&#xA;राजन्वक्ष्यामि ते किंचित्प्रतीक्षस्व मनागिति ।। ३२&lt;br&gt;&#xA;तदश्रुत्वैव हि ययौ स तां ध्यायन्मृगावतीम् ।&lt;br&gt;&#xA;ततः सा लज्जिता कोपात्तं शशाप तिलोत्तमा ।। ३३&lt;br&gt;&#xA;यया हृतमना राजन्न शृणोषि वचो मम ।&lt;br&gt;&#xA;तस्याश्चतुर्दशसमा वियोगस्ते भविष्यति ।। ३४&lt;br&gt;&#xA;मातलिस्तच्च शुश्राव स च राजा प्रियोत्सुकः ।&lt;br&gt;&#xA;ययौ रथेन कौशाम्बीमयोध्यां मनसा पुनः ।। ३५&lt;br&gt;&#xA;ततो युगंधरादिभ्यो मन्त्रिभ्यो वासवाच्छ्रुतम् ।&lt;br&gt;&#xA;मृगावतीगतं सर्वं शशंसोत्सुकया धिया ।। ३६&lt;br&gt;&#xA;याचितुं तां स कन्यां च तत्पितुः कृतवर्मणः ।&lt;br&gt;&#xA;अयोध्यां प्राहिणोद्दूतं कालक्षेपासहो नृपः ।। ३७&lt;br&gt;&#xA;कृतवर्मा च तद्दूताच्छ्रुत्वा संदेशमभ्यधात् ।&lt;br&gt;&#xA;हर्षाद्देव्यै कलावत्यै ततः साप्येनमब्रवीत् ।। ३८&lt;br&gt;&#xA;राजन्सहस्रानीकाय देयावश्यं मृगावती ।&lt;br&gt;&#xA;इममर्थं च मे स्वप्ने जाने कोऽप्यवदद्द्विजः ।। ३९&lt;br&gt;&#xA;अथ हृष्टो मृगावत्या नृत्तगीतादिकौशलम् ।&lt;br&gt;&#xA;रूपं चाप्रतिमं तस्मै दूतायादर्शयन्नपः ।।४०&lt;br&gt;&#xA;ददौ तां च स कान्तानां कलानामेकमास्पदम् ।&lt;br&gt;&#xA;कृतवर्मा सुतां तस्मै राज्ञे मूर्तिमिवैन्दवीम् ।। ४१&lt;br&gt;&#xA;परस्परगुणावाप्त्यै स श्रुतप्रज्ञयोरिव ।&lt;br&gt;&#xA;अभूत्सहस्रानीकस्य मृगावत्याश्च संगमः ।। ४२&lt;br&gt;&#xA;अथ तस्याचिराद्राज्ञो मन्त्रिणां जज्ञिरे सुताः ।&lt;br&gt;&#xA;जज्ञे युगंधरस्यापि पुत्रो यौगन्धरायणः ।। ४३&lt;br&gt;&#xA;सुप्रतीकस्य पुत्रश्च रुमण्वानित्यजायत ।&lt;br&gt;&#xA;योऽस्य नर्मसुहृत्तस्य पुत्रोऽजनि वसन्तकः ।। ४४&lt;br&gt;&#xA;ततस्तस्यापि दिवसैः सहस्रानीकभूपतेः ।&lt;br&gt;&#xA;बभार गर्भमापाण्डुमुखी राज्ञी मृगावती ।। ४५&lt;br&gt;&#xA;ययाचे साथ भर्तारं दर्शनातृप्तलोचनम् ।&lt;br&gt;&#xA;दोहदं रुधिरापूर्णलीलावापीनिमज्जनम् ।। ४६&lt;br&gt;&#xA;स चेच्छां पूरयन्राज्ञ्या लाक्षादिरसनिर्भराम् ।&lt;br&gt;&#xA;चकार धार्मिको राजा वापीं रक्तावृतामिव ।। ४७&lt;br&gt;&#xA;तस्यां स्नान्तीमकस्माच्च लाक्षालिप्तां निपत्य ताम् ।&lt;br&gt;&#xA;गरुडान्वयजः पक्षी जहारामिषशङ्कया ।। ४८&lt;br&gt;&#xA;पक्षिणा क्वापि नीतां तामन्वेष्टुमिव तत्क्षणम् ।&lt;br&gt;&#xA;ययौ सहस्रानीकस्य धैर्यं विह्वलचेतसा ।। ४९&lt;br&gt;&#xA;प्रियानुरक्तं चेतोऽपि नूनं तस्य पतत्त्रिणा ।&lt;br&gt;&#xA;जह्रे येन स निःसंज्ञः पपात भुवि भूपतिः ।। ५०&lt;br&gt;&#xA;क्षणाच्च लब्धसंज्ञेऽस्मिन्राज्ञि बुद्ध्वा प्रभावतः ।&lt;br&gt;&#xA;अवतीर्य द्युमार्गेण तत्र मातलिराययौ ।। ५१&lt;br&gt;&#xA;स राजानं समाश्वास्य सावधिं प्राग्यथा श्रुतम् ।&lt;br&gt;&#xA;तस्मै तिलोत्तमाशापं कथयित्वा ततोऽगमत् ।। ५२&lt;br&gt;&#xA;हा प्रिये पूर्णकामा सा जाता पापा तिलोत्तमा ।&lt;br&gt;&#xA;इत्यादि च स शोकार्तो विललाप महीपतिः ।। ५३&lt;br&gt;&#xA;विज्ञातशापवृत्तान्तो बोधितश्च स मन्त्रिभिः ।&lt;br&gt;&#xA;कथंचिज्जीवितं दध्रे पुनः संगमवाञ्छया ।। ५४&lt;br&gt;&#xA;तां च राज्ञीं स पक्षीन्द्रः क्षणान्नीत्वा मृगावतीम् ।&lt;br&gt;&#xA;जीवन्तीं वीक्ष्य तत्याज दैवादुदयपर्वते ।। ५५&lt;br&gt;&#xA;त्यक्त्वा तस्मिन्गते चाथ राज्ञी शोकभयाकुला ।&lt;br&gt;&#xA;ददर्शानाथमात्मानं दुर्गमाद्रितटस्थितम् ।। ५६&lt;br&gt;&#xA;एकाकिनीमेकवस्त्रां क्रन्दन्तीमथ तां वने ।&lt;br&gt;&#xA;ग्रासीकर्तुं प्रवृत्तोऽभूदुत्थायाजगरो महान् ।। ५७&lt;br&gt;&#xA;निहत्याजगरं तं च शुभोदर्का तथैव सा ।&lt;br&gt;&#xA;दिव्येन मोचिता पुंसा दृष्टनष्टेन केनचित् ।। ५८&lt;br&gt;&#xA;ततो वनगजस्याग्रे सा स्वयं मरणार्थिनी ।&lt;br&gt;&#xA;आत्मानमक्षिपत्सोऽपि ररक्ष दययेव ताम् ।। ५९&lt;br&gt;&#xA;चित्रं यच्छ्वापदोऽप्येनां पतितामपि गोचरे ।&lt;br&gt;&#xA;नावधीदथवा किं हि न भवेदीश्वरेच्छया ।। ६०&lt;br&gt;&#xA;अथ प्रपाताभिमुखी बाला गर्भभरालसा ।&lt;br&gt;&#xA;स्मरन्ती तं च भर्तारं मुक्तकण्ठं रुरोद सा ।। ६१&lt;br&gt;&#xA;तच्छ्रुत्वा मुनिपुत्रोऽथ तत्रैकस्तां समाययौ ।&lt;br&gt;&#xA;आगतः फलमूलार्थं शुचं मूर्तिमतीमिव ।। ६२&lt;br&gt;&#xA;स च पृष्ट्वा यथावृत्तमाश्वास्य च कथंचन ।&lt;br&gt;&#xA;जमदग्न्याश्रमं राज्ञीं निनायैनां दयार्द्रधीः ।। ६३&lt;br&gt;&#xA;तत्र मूर्तमिवाश्वासं जमदग्निं ददर्श सा ।&lt;br&gt;&#xA;तेजसा स्थिरबालार्कं कुर्वाणमुदयाचलम् ।। ६४&lt;br&gt;&#xA;सोऽपि तां पादपतितां मुनिराश्रितवत्सलः ।&lt;br&gt;&#xA;राज्ञीं वियोगदुःखार्तां दिव्यदृष्टिरभाषत ।। ६५&lt;br&gt;&#xA;इह ते जनिता पुत्रि पुत्रो वंशधरः पितुः ।&lt;br&gt;&#xA;भविष्यति च भर्ता ते संगमो मा शुचं कृथाः ।। ६६&lt;br&gt;&#xA;इत्युक्ता मुनिना साध्वी सा जग्राह मृगावती ।&lt;br&gt;&#xA;आश्रमेऽवस्थितिं तस्मिन्नाशां च प्रियसंगमे ।। ६७&lt;br&gt;&#xA;ततश्च दिवसैस्तत्र श्लाघनीयमनिन्दिता ।&lt;br&gt;&#xA;सत्संगतिरिवाचारं पुत्ररत्नमसूत सा ।। ६८&lt;br&gt;&#xA;श्रीमानुदयनो नाम्ना राजा जातो महायशाः ।&lt;br&gt;&#xA;भविष्यति च पुत्रोऽस्य सर्वविद्याधराधिपः ।। ६९&lt;br&gt;&#xA;इत्यन्तरिक्षादुदभूत्तस्मिन्काले सरस्वती ।&lt;br&gt;&#xA;आदधाना मृगावत्याश्चित्तविस्मृतमुत्सवम् ।। ७०&lt;br&gt;&#xA;क्रमादुदयनः सोऽथ बालस्तस्मिंस्तपोवने ।&lt;br&gt;&#xA;अवर्धत निजैः सार्धं वयस्यैरिव सद्गुणैः ।। ७१&lt;br&gt;&#xA;कृत्वा क्षत्रोचितान्सर्वान्संस्काराञ्जमदग्निना ।&lt;br&gt;&#xA;व्यनीयत स विद्यासु धनुर्वेदे च वीर्यवान् ।। ७२&lt;br&gt;&#xA;कृष्ट्वा च स्वकरान्माता तस्य स्नेहान्मृगावती ।&lt;br&gt;&#xA;सहस्रानीकनामाङ्कं चकार कटकं करे ।। ७३&lt;br&gt;&#xA;हरिणाखेटके जातु भ्राम्यन्नुदयनोऽथ सः ।&lt;br&gt;&#xA;शबरेण हठाक्रान्तमटव्यां सर्पमैक्षत ।। ७४&lt;br&gt;&#xA;सदयः सुन्दरे तस्मिन्सर्पे तं शबरं च सः ।&lt;br&gt;&#xA;उवाच मुच्यतामेष सर्पो मद्वचनादिति ।। ७५&lt;br&gt;&#xA;ततः स शबरोऽवादीज्जीविकेयं मम प्रभो ।&lt;br&gt;&#xA;कृपणोऽहं हि जीवामि भुजगं खेलयन्सदा ।। ७६&lt;br&gt;&#xA;विपन्ने पन्नगे पूर्वं मन्त्रौषधिबलादयम् ।&lt;br&gt;&#xA;वष्टब्धश्च मया लब्धश्चिन्वतैतां महाटवीम् ।। ७७&lt;br&gt;&#xA;श्रुत्वेत्युदयनस्त्यागी दत्त्वास्मै शबराय तम् ।&lt;br&gt;&#xA;कटकं जननीदत्तं स तं सर्पममोचयत् ।। ७८&lt;br&gt;&#xA;गृहीतकटके याते शबरे पुरतो गतिम् ।&lt;br&gt;&#xA;कृत्वा स भुजगः प्रीतो जगादोदयनं तदा ।। ७९&lt;br&gt;&#xA;वसुनेमिरिति ख्यातो ज्येष्ठो भ्रातास्मि वासुकेः ।&lt;br&gt;&#xA;इमां वीणां गृहाण त्वं मत्तः संरक्षितात्त्वया ।। ८०&lt;br&gt;&#xA;तन्त्रीनिर्घोषरम्यां च श्रुतिभागविभाजिताम् ।&lt;br&gt;&#xA;ताम्बूलीश्च सहाम्लानमालातिलकयुक्तिभिः ।। ८१&lt;br&gt;&#xA;तद्युक्तो जमदग्नेस्तं नागोत्क्षिप्तः स चाश्रमम् ।&lt;br&gt;&#xA;आगादुदयनो मातुर्दृशि वर्षन्निवामृतम् ।। ८२&lt;br&gt;&#xA;अत्रान्तरे स शबरोऽप्यटवीं प्राप्य पर्यटन् ।&lt;br&gt;&#xA;आदायोदयनात्प्राप्तं कटकं तद्विधेर्वशात् ।। ८३&lt;br&gt;&#xA;विक्रीणानश्च तत्तत्र राजनामाङ्कमापणे ।&lt;br&gt;&#xA;वष्टभ्य राजपुरुषैर्निन्ये राजकुलं च सः ।। ८४&lt;br&gt;&#xA;कुतस्त्वयेदं कटकं संप्राप्तमिति तत्र सः ।&lt;br&gt;&#xA;राज्ञा सहस्रानीकेन स्वयं शोकादपृच्छत ।। ८५&lt;br&gt;&#xA;अथोदयाद्रौ सर्पस्य ग्रहणात्प्रभृति स्वकम् ।&lt;br&gt;&#xA;कटकप्राप्तिवृत्तान्तं शबरः स जगाद तम् ।। ८६&lt;br&gt;&#xA;तद्बुद्ध्वा शबराद्दृष्ट्वा दयितावलयं च तम् ।&lt;br&gt;&#xA;विचारदोलामारोहत्सहस्रानीकभूपतिः ।। ८७&lt;br&gt;&#xA;क्षीणः शापः स ते राजन्नुदयाद्रौ च सा स्थिता ।&lt;br&gt;&#xA;जमदग्न्याश्रमे जाया सपुत्रा ते मृगावती ।। ८८&lt;br&gt;&#xA;इति दिव्या तदा वाणी नन्दयामास तं नृपम् ।&lt;br&gt;&#xA;विप्रयोगनिदाघार्तं वारिधारेव बर्हिणम् ।। ८९&lt;br&gt;&#xA;अथोत्कण्ठादीर्घे कथमपि दिनेऽस्मिन्नवसिते तमेवाग्रे कृत्वा शबरमपरेद्युः स नृपतिः ।&lt;br&gt;&#xA;सहस्रानीकस्तां सरभसमवाप्तुं प्रियतमां प्रतस्थे तत्सैन्यैः सममुदयशैलाश्रमपदम् ।। ९०&lt;br&gt;&#xA;इति महाकविश्रासोमदेवभट्टविरचिते कथासरित्सागरे कथामुखलम्बके प्रथमस्तरङ्गः ।&lt;/p&gt;</description>
    </item>
    <item>
      <title>००२</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/002/</guid>
      <description>&lt;p&gt;गत्वाथ दूरमध्वानं राजा वसतिमग्रहीत् ।&lt;br&gt;&#xA;दिने तस्मिन्स कस्मिंश्चिदरण्यसरसस्तटे ।। १&lt;br&gt;&#xA;शयनीयगतः श्रान्तस्तत्र सेवारसागतम् ।&lt;br&gt;&#xA;सायं संगतकं नाम जगाद कथकं नृपः ।। १&lt;br&gt;&#xA;कथामाख्याहि मे कांचिद्धृदयस्य विनोदिनीम् ।&lt;br&gt;&#xA;मृगावतीमुखाम्भोजदर्शनोत्सवकाङ्क्षिणः ।। ३&lt;br&gt;&#xA;अथ संगतकोऽवादीद्देव किं तप्यसे वृथा ।&lt;br&gt;&#xA;आसन्न एव देव्यास्ते क्षीणशापः समागमः ।। ४&lt;br&gt;&#xA;संयोगा विप्रयोगाश्च भवन्ति बहवो नृणाम् ।&lt;br&gt;&#xA;तथा चात्र कथामेकां कथयामि शृणु प्रभो ।। ५&lt;br&gt;&#xA;मालवे यज्ञसोमाख्यो द्विजः कश्चिदभूत्पुरा ।&lt;br&gt;&#xA;तस्य च द्वौ सुतौ साधोर्जायेते स्म जनप्रियौ ।। ६&lt;br&gt;&#xA;एकस्तयोरभून्नाम्ना कालनेमिरिति श्रुतः ।&lt;br&gt;&#xA;द्वितीयश्चापि विगतभय इत्याख्ययाभवत् ।। ७&lt;br&gt;&#xA;पितरि स्वर्गते तौ च भ्रातरौ तीर्णशैशवौ ।&lt;br&gt;&#xA;विद्याप्राप्त्यै प्रययतुः पुरं पाटलिपुत्रकम् ।। ८&lt;br&gt;&#xA;तत्रैवोपात्तविद्याभ्यामुपाध्यायो निजे सुते ।&lt;br&gt;&#xA;देवशर्मा ददौ ताभ्यां मूर्ते विद्ये इवापरे ।। ९&lt;br&gt;&#xA;अथान्यान्वीक्ष्य तानाढ्यन्गृहस्थानीर्ष्यया श्रियम् ।&lt;br&gt;&#xA;होमैः स साधयामास कालनेमिः कृतव्रतः ।। १०&lt;br&gt;&#xA;सा च तुष्टा सती साक्षादेवं श्रीस्तमभाषत ।&lt;br&gt;&#xA;भूरि प्राप्स्यसि वित्तं च पुत्रं च पृथिवीपतिम् ।। ११&lt;br&gt;&#xA;किं त्वन्ते चौरसदृशो वधस्तव भविष्यति ।&lt;br&gt;&#xA;हुतमग्नौ त्वया यस्मादमर्षकलुषात्मना ।। १२&lt;br&gt;&#xA;इत्युक्त्वान्तर्दधे लक्ष्मीः कालनेमिरपि क्रमात् ।&lt;br&gt;&#xA;महाधनोऽभूत्किं चास्य दिनैः पुत्रोऽप्यजायत ।। १३&lt;br&gt;&#xA;श्रीवरादेष संप्राप्त इति नाम्ना तमात्मजम् ।&lt;br&gt;&#xA;श्रीदत्तमकरोत्सोऽपि पिता पूर्णमनोरथः ।। १४&lt;br&gt;&#xA;क्रमात्स वृद्धिं संप्राप्तः श्रीदत्तो ब्राह्मणोऽपि सन् ।&lt;br&gt;&#xA;अस्त्रेषु बाहुयुद्धेषु बभूवाप्रतिमो भुवि ।। १५&lt;br&gt;&#xA;कालनेमेरथ भ्राता तीर्थार्थी सर्पभक्षिताम् ।&lt;br&gt;&#xA;भार्यामुद्दिश्य विगतभयो देशान्तरं ययौ ।। १६&lt;br&gt;&#xA;श्रीदत्तोऽपि गुणज्ञेन राज्ञा वल्लभशक्तिना ।&lt;br&gt;&#xA;तत्र विक्रमशक्तेः स स्वपुत्रस्य कृतः सखा ।। १७&lt;br&gt;&#xA;राजपुत्रेण तेनास्य सहवासोऽभिमानिना ।&lt;br&gt;&#xA;बाल्ये दुर्योधनेनेव भीमस्यासीत्तरस्विना ।। १८&lt;br&gt;&#xA;द्वावेतस्याथ मित्रत्वं विप्रस्यावन्तिदेशजौ ।&lt;br&gt;&#xA;क्षत्रियौ बाहुशाली च वज्रमुष्टिश्च जग्मतुः ।। १९&lt;br&gt;&#xA;बाहुयुद्धजिताश्चान्ये दाक्षिणात्या गुणप्रियाः ।&lt;br&gt;&#xA;स्वयंवरसुहृत्त्वेन मन्त्रिपुत्रास्तमाश्रयन् ।। २०&lt;br&gt;&#xA;महाबलव्याघ्रभटावुपेन्द्रबल इत्यपि ।&lt;br&gt;&#xA;तथा निष्ठुरको नाम सौहार्दं तस्य चक्रिरे ।। २१&lt;br&gt;&#xA;कदाचिदथ वर्षासु विहर्तुं जाह्नवीतटे ।&lt;br&gt;&#xA;श्रीदत्तः सह तैर्मित्त्रै राजपुत्रसखो ययौ ।। २२&lt;br&gt;&#xA;स्वभृत्यास्तत्र तं चक्रुर्निजं राजसुतं नृपम् ।&lt;br&gt;&#xA;श्रीदत्तोऽपि स तत्कालं राजा मित्रैरकल्प्यत ।। २३&lt;br&gt;&#xA;तावता जातरोषेण राजपुत्रेण तेन सः ।&lt;br&gt;&#xA;विप्रवीरो रणायाशु समाहूतो मदस्पृशा ।। २४&lt;br&gt;&#xA;स तेन बाहुयुद्धेन श्रीदत्तेनाथ निर्जितः ।&lt;br&gt;&#xA;चकार हृदि वध्यं तु वर्द्धमानं कलङ्कितः ।। २५&lt;br&gt;&#xA;ज्ञात्वा च तमभिप्रायं राजपुत्रस्य शङ्कितः ।&lt;br&gt;&#xA;श्रीदत्तः सह तैर्मित्त्रैस्तत्समीपादपासरत् ।। २६&lt;br&gt;&#xA;उपसर्पन्स चापश्यद्गङ्गामध्यगता स्त्रियम् ।&lt;br&gt;&#xA;ह्रियमाणां जलौघेन सागरस्थामिव श्रियम् ।। २७&lt;br&gt;&#xA;ततश्चावततारैतामुद्धर्तुं जलमध्यतः ।&lt;br&gt;&#xA;षड्बाहुशालिप्रमुखान्स्थापयित्वा तटे सखीन् ।। २८&lt;br&gt;&#xA;तां च केशेष्वपि प्राप्तां निमग्नां दूरमम्भसि ।&lt;br&gt;&#xA;अनुसर्तुं स्त्रियं सोऽपि वीरस्तत्रैव मग्नवान् ।। २९&lt;br&gt;&#xA;निमज्ज्य चं ददर्शात्र स श्रीदत्तः क्षणादिति ।&lt;br&gt;&#xA;शैवं देवकुलं दिव्यं न पुनर्वारि न स्त्रियम् ।। ३०&lt;br&gt;&#xA;तद्दृष्ट्वा महदाश्चर्यं श्रान्तो नत्वा वृषध्वजम् ।&lt;br&gt;&#xA;उद्याने सुन्दरे तत्र तां निनाय विभावरीम् ।। ३१&lt;br&gt;&#xA;प्रातश्च देवमीशानं सा पूजयितुमागता ।&lt;br&gt;&#xA;ददृशे तेन मूर्तेव रूपश्रीः स्त्रीगुणान्विता ।। ३२&lt;br&gt;&#xA;ईश्वरं पूजयित्वा च सा ततो निजमन्दिरम् ।&lt;br&gt;&#xA;ययाविन्दुमुखी सोऽपि श्रीद्त्तोऽनुजगाम ताम् ।। ३३&lt;br&gt;&#xA;ददर्श मन्दिरं तच्च तस्याः सुरपुरोपमम् ।&lt;br&gt;&#xA;प्रविवेश च संभ्रान्ता सावमानेव मानिनी ।। ३४&lt;br&gt;&#xA;साप्यसंभाषमाणैव तमन्तर्वासवेश्मनि ।&lt;br&gt;&#xA;तन्वी न्यषीदत्पर्यङ्के स्त्रीसहस्रोपसेविता ।। ३५&lt;br&gt;&#xA;श्रीदत्तोऽपि स तत्रैव निषसाद तदन्तिके ।&lt;br&gt;&#xA;अथाकस्मात्प्रववृते तया साध्व्या प्ररोदितुम् ।। ३६&lt;br&gt;&#xA;निपेतुः स्तनयोस्तस्याः संतप्ता बाष्पबिन्दवः ।&lt;br&gt;&#xA;श्रीदत्तस्य च तत्कालं कारुण्यं हृदये गतम् ।। ३७&lt;br&gt;&#xA;ततः स चैनां पप्रच्छ का त्वं दुःखं च किं तव ।&lt;br&gt;&#xA;वद सुन्दरि शक्तोऽहं तन्निवारयितुं यतः ।। ३८&lt;br&gt;&#xA;ततः कथंचित्सावादीद्वयं दैत्यपतेर्बले ।&lt;br&gt;&#xA;पौत्र्यो दशशतं तासां ज्येष्ठा विद्युऽत्प्रभेत्यहम् ।। ३९&lt;br&gt;&#xA;स नः पितामहो नीतो विष्णुना दीर्घबन्धनम् ।&lt;br&gt;&#xA;पिता च बाहुयुद्धेन हतस्तेनैव शौरिणा ।। ४०&lt;br&gt;&#xA;तं हत्वा तेन च निजात्पुरान्निर्वासिता वयम् ।&lt;br&gt;&#xA;प्रवेशरोधकृत्तत्र सिंहश्च स्थापितोऽन्तरे ।। ९४१&lt;br&gt;&#xA;आवृतं तत्पदं तेन दुःखेन हृदयं च नः ।&lt;br&gt;&#xA;स च यक्षः कुबेरस्य शापात्सिंहत्वमागतः ।। ४२&lt;br&gt;&#xA;मर्त्यैश्चाभिभवस्तस्य शापान्तः कथितः पुरा ।&lt;br&gt;&#xA;पुरप्रवेशोपायार्थे विज्ञप्तो विष्णुरादिशत् ।। ४३&lt;br&gt;&#xA;अतः स शत्रुरस्माकं केसरी जीयतां त्वया ।&lt;br&gt;&#xA;तदर्थमेव चानीतो मया वीर भवानिह ।। ४४&lt;br&gt;&#xA;मृगाङ्ककाख्यं खड्गं च जितात्तस्मादवाप्स्यसि ।&lt;br&gt;&#xA;पृथिवीं यत्प्रभावेण जित्वा राजा भविष्यसि ।। ४५&lt;br&gt;&#xA;तच्छ्रुत्वा स तथेत्यत्र श्रीदत्तोऽतीततद्दिनः ।&lt;br&gt;&#xA;अन्येद्युर्दैत्यकन्यास्ताः कृत्वाग्रे तत्पुरं ययौ ।। ४६&lt;br&gt;&#xA;जिगाय बाहुयुद्धेन तत्र तं सिंहमुद्धतम् ।&lt;br&gt;&#xA;सोऽपि शापविमुक्तः सन्बभूव पुरुषाकृतिः ।। ४७&lt;br&gt;&#xA;दत्त्वा चास्मै स खड्गं स्वं तुष्टः शापान्तकारिणे ।&lt;br&gt;&#xA;सहासुराङ्गनादुःखभारेणादर्शनं ययौ ।। ४८&lt;br&gt;&#xA;सोऽथ सानुजया साकं श्रीदत्तो दैत्यकन्यया ।&lt;br&gt;&#xA;बहिर्गतमिवानन्तं तद्विवेश पुरोत्तमम् ।। ४९&lt;br&gt;&#xA;अङ्गुलीयं विषघ्नं च सास्मै दैत्यसुता ददौ ।&lt;br&gt;&#xA;ततः सोऽत्र स्थितस्तस्यां साभिलाषोऽभवद्युवा ।। ५०&lt;br&gt;&#xA;साथ युक्त्या जगादैनं वाप्यां स्नानमितः कुरु ।&lt;br&gt;&#xA;आदायैनं च मज्जेस्त्वं खड्गं ग्राहभयापहम् ।। ५१&lt;br&gt;&#xA;तथेति वाप्यां मग्नः सञ्श्रीदत्तो जाह्नवीतटात् ।&lt;br&gt;&#xA;तस्मादेव समुत्तस्थौ यस्मात्पूर्वमवातरत् ।। ५२&lt;br&gt;&#xA;खड्गाङ्गुलीयके पश्यन्पातालादुत्थितोऽथ सः ।&lt;br&gt;&#xA;विषण्णो विस्मितश्चासीद्वञ्चितोऽसुरकन्यया ।। ५३&lt;br&gt;&#xA;ततस्तान्सुहृदोऽन्वेष्टुं स्वगृहाभिमुखं ययौ ।&lt;br&gt;&#xA;गच्छन्निष्ठुरकाख्यं च मित्त्रं मार्गे ददर्श सः ।। ५४&lt;br&gt;&#xA;स चोपेत्य प्रणम्याथ नीत्वैकान्ते च सत्वरम् ।&lt;br&gt;&#xA;तं पृष्टस्वजनोदन्तमेवं निष्ठुरकोऽब्रवीत् ।। ५५&lt;br&gt;&#xA;गङ्गान्तस्त्वां तदा मग्नमन्विष्य दिवसान्बहून् ।&lt;br&gt;&#xA;स्वशिरांसि शुचा छेत्तुमभूम वयमुद्यताः ।। ५६&lt;br&gt;&#xA;न पुत्राः साहसं कार्यं जीवन्नेष्यति वः सखा ।&lt;br&gt;&#xA;इत्यन्तरिक्षाद्वाणी नस्तमुद्योगं न्यवारयत् ।। ५७&lt;br&gt;&#xA;ततश्च त्वत्पितुः पार्श्वमस्माकं प्रतिगच्छताम् ।&lt;br&gt;&#xA;मार्गे सत्वरमभ्येत्य पुमानेकोऽब्रवीदिदम् ।। ५८&lt;br&gt;&#xA;नगरं न प्रवेष्टव्यं युष्माभिरिह सांप्रतम् ।&lt;br&gt;&#xA;यतो वल्लभशक्तिः स विपन्नोऽत्र महीपतिः ।। ५९&lt;br&gt;&#xA;दत्तो विक्रमशक्तिश्च राज्ये संभूय मन्त्रिभिः ।&lt;br&gt;&#xA;प्राप्तराज्यः स चान्येद्युः कालनेमेरगाद्गृहम् ।। ६०&lt;br&gt;&#xA;श्रीदत्तः क्व स ते पुत्र इति चामर्षनिर्भरः ।&lt;br&gt;&#xA;तमपृच्छत्स चाप्येनं नाहं वेद्मीत्यभाषत ।। ६१&lt;br&gt;&#xA;प्रच्छादितोऽमुना पुत्र इति तेन निषूदितः ।&lt;br&gt;&#xA;कालनेमिः स शूलायां राज्ञा चौर इति क्रुधा ।। ६२&lt;br&gt;&#xA;तद्दृष्ट्वा तस्य भार्यायाः स्वयं हृदयमस्फुटत् ।&lt;br&gt;&#xA;पापं पापान्तराक्षेपक्रूरं हि क्रूरकर्मणाम् ।। ६३&lt;br&gt;&#xA;तेन चान्विष्यते हन्तुं सोऽपि विक्रमशक्तिना ।&lt;br&gt;&#xA;श्रीदत्तस्तद्वयस्याश्च यूयं तद्गम्यतामितः ।। ६४&lt;br&gt;&#xA;इति तेनोदिताः पुंसा शोकार्तास्ते निजां भुवम् ।&lt;br&gt;&#xA;बाहुशाल्यादयः पञ्च संमन्त्र्योज्जयिनीं गताः ६५&lt;br&gt;&#xA;प्रच्छन्नः स्थापितश्चाहं त्वदर्थमिह तैः सखे ।&lt;br&gt;&#xA;तदेहि तावद्गच्छावस्तत्रैव सुहृदन्तिकम् ।। ६६&lt;br&gt;&#xA;एवं निष्ठुरकाच्छ्रुत्वा पितरावनुशोच्य सः ।&lt;br&gt;&#xA;निदधे प्रतिकारास्थामिव खड्गे दृशं मुहुः ।। ६७&lt;br&gt;&#xA;कालं प्रतीक्षमाणोऽथ वीरो निष्ठुरकान्वितः ।&lt;br&gt;&#xA;प्रतस्थे तान्सखीन्प्राप्तुं स तामुज्जयिनीं पुरीम् ।। ६८&lt;br&gt;&#xA;आमज्जनान्तं वृत्तान्तं सख्युस्तस्य च वर्णयन् ।&lt;br&gt;&#xA;श्रीदत्तः स ददर्शैकां क्रोशन्तीमबलां पथि ।। ६९&lt;br&gt;&#xA;अबला भ्रष्टमार्गाहं मालवं प्रस्थितेति ताम् ।&lt;br&gt;&#xA;ब्रुवन्तीं दयया सोऽथ सहप्रस्थायिनीं व्यधात् ।। ७०&lt;br&gt;&#xA;तया दयानुरोधाच्च स्त्रिया निष्ठुरकान्वितः ।&lt;br&gt;&#xA;कस्मिंश्चिच्छून्यनगरे दिने तस्मिन्नुवास सः ।। ७१&lt;br&gt;&#xA;तत्र रात्रावकस्माच्च मुक्तनिद्रो ददर्श ताम् ।&lt;br&gt;&#xA;स्त्रियं निष्ठुरकं हत्वा हर्षात्तन्मांसमश्नतीम् ।। ७२&lt;br&gt;&#xA;उदतिष्ठत्समाकृष्य सोऽथ खड्गं मृगाङ्ककम् ।&lt;br&gt;&#xA;सापि स्त्री राक्षसीरूपं घोरं स्वं प्रत्यपद्यत ।। ७३&lt;br&gt;&#xA;स च केशेषु जग्राह निहन्तुं तां निशाचरीम् ।&lt;br&gt;&#xA;तत्क्षणं दिव्यरूपत्वं संप्राप्ता तमुवाच सा ।। ७४&lt;br&gt;&#xA;मा मां वधीर्महाभाग मुञ्च नैवास्मि राक्षसी ।&lt;br&gt;&#xA;अयमेवंविधः शापो ममाभूत्कौशिकान्मुनेः ।।&lt;br&gt;&#xA;तपस्यतो हि तस्याहं धनाधिपतिनामुना ।&lt;br&gt;&#xA;विघ्नाय प्रेषिता पूर्वं तत्पदप्राप्तिकाङ्क्षिणः ।। ७६&lt;br&gt;&#xA;ततः कान्तेन रूपेण तं क्षोभयितुमक्षमा ।&lt;br&gt;&#xA;लज्जिता त्रासयन्त्येनमकार्षं भैरवं वपुः ।। ७७&lt;br&gt;&#xA;तद्दृष्ट्वा स मुनिः शापं सदृशं मय्यथो दधे ।&lt;br&gt;&#xA;राक्षसी भव पापे त्वं निघ्नन्ती मानुषानिति ।। ७८&lt;br&gt;&#xA;त्वत्तः केशग्रहे प्राप्ते शापान्तं मे स चाकरोत् ।&lt;br&gt;&#xA;इत्यहं राक्षसीभावमिमं कष्टमुपागमम् ।। ७९&lt;br&gt;&#xA;मयैव नगरं चैतद्ग्रस्तमद्य च मे चिरात् ।&lt;br&gt;&#xA;त्वया कृतः स शापान्तस्तगृहाणाधुना वरम् ।। ८०&lt;br&gt;&#xA;इति तस्या वचः श्रुत्वा श्रीदत्तः सादरोऽभ्यधात् ।&lt;br&gt;&#xA;किमन्येन वरेणाद्य जीवत्वेष सखा मम ।। ८१&lt;br&gt;&#xA;एवमस्त्विति सा चास्मै वरं दत्त्वा तिरोदधे ।&lt;br&gt;&#xA;अक्षताङ्गः स चोत्तस्थौ जीवन्निष्ठुरकः पुनः ।। ८२&lt;br&gt;&#xA;तेनैव सह च प्रातः प्रहृष्टो विस्मितश्च सः ।&lt;br&gt;&#xA;ततः प्रतस्थे श्रीदत्तः प्राप चोज्जयिनीं क्रमात् ।। ८३&lt;br&gt;&#xA;तत्र संभावयामास सखीन्मार्गोन्मुखान्स तान् ।&lt;br&gt;&#xA;दर्शनेन यथायातो नीलकण्ठानिवाम्बुदः । ८४&lt;br&gt;&#xA;कृतातिथ्यविधिश्चासौ स्वगृहं बाहुशालिना ।&lt;br&gt;&#xA;नीतोऽभूत्कथिताशेषनिजवृत्तान्तकौतुकः ।। ८५&lt;br&gt;&#xA;तत्रोपचर्यमाणः सन्पितृभ्यां बाहुशालिनः ।&lt;br&gt;&#xA;स उवास समं मित्रैः श्रीदत्तः स्वगृहे यथा ।। ८६&lt;br&gt;&#xA;कदाचित्सोऽथ संप्राप्ते मधुमासमहोत्सवे ।&lt;br&gt;&#xA;यात्रामुपवने द्रष्टुं जगाम सखिभिः सह ।। ८७&lt;br&gt;&#xA;तत्र कन्यां ददर्शैकां राज्ञः श्रीबिम्बकेः सुताम् ।&lt;br&gt;&#xA;आगतामाकृतिमतीं साक्षादिव मधुश्रियम् ।। ८८&lt;br&gt;&#xA;सा मृगाङ्कवती नाम हृदयं तस्य तत्क्षणम् ।&lt;br&gt;&#xA;विवेश दत्तमार्गेव दृष्ट्यास्य सविकासया ।। ८९&lt;br&gt;&#xA;तस्या अपि मुहुः स्निग्धा प्रथमप्रेमशंसिनी ।&lt;br&gt;&#xA;न्यस्ता तं प्रति दूतीव दृष्टिश्चक्रे गतागतम् ।। ९०&lt;br&gt;&#xA;प्रविष्टां वृक्षगहनं तामपश्यन्नथ क्षणात् ।&lt;br&gt;&#xA;श्रीदत्तः शून्यहृदयो दिशोऽपि न ददर्श सः ।। ९१&lt;br&gt;&#xA;ज्ञातं मया ते हृदयं सखे मापह्नवं कृथाः ।&lt;br&gt;&#xA;तदेहि तत्र गच्छावो यत्र राजसुता गता ।। ९२&lt;br&gt;&#xA;इत्युक्तश्चेङ्गितज्ञेन सुहृदा बाहुशालिना ।&lt;br&gt;&#xA;तथेति स ययौ तस्याः संनिकर्षं सुहृत्सखः ।। ९३&lt;br&gt;&#xA;हा कष्टमहिना दष्टा राजपुत्रीति तत्क्षणम् ।&lt;br&gt;&#xA;आक्रन्द उदभूत्तत्र श्रीदत्तहृदयज्वरः ।। ९४&lt;br&gt;&#xA;विषघ्नमङ्गुलीयं च विद्या च सुहृदोऽस्य मे ।&lt;br&gt;&#xA;अस्तीति गत्वा जगदे कञ्चुकी बाहुशालिना ।। ९५&lt;br&gt;&#xA;स च तत्क्षणमभ्येत्य कञ्चुकी चरणानतः ।&lt;br&gt;&#xA;निकटं राजदुहितुः श्रीदत्तमनयद्द्रुतम् ।। ९६&lt;br&gt;&#xA;सोऽपि तस्यास्तदङ्गुल्यां निचिक्षेपाङ्गुलीयकम् ।&lt;br&gt;&#xA;ततो जजाप विद्यां च तेन प्रत्युज्जिजीव सा ।। ९७&lt;br&gt;&#xA;अथ सर्वजने हृष्टे श्रीदत्तस्तुतितत्परे ।&lt;br&gt;&#xA;तत्रैव ज्ञातवृत्तान्तो राजा बिम्बकिराययौ ।। ९८&lt;br&gt;&#xA;तेनासौ सखिभिः सार्धमगृहीताङ्गुलीयकः ।&lt;br&gt;&#xA;प्रत्याजगाम श्रीदत्तो भवनं बाहुशालिनः ।। ९९&lt;br&gt;&#xA;तत्र तस्मै सुवर्णादि यत्प्रीतः प्राहिणोन्नृपः ।&lt;br&gt;&#xA;तद्बाहुशालिनः पित्रे समग्रं स समर्पयत् ।। १००&lt;br&gt;&#xA;अथ तां चिन्तयन्कान्तां स तथा पर्यतप्यत ।&lt;br&gt;&#xA;यथा किंकार्यतामूढा वयस्यस्तस्य जज्ञिरे ।। १०१&lt;br&gt;&#xA;ततो भावनिका नाम राजपुत्र्याः प्रिया सखी ।&lt;br&gt;&#xA;अङ्गुलीयार्पणव्याजात्तस्यान्तिकमुपाययौ ।। १०२&lt;br&gt;&#xA;उवाच चैनं मत्सख्यास्तस्याः सुभग सांप्रतम् ।&lt;br&gt;&#xA;त्वं वा प्राणप्रदो भर्ता मृत्युर्वाप्येष निश्चयः ।। १०३&lt;br&gt;&#xA;इत्युक्ते भावनिकया श्रीदत्तः स च सापि च ।&lt;br&gt;&#xA;बाहुशाली च तेऽन्ये च मन्त्रं संभूय चक्रिरे ।। १०४&lt;br&gt;&#xA;हरामो निभृतं युक्त्या राजपुत्रीमिमां वयम् ।&lt;br&gt;&#xA;निवासहेतोर्गुप्तं च गच्छामो मथुरामितः ।। १०५&lt;br&gt;&#xA;इति संमन्त्रिते सम्यक्कार्यसिद्ध्यै च संविदि ।&lt;br&gt;&#xA;अन्योन्यं स्थापितायां सा ययौ भावनिका ततः ।। १०६&lt;br&gt;&#xA;अन्येद्युर्बाहुशाली च वयस्यत्रितयान्वितः ।&lt;br&gt;&#xA;वणिज्याव्यपदेशेन जगाम मथुरां प्रति ।। १०७&lt;br&gt;&#xA;स गच्छन्स्थापयामास वाहनानि पदे पदे ।&lt;br&gt;&#xA;राजपुत्र्यभिसाराय गूढानि चतुराणि च ।। १०८&lt;br&gt;&#xA;श्रीदत्तोऽपि ततः काचिद्दुहित्रा सहितां स्त्रियम् ।&lt;br&gt;&#xA;सायं राजसुतावासे पाययित्वा मधु न्यधात् ।। १०९&lt;br&gt;&#xA;ततोऽत्र दीपोद्देशेन दत्त्वाग्निं वासवेश्मनि ।&lt;br&gt;&#xA;प्रच्छन्नं भावनिकया निन्ये राजसुता बहिः ।। ११०&lt;br&gt;&#xA;तत्क्षणं तां च संप्राप्य श्रीदत्तः स बहिः स्थितः ।&lt;br&gt;&#xA;प्राक्प्रस्थितस्य निकटं प्राहिणोद्बाहुशालिनः ।। १११&lt;br&gt;&#xA;ददौ मित्रद्वयं चास्याः पश्चाद्भावनिकां तथा ।&lt;br&gt;&#xA;तन्मन्दिरे च दग्धा सा क्षीबा स्त्री सुतया सह ।। ११२&lt;br&gt;&#xA;लोकस्तु तां सखीयुक्तां मेने दग्धां नृपात्मजाम् ।&lt;br&gt;&#xA;प्रातश्च पूर्ववत्तत्र श्रीदत्तो ददृशे जनैः ।। ११३&lt;br&gt;&#xA;ततो रात्रौ द्वितीयस्यां स गृद्दीतमृगाङ्ककः ।&lt;br&gt;&#xA;श्रीदत्तः प्रययौ पूर्वप्रस्थितां तां प्रियां प्रति ।। ११४&lt;br&gt;&#xA;तया च रात्र्यातिक्रम्य दूरमध्वानमुत्सुकः ।&lt;br&gt;&#xA;विन्ध्याटवीमथ प्राप स प्रातः प्रहरे गते ।। ११५&lt;br&gt;&#xA;तत्रादावनिमित्तानि पश्चात्पथि ददर्श तान् ।&lt;br&gt;&#xA;सर्वान्प्रहाराभिहतान्सहभावनिकान्सखीन् ।। ११६&lt;br&gt;&#xA;ते च दृष्ट्वा निजगदुस्तं संभ्रान्तमुपागतम् ।&lt;br&gt;&#xA;मुषिताः स्मो निपत्याद्य बह्वश्वारोहसेनया ।। ११७&lt;br&gt;&#xA;एकेन चाश्वारोहेण राजपुत्री भयाकुला ।&lt;br&gt;&#xA;अस्मास्वेतदवस्थेषु नीताश्वमधिरोप्य सा ।। ११८&lt;br&gt;&#xA;दूरं न यावन्नीता च तावद्गच्छानया दिशा ।&lt;br&gt;&#xA;अस्माकमन्तिके मा स्थाः सर्वथाभ्यधिका च सा ।। ११९&lt;br&gt;&#xA;इति तैः प्रेषितो मित्त्रैर्मुहुः पश्यन्विवृत्य सः ।&lt;br&gt;&#xA;जवेन राजतनयां श्रीदत्तोऽनुससार ताम् ।। १२०&lt;br&gt;&#xA;गत्वा सुदूरं लेभे च तामश्वारोहवाहिनीम् ।&lt;br&gt;&#xA;युवानमेकं तन्मध्ये क्षत्रियं स ददर्श च ।। १२१&lt;br&gt;&#xA;तेनोपरि तुरंगस्य गृहीतां तां नृपात्मजाम् ।&lt;br&gt;&#xA;अपश्यच्च ययौ चास्य क्षत्रयूनोऽन्तिकं क्रमात् ।। १२२&lt;br&gt;&#xA;सान्त्वेन राजपुत्रीं ताममुञ्चन्तं च पादतः ।&lt;br&gt;&#xA;अश्वादाक्षिप्य दृषदि श्रीदत्तस्तमचूर्णयत् ।। १२३&lt;br&gt;&#xA;तं हत्वा च तमेवाश्वमारुह्य निजघान तान् ।&lt;br&gt;&#xA;अन्यानपि बहून्क्रुद्धानश्वारोहान्प्रधावितान् ।। १२४&lt;br&gt;&#xA;हतशेषास्ततस्ते च तद्दृष्ट्वा तस्य तादृशम् ।&lt;br&gt;&#xA;वीरस्यामानुषं वीर्यं पलाय्य सभयं ययुः ।। १२५&lt;br&gt;&#xA;स चापि तुरगारूढो राजपुत्र्या तया सह ।&lt;br&gt;&#xA;मृगाङ्कवत्या श्रीदत्तः प्रययौ तान्सखीन्प्रति ।। १२६&lt;br&gt;&#xA;स्तोकं गत्वा च तस्याश्वः संग्रामे व्रणितो भृशम् ।&lt;br&gt;&#xA;सभार्यस्यावतीर्णस्य पपात प्राप पञ्चताम् ।। १२७&lt;br&gt;&#xA;तत्कालं चास्य तत्रैव सा मृगाङ्कवती प्रिया ।&lt;br&gt;&#xA;त्रासायासपरिश्रान्ता तृषार्ता समपद्यत ।। १२८&lt;br&gt;&#xA;स्थापयित्वा च तां तत्र गत्वा दूरमितस्ततः ।&lt;br&gt;&#xA;जलमन्विष्यतश्चास्य सवितास्तमुपाययौ ।। १२९&lt;br&gt;&#xA;ततः स लब्धेऽपि जले मार्गनाशवशाद्भ्रमन् ।&lt;br&gt;&#xA;चक्रवाकवदुत्कूजंस्तां निनाय निशां वने ।। १३०&lt;br&gt;&#xA;प्रातः प्राप च तत्स्थानं पतिताश्वोपलक्षितम् ।&lt;br&gt;&#xA;न च तत्र क्वचित्कान्तां राजपुत्रीं ददर्श ताम् ।। १३१&lt;br&gt;&#xA;ततः स मोहाद्विन्यस्य भुवि खड्गं मृगाङ्ककम् ।&lt;br&gt;&#xA;वृक्षाग्रमारुरोहैनामवेक्षितुमितस्ततः ।। १३२&lt;br&gt;&#xA;तत्क्षणं तेन मार्गेण कोऽप्यगाच्छबराधिपः ।&lt;br&gt;&#xA;स चागत्यैव जग्राह वृक्षमूलान्मृगाङ्ककम् ।। १३३&lt;br&gt;&#xA;तं दृष्ट्वापि स वृक्षाग्रादवतीर्यैव पृष्टवान् ।&lt;br&gt;&#xA;प्रियाप्रवृत्तिमत्यार्तः श्रीदत्तः शबराधिपम् ।। १३४&lt;br&gt;&#xA;इतस्त्वं गच्छ मत्पल्लीं जाने सा तत्र ते गता ।&lt;br&gt;&#xA;अहं तत्रैव चैष्यामि दास्याम्यसिमिमं च ते ।। १३५&lt;br&gt;&#xA;इत्युक्त्वा प्रेषितस्तेन शबरेण स चोत्सुकः ।&lt;br&gt;&#xA;श्रीदत्तस्तां ययौ पल्लीं तदीयैः पुरुषैः सह ।। १३६&lt;br&gt;&#xA;श्रमं तावद्विमुञ्चेति तत्रोक्तः पुरुषैश्च तैः ।&lt;br&gt;&#xA;प्राप्य पल्लीपतेर्गेहं श्रान्तो निद्रां क्षणाद्ययौ ।। १३७&lt;br&gt;&#xA;प्रबुद्धश्च ददर्श स्वौ पादौ निगडसंयुतौ ।&lt;br&gt;&#xA;अलब्धतद्गती कान्ताप्राप्त्युपायोद्यमाविव ।। १३८&lt;br&gt;&#xA;अथ क्षणं दत्तसुखां क्षणान्तरविमाथिनीम् ।&lt;br&gt;&#xA;देवस्येव गतिं तत्र तस्थौ शोचन्स तां प्रियाम् ।। १३९&lt;br&gt;&#xA;एकदा तमुवाचैत्य चेटी मोचनिकाभिधा ।&lt;br&gt;&#xA;आगतोऽसि महाभाग कुत्रेह बत मृत्यवे ।। १४०&lt;br&gt;&#xA;कार्यसिद्ध्यै स हि क्वापि प्रयातः शबराधिपः ।&lt;br&gt;&#xA;आगत्य चण्डिकायास्त्वामुपहारी करिष्यति ।। १४१&lt;br&gt;&#xA;एतदर्थं हि तेन त्वमितो विन्ध्याटवीतटात् ।&lt;br&gt;&#xA;प्राप्य युक्त्या विसृज्येह नीतः संप्रति बन्धनम् ।। १४२&lt;br&gt;&#xA;भगवत्युपहारत्वे यत एवासि कल्पितः ।&lt;br&gt;&#xA;अत एव सदा वस्त्रैर्भोजनैश्चोपचर्यसे ।। १४३&lt;br&gt;&#xA;एकस्तु मुक्त्युपायस्ते विद्यते यदि मन्यसे ।&lt;br&gt;&#xA;अस्त्यस्य सुन्दरी नाम शबराधिपतेः सुता ।। १४४&lt;br&gt;&#xA;अत्यर्थं सा च दृष्ट्वा त्वां जायते मदनातुरा ।&lt;br&gt;&#xA;तां भजस्व वयस्यां मे ततः क्षेममवाप्स्यसि ।। १४५&lt;br&gt;&#xA;तथेत्युक्तो विमुक्त्यर्थी स श्रीदत्तस्तथेति ताम् ।&lt;br&gt;&#xA;गान्धर्वविधिना गुप्तं भार्यां व्यधित सुन्दरीम् ।। १४६&lt;br&gt;&#xA;रात्रौ रात्रौ च सा तस्य बन्धनानि न्यवारयत् ।&lt;br&gt;&#xA;अचिराच्च सगर्भा सा सुन्दरी समपद्यत ।। १४७&lt;br&gt;&#xA;तत्सर्वमथ तन्माता बुद्ध्वा मोचनिकामुखात् ।&lt;br&gt;&#xA;जामातृस्नेहतो गत्वा स्वैरं श्रीदत्तमब्रवीत् ।। १४८&lt;br&gt;&#xA;पुत्र श्रीचण्डनामासौ कोपनः सुन्दरीपिता ।&lt;br&gt;&#xA;न त्वां क्षमेत तद्गच्छ विस्मर्तव्या न सुन्दरी ।। १४९&lt;br&gt;&#xA;इत्युक्त्वा मोचितः श्वश्र्वा खड्गं श्रीचण्डहस्तगम् ।&lt;br&gt;&#xA;सुन्दर्यै निजमावेद्य श्रीदत्तः प्रययौ ततः ।। १५०&lt;br&gt;&#xA;विवेश चाद्यां तामेव चिन्ताक्रान्तो निजाटवीम् ।&lt;br&gt;&#xA;मृगाङ्कवत्याः पदवीं तस्या जिज्ञासितुं पुनः ।। १५१&lt;br&gt;&#xA;निमित्तं च शुभं दृष्ट्वा तमेवोद्देशमाययौ ।&lt;br&gt;&#xA;यत्रास्याश्वो मृतः सोऽथ यत्र सा हारिता वधूः ।। १५२&lt;br&gt;&#xA;तत्र चैकं ददर्शाराल्लुब्धकं संमुखागतम् ।&lt;br&gt;&#xA;दृष्ट्वा च पृष्टवांस्तस्याः प्रवृत्तिं हरिणीदृशः ।। १५३&lt;br&gt;&#xA;किं श्रीद्त्तस्त्वमित्युक्तो लुब्धकेन च तत्र सः ।&lt;br&gt;&#xA;स एव मन्दभाग्योऽहमित्युवाच विनिःश्वसन् ।। १५४&lt;br&gt;&#xA;ततः स लुब्धकोऽवादीत्तर्हि वच्मि सखे शृणु ।&lt;br&gt;&#xA;दृष्टा सा ते मया भार्या क्रन्दन्ती त्वामितस्ततः ।। १५५&lt;br&gt;&#xA;पृष्ट्वा ततश्च वृत्तान्तमाश्वास्य च कृपाकुलः ।&lt;br&gt;&#xA;निजां पल्लीमितोऽरण्याद्दीनां तां नीतवानहम् ।। १५६&lt;br&gt;&#xA;तत्र चालोक्य तरुणान्पुलिन्दान्सभयेन सा ।&lt;br&gt;&#xA;मथुरानिकटं ग्रामं नीता नागस्थलं मया ।। १५७&lt;br&gt;&#xA;तत्र च स्थापिता गेहे स्थविरस्य द्विजन्मनः ।&lt;br&gt;&#xA;विश्वदत्ताभिधानस्य न्यासीकृत्य सगौरवम् ।। १५८&lt;br&gt;&#xA;ततश्चाहमिहायातो बुद्ध्वा त्वन्नाम तन्मुखात् ।&lt;br&gt;&#xA;तामन्वेष्टुं ततो गच्छ शीघ्रं नागस्थलं प्रति ।। १५९&lt;br&gt;&#xA;इत्युक्तो लुब्धकेनाशु स श्रीदत्तस्ततो ययौ ।&lt;br&gt;&#xA;तं च नागस्थलं प्रापदपरेद्युर्दिनात्यये ।। १६०&lt;br&gt;&#xA;भवनं विश्वदत्तस्य प्रविश्याथ विलोक्य तम् ।&lt;br&gt;&#xA;ययाचे देहि मे भार्यां लुब्धकस्थापितामिति ।। १६१&lt;br&gt;&#xA;तच्छ्रुत्वा विश्वदत्तस्तं श्रीदत्तं निजगाद सः ।&lt;br&gt;&#xA;मथुरायां सुहृन्मेऽस्ति ब्राह्मणो गुणिनां प्रियः ।। १६२&lt;br&gt;&#xA;उपाध्यायश्च मन्त्री च शूरसेनस्य भूपतेः ।&lt;br&gt;&#xA;तस्य हस्ते त्वदीया सा गृहिणी स्थापिता मया ।। १६३&lt;br&gt;&#xA;भयं हि विजनो ग्रामो न तद्रक्षाक्षमो भवेत् ।&lt;br&gt;&#xA;तत्प्रातस्तत्र गच्छ त्वमद्य विश्रम्यतामिह ।। १६४&lt;br&gt;&#xA;इत्युक्तो विश्वदत्तेन स नीत्वात्रैव तां निशाम् ।&lt;br&gt;&#xA;प्रातः प्रतस्थे प्रापच्च मथुरामपरे दिने ।। १६९&lt;br&gt;&#xA;दीर्घाध्वमलिनस्तस्मिन्नगरे बहिरेव सः ।&lt;br&gt;&#xA;स्नानं चक्रे परिश्रान्तो निर्मले दीर्घिकाजले ।। १६६&lt;br&gt;&#xA;तत एवाम्बुमध्याच्च वस्त्रं चौरनिवेशितम् ।&lt;br&gt;&#xA;प्राप्तवानञ्चलग्रन्थिबद्धहारमशङ्कितम् ।। १६७&lt;br&gt;&#xA;अथ तद्वस्त्रमादाय स तं हारमलक्षयन् ।&lt;br&gt;&#xA;प्रियां दिदृक्षुः श्रीदत्तो विवेश मथुरां पुरीम् ।। १६८&lt;br&gt;&#xA;तत्र तत्प्रत्यभिज्ञाय वस्त्रं हारमवाप्य च ।&lt;br&gt;&#xA;स चौर इत्यवष्टभ्य निन्ये नगररक्षिभिः ।। १६९&lt;br&gt;&#xA;दर्शितश्च तथाभूतो नगराधिपतेश्च तैः ।&lt;br&gt;&#xA;तेनाप्यावेदितो राज्ञे राजाप्यस्यादिशद्वधम् ।। १७०&lt;br&gt;&#xA;ततो वध्यभुवं हन्तुं नीयमानं ददर्श तम् ।&lt;br&gt;&#xA;सा मृगाङ्कवती दूरात्पश्चात्प्रहतडिण्डिमम् ।। १७१&lt;br&gt;&#xA;सोऽयं मे नीयते भर्ता वधायेति ससंभ्रमम् ।&lt;br&gt;&#xA;सा गत्वा मन्त्रिमुख्यं तमब्रवीद्यद्गृहे स्थिता ।। १७२&lt;br&gt;&#xA;निवार्य वधकान्सोऽथ मन्त्री विज्ञप्य भूपतिम् ।&lt;br&gt;&#xA;श्रीदत्तं मोचयित्वा तं वधादानाययद्गृहम् ।। १७३&lt;br&gt;&#xA;कथं सोऽयं पितृव्यो मे गत्वा देशान्तरं पुरा ।&lt;br&gt;&#xA;इहैव दैवाद्विगतभयः प्राप्तोऽद्य मन्त्रिताम् ।। १७४&lt;br&gt;&#xA;इति तं मन्त्रिणं सोऽथ श्रीदत्तस्तद्गृहागतः ।&lt;br&gt;&#xA;प्रत्यभिज्ञातवान्पृष्ट्वा पपातास्य च पादयोः ।। १७५&lt;br&gt;&#xA;सोऽपि तं प्रत्यभिज्ञाय भ्रातुः पुत्रं सविस्मयः ।&lt;br&gt;&#xA;कण्ठे जग्राह सर्वं च वृत्तान्तं परिपृष्टवान् ।। १७६&lt;br&gt;&#xA;ततस्तस्मै स निखिलं श्रीदत्तः स्वपितुर्वधात् ।&lt;br&gt;&#xA;आरभ्य निजवृत्तान्तं पितृव्याय न्यवेदयत् ।। १७७&lt;br&gt;&#xA;सोऽपि मुक्त्वाश्रु विजने भ्रातुः पुत्रं तमभ्यधात् ।&lt;br&gt;&#xA;अधृतिं मा कृथाः पुत्र मम सिद्धा हि यक्षिणी ।। १७८&lt;br&gt;&#xA;पञ्च वाजिसहस्राणि हेमकोटीश्च सप्त सा ।&lt;br&gt;&#xA;प्रादान्मह्यमपुत्राय तत्तवैवाखिलं धनम् ।। १७९&lt;br&gt;&#xA;इत्युक्त्वा स पितृव्यस्तां श्रीदत्तायार्पयत्प्रियाम् ।&lt;br&gt;&#xA;श्रीदत्तोऽप्यात्तविभवस्तत्र तां परिणीतवान् ।। १८०&lt;br&gt;&#xA;ततश्च तस्थौ तत्रैव संगतः कान्तया तया ।&lt;br&gt;&#xA;मृगाङ्कवत्या सानन्दो रात्र्येव कुमुदाकरः ।। १८१&lt;br&gt;&#xA;बाहुशाल्यादिचिन्ता तु तस्याभूत्पूर्णसंपदः ।&lt;br&gt;&#xA;इन्दोः कलङ्कलेखेव हृदि मालिन्यदायिनी ।। १८२&lt;br&gt;&#xA;एकदा स पितृव्यस्तं रहः श्रीदत्तमभ्यधात् ।&lt;br&gt;&#xA;पुत्र राज्ञः सुतास्त्यस्य शूरसेनस्य कन्यका ।। १८३&lt;br&gt;&#xA;मया चावन्तिदेशे सा नेया दातुं तदाज्ञया ।&lt;br&gt;&#xA;तत्तेनैवापदेशेन हृत्वा तुभ्यं ददामि ताम् ।। १८४&lt;br&gt;&#xA;ततस्तदनुगे प्राप्ते बले सति च मामके ।&lt;br&gt;&#xA;यद्राज्यं ते श्रियादिष्टं तत्प्राप्स्यस्यचिरादिति ।। १८५&lt;br&gt;&#xA;निश्चित्यैतच्च तां कन्यां गृहीत्वा ययतुस्ततः ।&lt;br&gt;&#xA;श्रीदत्तस्तत्पितृव्यश्च ससैन्यौ सपरिग्रहौ ।। १८६&lt;br&gt;&#xA;ततो विन्ध्याटवीमेतौ प्राप्तमात्रावतर्कितौ ।&lt;br&gt;&#xA;चौरसेनातिमहती रुरोध शरवर्षिणी ।। १८७&lt;br&gt;&#xA;प्रहारमूर्च्छितं बद्ध्वा श्रीदत्तं भग्नसैनिकम् ।&lt;br&gt;&#xA;निन्युश्चौराः स्वपल्लीं ते स्वीकृत्य सकलं धनम् ।। १८८&lt;br&gt;&#xA;ते च तं प्रापयामासुश्चण्डिकासद्म भीषणम् ।&lt;br&gt;&#xA;उपहाराय घण्टानां नादैर्मृत्युरिवाह्वयत् ।। १०९&lt;br&gt;&#xA;तत्रापश्यच्च तं पत्नी सा पल्लीपतिपुत्रिका ।&lt;br&gt;&#xA;सुन्दरी द्रष्टुमायाता देवी बालसुतान्विता ।। १९०&lt;br&gt;&#xA;निषिद्धवत्या मध्यस्थान्दस्यूनानन्दपूर्णया ।&lt;br&gt;&#xA;स श्रीदत्तस्तया साकं तन्मन्दिरमथाविशत् ।। १९१&lt;br&gt;&#xA;तदैव पल्लीराज्यं तत्प्राप पित्रा यदर्पितम् ।&lt;br&gt;&#xA;प्रागेवानन्यपुत्रेण सुन्दर्यै गच्छता दिवम् ।। १९२&lt;br&gt;&#xA;तं च चौरसमाक्रान्तं सपितृव्यपरिच्छदम् ।&lt;br&gt;&#xA;सकलत्रं च लेभेऽसौ तं खड्गं च मृगाङ्ककम् ।। १९३&lt;br&gt;&#xA;तत्रैव शूरसेनस्य सुतां तां परिणीय च ।&lt;br&gt;&#xA;श्रीदत्तोऽपि महान्राजा नगरे समपद्यत ।। १९४&lt;br&gt;&#xA;प्रजिघाय स दूतांश्च ततः श्वशुरयोस्तयोः ।&lt;br&gt;&#xA;बिम्बकेस्तस्य तस्यापि शूरसेनस्य भूपतेः ।। १९५&lt;br&gt;&#xA;तमुपाजग्मतुस्तौ च सेनासमुदयान्वितौ ।&lt;br&gt;&#xA;तं विज्ञायैव संबन्धं मुदा दुहितृवत्सलौ ।। १९६&lt;br&gt;&#xA;तेऽपि रूढव्रणाः स्वस्थास्तद्वियुक्ता वयस्यकाः ।&lt;br&gt;&#xA;बाहुशालिप्रभृतयस्तद्बुद्वा तमुपाययुः ।। १९७&lt;br&gt;&#xA;अथ श्वशुरसंयुक्तो गत्वा तं पितृघातिनम् ।&lt;br&gt;&#xA;चक्रे विक्रमशक्तिं स वीरः क्रोधानलाहुतिम् ।। १९८&lt;br&gt;&#xA;ततश्च साब्धिवलयां श्रीदत्तः प्राप्य मेदिनीम् ।&lt;br&gt;&#xA;ननन्द विरहोत्तीर्णः स मृगाङ्कवतीसखः ।। १९९&lt;br&gt;&#xA;इत्थं नरपते दीर्घवियोगव्यसनार्णवम् ।&lt;br&gt;&#xA;तरन्ति च लभन्ते च कल्याणं धीरचेतसः ।। २००&lt;br&gt;&#xA;इति संगतकाच्छ्रुत्वा कथां स दयितोत्सुकः ।&lt;br&gt;&#xA;तां निनाय निशां मार्गे सहस्रानीकभूपतिः ।। २०१&lt;br&gt;&#xA;ततो मनोरथारूढः पुरः प्रहितमानसः ।&lt;br&gt;&#xA;प्रातः सहस्रानीकोऽसौ प्रतस्थे स्वां प्रियां प्रति ।। २०२&lt;br&gt;&#xA;दिनैः कतिपयैस्तं च जमदग्नेरवाप सः ।&lt;br&gt;&#xA;मृगैरपि परित्यक्तचापलं शान्तमाश्रमम् ।। २०३&lt;br&gt;&#xA;ददर्श कल्पितातिथ्यं जमदग्निं च तत्र तम् ।&lt;br&gt;&#xA;प्रणतः पावनालोकमाकारं तपसामिव ।। २०४&lt;br&gt;&#xA;स च तस्मै मुनी राज्ञे सपुत्रां तां समर्पयत् ।&lt;br&gt;&#xA;चिरान्मृगावतीं राज्ञीं सानन्दामिव निर्वृतिम् ।। २०५&lt;br&gt;&#xA;शापान्ते तच्च दंपत्योस्तयोरन्योन्यदर्शनम् ।&lt;br&gt;&#xA;आनन्दबाष्पपूर्णायां ववर्षेवामृतं दृशि ।। २०६&lt;br&gt;&#xA;तत्पूर्वदर्शनं पुत्रमालिङ्ग्योदयनं स तम् ।&lt;br&gt;&#xA;मुमोच नृपतिः कृच्छ्राद्रोमाञ्चेनेव कीलितम् ।। २०७&lt;br&gt;&#xA;ततः सोदयनां राज्ञीं तामादाय मृगावतीम् ।&lt;br&gt;&#xA;आ तपोवनमुद्वाष्पैरनुयातो मृगैरपि ।। २०८&lt;br&gt;&#xA;आमन्त्र्य जमदग्निं च प्रतस्थे स्वां पुरीं प्रति ।&lt;br&gt;&#xA;प्रशान्तादाश्रमात्तस्मात्सहस्रानीकभूपतिः ।। २०९&lt;br&gt;&#xA;शृण्वन्विरहवृत्तानि प्रियाया वर्णयंश्च सः ।&lt;br&gt;&#xA;उत्तोरणपताकां तां कौशाम्बीं प्राप्तवान्क्रमात् ।। २१०&lt;br&gt;&#xA;समं च पत्नीपुत्राभ्यां प्रविवेश स तां पुरीम् ।&lt;br&gt;&#xA;पीयमान इवोत्पक्ष्मराजिभिः पौरलोचनैः ।। २११&lt;br&gt;&#xA;अभ्यषिञ्चच्च तं तत्र झगित्युदयनं सुतम् ।&lt;br&gt;&#xA;यौवराज्ये महाराजः प्रेर्यमाणः स तद्गुणैः ।। २१२&lt;br&gt;&#xA;स्वमन्त्रिपुत्रांस्तस्मै स मन्त्रहेतोः समर्पयत् ।&lt;br&gt;&#xA;वसन्तकरुमण्वन्तौ तथा यौगन्धरायणम् ।। २१३&lt;br&gt;&#xA;एभिर्मन्त्रिवरैरेष कृत्स्नां प्राप्स्यति मेदिनीम् ।&lt;br&gt;&#xA;इति वागुदभूद्दिव्या पुष्पवृक्षा समं तदा ।। २१४&lt;br&gt;&#xA;ततः सुते न्यस्तभरः स राजा चिरकाङ्क्षितम् ।&lt;br&gt;&#xA;जीवलोकसुखं भेजे मृगावत्या तया सह ।। २१५&lt;br&gt;&#xA;अथ तस्य जरां प्रशान्तिदूतीमुपयातां क्षितिपस्य कर्णमूलम् ।&lt;br&gt;&#xA;सहसैव विलोक्य जातकोपा बत दूरे विषयस्पृहा बभूव ।। २१६&lt;br&gt;&#xA;ततस्तं कल्याणं तनयमनुरक्तप्रकृतिकं निवेश्य स्वे राज्ये जगदुदयहेतोरुदयनम् ।&lt;br&gt;&#xA;सहस्रानीकोऽसौ सचिवसहितः सप्रियतमो महाप्रस्थानाय क्षितिपतिरगच्छद्धिमगिरिम् ।। २१७&lt;br&gt;&#xA;इति महाकविश्रीसोभदेवभट्टविरचिते कथासरित्सागरे कथामुखलम्बके द्वितीयस्तरङ्गः ।&lt;/p&gt;</description>
    </item>
    <item>
      <title>००३</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/003/</guid>
      <description>&lt;p&gt;तृतीयस्तरङ्गः ।&lt;br&gt;&#xA;ततः स वत्सराज्यं च प्राप्य पित्रा समर्पितम् ।&lt;br&gt;&#xA;कौशाम्ब्यवस्थितः सम्यक्छशासोदयनः प्रजाः ।। १&lt;br&gt;&#xA;यौगन्धरायणाद्येषु भरं विन्यस्य मन्त्रिषु ।&lt;br&gt;&#xA;बभूव स शनै राजा सुखेष्वेकान्ततत्परः ।। २&lt;br&gt;&#xA;सदा सिषेवे मृगयां वीणां घोषवतीं च ताम् ।&lt;br&gt;&#xA;दत्तां वासुकिना पूर्वं नक्तंदिनमवादयत् ।। ३&lt;br&gt;&#xA;तत्तन्त्रीकलनिर्हादमोहमन्त्रवशीकृतान् ।&lt;br&gt;&#xA;अनिनाय च संयम्य सदा मत्तान्वनद्विपान् ।। ४&lt;br&gt;&#xA;स वारनारीवक्त्रेन्दुप्रतिमालंकृतां सुराम् ।&lt;br&gt;&#xA;मन्त्रिणां च मुखच्छायां वत्सराजः समं पपौ ।। ५&lt;br&gt;&#xA;कुलरूपानुरूपा मे भार्या क्वापि न विद्यते ।&lt;br&gt;&#xA;एका वासवदत्ताख्या कन्यका श्रूयते परम् ।। ६&lt;br&gt;&#xA;कथं प्राप्येत सा चेति चिन्तामेकामुवाह सः ।&lt;br&gt;&#xA;सोऽपि चण्डमहासेन उज्जयिन्यामचिन्तयत ।। ७&lt;br&gt;&#xA;तुल्यो मद्दुहितुर्भर्ता जगत्यस्मिन्न विद्यते ।&lt;br&gt;&#xA;अस्ति चोदयनो नाम विपक्षः स च मे सदा ।। ८&lt;br&gt;&#xA;तत्कथं नाम जामाता वश्यश्च स भवेन्मम ।&lt;br&gt;&#xA;उपायस्त्वेक एवास्ति यदटव्यां भ्रमत्यसौ ।। ९&lt;br&gt;&#xA;एकाकी द्विरदान्बघ्नन्मृगयाव्यसनी नृपः ।&lt;br&gt;&#xA;तेन च्छिद्रेण तं युक्त्यावष्टभ्यानाययाम्यहम् ।। 2.3.१०&lt;br&gt;&#xA;गान्धर्वज्ञस्य तस्यैतां सुतां शिष्यीकरोमि च ।&lt;br&gt;&#xA;ततश्चास्यां स्वयं तस्य चक्षुः स्निह्येदसंशयम् ।। ११&lt;br&gt;&#xA;एवं स मम जामाता वश्यश्च नियतं भवेत् ।&lt;br&gt;&#xA;नान्योऽस्त्युपायः कोऽप्यत्र येन वश्यो भवेच्च सः ।। १२&lt;br&gt;&#xA;इति संचिन्त्य तत्सिद्ध्यै स गत्वा चण्डिकागृहम् ।&lt;br&gt;&#xA;चण्डीमभ्यर्च्य तुष्टाव चक्रेऽस्या उपयाचितम् ।। १३&lt;br&gt;&#xA;एतत्संपत्स्यते राजन्नचिराद्वाञ्छितं तव ।&lt;br&gt;&#xA;इति शुश्राव तत्रासावशरीरां सरस्वतीम् ।। १४&lt;br&gt;&#xA;ततस्तुष्टः समागत्य बुद्धदत्तेन मन्त्रिणा ।&lt;br&gt;&#xA;सह चण्डमहासेनस्तमेवार्थमचिन्तयत् ।। १५&lt;br&gt;&#xA;मानोद्धतो वीतलोभो रक्तभृत्यो महाबलः ।&lt;br&gt;&#xA;असाध्योऽपि स सामादेः साम्ना तावन्निरूप्यताम् ।। १६&lt;br&gt;&#xA;इति संमन्त्र्य स नृपो दूतमेकं समादिशत् ।&lt;br&gt;&#xA;गच्छ मद्वचनाद्ब्रूहि वत्सराजमिदं वचः ।। १७&lt;br&gt;&#xA;मत्पुत्री तव गान्धर्वे शिष्या भवितुमिच्छति ।&lt;br&gt;&#xA;स्नेहस्तेऽस्मासु चेत्तत्त्वं तामिहैवैत्य शिक्षय ।। १८&lt;br&gt;&#xA;इत्युक्त्वा प्रेषितस्तेन दूतो गत्वा न्यवेदयत् ।&lt;br&gt;&#xA;कौशाम्ब्यां वत्सराजाय संदेशं तं तथैव सः ।। १९&lt;br&gt;&#xA;वत्सराजोऽपि तच्छ्रुत्वा दूतादनुचितं वचः ।&lt;br&gt;&#xA;यौगन्धरायणस्येदमेकान्ते मन्त्रिणोऽब्रवीत् ।। 2.3.२०&lt;br&gt;&#xA;किमेतत्तेन संदिष्टं सदर्पं मम भूभुजा ।&lt;br&gt;&#xA;एवं संदिशतस्तस्य कोऽभिप्रायो दुरात्मनः ।। २१&lt;br&gt;&#xA;इत्युक्तो वत्सराजेन तदा यौगन्धरायणः ।&lt;br&gt;&#xA;उवाचैनं महामन्त्री स स्वामिहितनिष्ठुरः ।। २२&lt;br&gt;&#xA;भुवि व्यसनिताख्यातिः प्ररूढा ते लतेव या ।&lt;br&gt;&#xA;इदं तस्या महाराज कषायकटुकं फलम् ।। २३&lt;br&gt;&#xA;स हि त्वां रागिणं मत्वा कन्यारत्नेन लोभयन् ।&lt;br&gt;&#xA;नीत्वा चण्डमहासेनो बद्ध्वा स्वीकर्तुमिच्छति ।। २४&lt;br&gt;&#xA;तन्मुञ्च व्यसनानि त्वं सुखेन हि परैर्नृपाः ।&lt;br&gt;&#xA;सीदन्तस्तेषु गृह्यन्ते खातेष्विव वनंद्विपाः ।। २५&lt;br&gt;&#xA;इत्युक्तो मन्त्रिणा धीरः प्रतिदूतं व्यसर्जयत् ।&lt;br&gt;&#xA;स वत्सराजस्तं चण्डमहासेननृपं प्रति ।। २६&lt;br&gt;&#xA;संदिदेश च यद्यस्ति वाञ्छा मच्छिष्यतां प्रति ।&lt;br&gt;&#xA;त्वत्पुत्र्यास्तदिहैवैषा भवता प्रेष्यतामिति ।। २७&lt;br&gt;&#xA;एवं कृत्वा च सचिवान्वत्सराजो जगाद सः ।&lt;br&gt;&#xA;यामि चण्डमहासेनमिह बद्ध्वानयामि तम् ।। २८&lt;br&gt;&#xA;तच्छ्रुत्वा तमुवाचाग्र्यो मन्त्री यौगन्धरायणः ।&lt;br&gt;&#xA;न चैतच्छक्यते राजन्कर्तुं नैव च युज्यते ।। २९&lt;br&gt;&#xA;स हि प्रभाववान्राजा स्वीकार्यश्च तव प्रभो ।&lt;br&gt;&#xA;तथा च तद्गतं सर्वं शृण्विदं कथयामि ते ।। 2.3.३०&lt;br&gt;&#xA;अस्तीहोज्जयिनी नाम नगरी भूषणं भुवः ।&lt;br&gt;&#xA;हसन्तीव सुधाधौतैः प्रासादैरमरावतीम् ।। ३१&lt;br&gt;&#xA;यस्यां वसति विश्वेशो महाकालवपुः स्वयम् ।&lt;br&gt;&#xA;शिथिलीकृतकैलासनिवासव्यसनो हरः ।। ३२&lt;br&gt;&#xA;तस्यां महेन्द्रवर्माख्यो राजाभूद्भूभृतां वरः ।&lt;br&gt;&#xA;जयसेनाभिधानोऽस्य बभूव सदृशः सुतः ।। ३३&lt;br&gt;&#xA;जयसेनस्य तस्याथ पुत्रोऽप्रतिमदोर्बलः ।&lt;br&gt;&#xA;समुत्पन्नो महासेननामा नृपतिकुञ्जरः ।। ३४&lt;br&gt;&#xA;सोऽथ राजा स्वराज्यं तत्पालयन्समचिन्तयत् ।&lt;br&gt;&#xA;न मे खड्गोऽनुरूपोऽस्ति न च भार्या कुलोद्गता ।। ३५&lt;br&gt;&#xA;इति संचिन्त्य स नृपश्चण्डिकागृहमागमत् ।&lt;br&gt;&#xA;तत्रातिष्ठन्निराहारो देवीमाराधयंश्चिरम् ।। ३६&lt;br&gt;&#xA;उत्कृत्याथ स्वमांसानि होमकर्म स चाकरोत् ।&lt;br&gt;&#xA;ततः प्रसन्ना साक्षात्सा देवी चण्डी तमभ्यधात् ।। ३७&lt;br&gt;&#xA;प्रीतास्मि ते गृहाणेमं पुत्र खड्गोत्तमं मम ।&lt;br&gt;&#xA;एतत्प्रभावाच्छत्रूणामजेयस्त्वं भविष्यसि ।। ३८&lt;br&gt;&#xA;किं चाङ्गारवतीं नाम कन्यां त्रैलोक्यसुन्दरीम् ।&lt;br&gt;&#xA;अङ्गारकासुरसुता शीघ्रं भार्यामवाप्स्यसि ।। ३९&lt;br&gt;&#xA;अतीव चण्डं कर्मेह कृतं चैतद्यतस्त्वया ।&lt;br&gt;&#xA;अतश्चण्डमहासेन इत्याख्या ते भविष्यति ।। 2.3.४०&lt;br&gt;&#xA;इत्युक्त्वा दत्तखड्गा सा देवी तस्य तिरोऽभवत् ।&lt;br&gt;&#xA;राज्ञः संकल्पसंपत्तिहृष्टिराविरभूत्पुनः ।। ४१&lt;br&gt;&#xA;स खड्गो मत्तहस्तीन्द्रो नडागिरिरिति प्रभो ।&lt;br&gt;&#xA;द्वे तस्य रत्ने शक्रस्य कुलिशैरावणाविव ।। ४२&lt;br&gt;&#xA;तयोः प्रभावात्सुखितः कदाचित्सोऽथ भूपतिः ।&lt;br&gt;&#xA;अगाच्चण्डमहासेनो मृगयायै महाटवीम् ।। ४३&lt;br&gt;&#xA;अतिप्रमाणं तत्रैकं वराहं घोरमैक्षत ।&lt;br&gt;&#xA;नैशं तम इवाकाण्डे दिवा पिण्डत्वमागतम् ।। ४४&lt;br&gt;&#xA;स वराहः शरैरस्य तीक्ष्णैरप्यकृतव्रणः ।&lt;br&gt;&#xA;आहत्य स्यन्दनं राज्ञः पलाय्य बिलमाविशत् ।। ४५&lt;br&gt;&#xA;राजापि रथमुत्सृज्य तमेवानुसरन्क्रुधा ।&lt;br&gt;&#xA;धनुर्द्वितीयस्तत्रैव प्राविशत्स बिलान्तरम् ।। ४६&lt;br&gt;&#xA;दूरं प्रविश्य चापश्यत्कान्त पुरवरं महत् ।&lt;br&gt;&#xA;सविस्मयो न्यषीदच्च तदन्तर्दीर्घिकातटे ।। ४७&lt;br&gt;&#xA;तत्रस्थः कन्यकामेकामपश्यत्स्त्रीशतान्विताम् ।&lt;br&gt;&#xA;संचरन्तीं स्मरस्येव धैर्यनिर्भेदिनीमिषुम् ।। ४८&lt;br&gt;&#xA;सापि प्रेमरसासारवर्षिणा चक्षुषा मुहुः ।&lt;br&gt;&#xA;स्नपयन्तीव राजानं शनकैस्तमुपागमत् ।। ४९&lt;br&gt;&#xA;कस्त्वं सुभग कस्माच्च प्रविष्टोऽसीह सांप्रतम् ।&lt;br&gt;&#xA;इत्युक्तः स तया राजा यथातत्त्वमवर्णयत ।। 2.3.५०&lt;br&gt;&#xA;तच्छ्रुत्वा नेत्रयुगलात्सरागादश्रुसंततिम् ।&lt;br&gt;&#xA;हृदयाद्धीरतां चापि समं कन्या मुमोच सा ।। ५१&lt;br&gt;&#xA;का त्वं रोदिषि कस्माच्च पृष्टा तेनेति भूभृता ।&lt;br&gt;&#xA;सा तं प्रत्यब्रवीदेवं मन्मथाज्ञानुवर्तिनी ।। ५२&lt;br&gt;&#xA;यो वराहः प्रविष्टोऽत्र स दैत्योऽङ्गारकाभिधः ।&lt;br&gt;&#xA;अहं चैतस्य तनया नाम्नाङ्गारवती नृप ।। ५३&lt;br&gt;&#xA;वज्रसारमयश्चासौ राजपुत्रीरिमाः शतम् ।&lt;br&gt;&#xA;आच्छिद्य राज्ञां गेहेभ्यः परिवारं व्यधान्मम ।। ५४&lt;br&gt;&#xA;किं चैष राक्षसीभूतः शापदोषान्महासुरः ।&lt;br&gt;&#xA;तृष्णाश्रमार्तश्चाद्य त्वां प्राप्यापि त्यक्तवानयम् ।। ५५&lt;br&gt;&#xA;इदानीं चास्तवाराहरूपो विश्राम्यति स्वयम् ।&lt;br&gt;&#xA;सुप्तोत्थितश्च नियतं त्वयि पापं समाचरेत् ।। ५६&lt;br&gt;&#xA;इति मे तव कल्याणमपश्यन्त्या गलन्त्यमी ।&lt;br&gt;&#xA;संतापक्वथिताः प्राणा इव बाष्पाम्बुबिन्दवः ।। ५७&lt;br&gt;&#xA;इत्यङ्गारवतीवाक्यं श्रुत्वा राजा जगाद ताम् ।&lt;br&gt;&#xA;यदि मय्यस्ति ते स्नेहस्तदिदं मद्वचः कुरु ।। ५८&lt;br&gt;&#xA;प्रबुद्धस्यास्य गत्वा त्वं रुदिहि स्वपितुः पुरः ।&lt;br&gt;&#xA;ततश्च नियतं स त्वां पृच्छेदुद्वेगकारणम् ।। ५९&lt;br&gt;&#xA;त्वां चेन्निपातयेत्कश्चित्ततो मे का गतिर्भवेत् ।&lt;br&gt;&#xA;एतदुःखं ममेत्येवं स च वाच्यस्त्वया ततः ।। 2.3.६०&lt;br&gt;&#xA;एवं कृतेऽस्ति कल्याणं तवापि च ममापि च ।&lt;br&gt;&#xA;इत्युक्ता तेन सा राज्ञा तथेत्यङ्गीचकार तम् ।। ६१&lt;br&gt;&#xA;तं च च्छन्नमवस्थाप्य राजानं पापशङ्किनी ।&lt;br&gt;&#xA;अगादसुरकन्या सा प्रसुप्तस्यान्तिकं पितुः ।। ६२&lt;br&gt;&#xA;सोऽपि दैत्यः प्रबुबुधे प्रारेभे सा च रोदितुम् ।&lt;br&gt;&#xA;किं पुत्रि रोदिषीत्येवं स च तामब्रवीत्ततः ।। ६३&lt;br&gt;&#xA;हन्यात्त्वां कोऽपि चेत्तात तदा मे का गतिर्भवेत् ।&lt;br&gt;&#xA;इत्यार्त्या तमवादीत्सा स विहस्य ततोऽब्रवीत् ।। ६४&lt;br&gt;&#xA;को मां व्यापादयेत्पुत्रि सर्वो वज्रमयो ह्यहम् ।&lt;br&gt;&#xA;वामहस्तेऽस्ति मे छिद्रं तच्च चापेन रक्ष्यते ।। ६५&lt;br&gt;&#xA;इत्थमाश्वासयामास स दैत्यस्तां निजां सुताम् ।&lt;br&gt;&#xA;एतच्च निखिलं तेन राज्ञा छन्नेन शुश्रुवे ।। ६६&lt;br&gt;&#xA;ततः क्षणादिवोत्थाय कृत्वा स्नानं स दानवः ।&lt;br&gt;&#xA;कृतमौनः प्रववृते देवं पूजयितुं हरम् ।। ६७&lt;br&gt;&#xA;तत्कालं प्रकटीभूय स राजाकृष्टकार्मुकः ।&lt;br&gt;&#xA;उपेत्य प्रसभं दैत्यं रणायाह्वयते स्म तम् ।। ६८&lt;br&gt;&#xA;सोऽप्युत्क्षिप्य करं वामं मौनस्थस्तस्य भूपतेः ।&lt;br&gt;&#xA;प्रतीक्षस्व क्षणं तावदिति संज्ञा तदाकरोत् ।। ६९&lt;br&gt;&#xA;राजापि लघुहस्तत्वात्करे तत्रैव तत्क्षणम् ।&lt;br&gt;&#xA;तस्मिन्मर्मणि तं दैत्यं पृषत्केन जघान सः ।। 2.3.७०&lt;br&gt;&#xA;स च मर्माहतो घोरं रावं कृत्वा महासुरः ।&lt;br&gt;&#xA;अङ्गारकोऽपतद्भूमौ निर्यज्जीवो जगाद च ।। ७१&lt;br&gt;&#xA;तृषितोऽहं हतो येन स मामद्भिर्न तर्पयेत् ।&lt;br&gt;&#xA;प्रत्यब्दं यदि तत्तस्य नश्येयुः पञ्च मन्त्रिणः ।। ७२&lt;br&gt;&#xA;इत्युक्त्वा पञ्चतां प्राप स दैत्यः सोऽपि तत्सुताम् ।&lt;br&gt;&#xA;तामङ्गारवतीं राजा गृहीत्वोज्जयिनीं ययौ ।। ७३&lt;br&gt;&#xA;परिणीतवतस्तस्य तत्र तां दैत्यकन्यकाम् ।&lt;br&gt;&#xA;जातौ द्वौ तनयौ चण्डमहासेनस्य भूपतेः ।। ७४&lt;br&gt;&#xA;एको गोपालको नाम द्वितीयः पालकस्तथा ।&lt;br&gt;&#xA;तयोरिन्द्रोत्सवं चासौ जातयोरकरोन्नृपः ।। ७५&lt;br&gt;&#xA;ततस्तं नृपतिं स्वप्ने तुष्टो वक्ति स्म वासवः ।&lt;br&gt;&#xA;प्राप्स्यस्यनन्यसदृशीं मत्प्रसादात्सुतामिति ।। ७६&lt;br&gt;&#xA;ततः कालेन जातास्य राज्ञः कन्या तु तन्व्यथ ।&lt;br&gt;&#xA;अपूर्वा निर्मिता धात्रा चन्द्रस्येवापरा तनुः ।। ७७&lt;br&gt;&#xA;कामदेवावतारोऽस्याः पुत्रो विद्याधराधिपः ।&lt;br&gt;&#xA;भविष्यतीति तत्कालमुदभूद्भारती दिवः ।। ७८&lt;br&gt;&#xA;दत्ता मे वासवेनैषा तुष्टेनेति स भूपतिः ।&lt;br&gt;&#xA;नाम्ना वासवदत्तां तां तनयामकरोत्तदा ।। ७९&lt;br&gt;&#xA;सा च तस्य पितुर्गेहे प्रदेया संप्रति स्थिता ।&lt;br&gt;&#xA;प्राङ्मन्थादर्णवस्येव कमला कुक्षिकोटरे ।। 2.3.८०&lt;br&gt;&#xA;एवंविधप्रभावश्चण्डमहासेनभूपतिः स किल ।&lt;br&gt;&#xA;देव न शक्यो जेतुं यथा तथा दुर्गदेशस्थः ।। ८१&lt;br&gt;&#xA;किं च स राजन्वाञ्छति दातुं तुभ्यं सदैव तनयां ताम् ।&lt;br&gt;&#xA;प्रार्थयते तु स राजा निजपक्षमहोदयं मानी ।। ८२&lt;br&gt;&#xA;सा चावश्यं मन्ये वासवदत्ता त्वयैव परिणेया ।&lt;br&gt;&#xA;स सपदि वासवदत्ताहृतहृदयो वत्सराजोऽभूत् ।। ८३&lt;br&gt;&#xA;इति महाकविश्रीसोमदेवभट्टविरचिते कथासरित्सागरे कथामुखलम्बके तृतीयस्तरङ्गः ।&lt;/p&gt;</description>
    </item>
    <item>
      <title>००४</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/004/</guid>
      <description>&lt;p&gt;अत्रान्तरे स वत्सेशप्रतिदूतस्तदब्रवीत् ।&lt;br&gt;&#xA;गत्वा प्रतिवचश्चण्डमहासेनाय भूभृते ।। १&lt;br&gt;&#xA;सोऽपि चण्डमहासेनस्तच्छ्रुत्वैव व्यचिन्तयत् ।&lt;br&gt;&#xA;स तावदिह नायाति मानी वत्सेश्वरो भृशम् ।। २&lt;br&gt;&#xA;कन्या हि तत्र न प्रेष्या भवेदेवं हि लाघवम् ।&lt;br&gt;&#xA;तस्माद्बद्ध्वैव तं युक्त्या नृपमानाययाम्यहम् ।। ३&lt;br&gt;&#xA;इति संचिन्त्य संमन्त्र्य स राजा मन्त्रिभिः सह ।&lt;br&gt;&#xA;अकारयत्स्वसदृशं महान्तं यन्त्रहस्तिनम् ।। ४&lt;br&gt;&#xA;तं चान्तर्वीरपुरुषैः कृत्वा छन्नैरधिष्ठितम् ।&lt;br&gt;&#xA;विन्ध्याटव्यां स निदधे राजा यन्त्रमयं गजम् ।। ५&lt;br&gt;&#xA;तत्र तं चारपुरुषाः पश्यन्ति स्म विदूरतः ।&lt;br&gt;&#xA;गजबन्धरसासक्तवत्सराजोपजीविनः ।। ६&lt;br&gt;&#xA;ते च त्वरितमागत्य वत्सराजं व्यजिज्ञपन् ।&lt;br&gt;&#xA;देव दृष्टो गजोऽस्माभिरेको विन्ध्यवने भ्रमन् ।। ७&lt;br&gt;&#xA;अस्मिन्नियति भूलोके नैव योऽन्यत्र दृश्यते ।&lt;br&gt;&#xA;वर्ष्मणा व्याप्तगगनो विन्ध्याद्रिरिव जङ्गमः ।। ८&lt;br&gt;&#xA;ततश्चारवचः श्रुत्वा वत्सराजो जहर्ष सः ।&lt;br&gt;&#xA;तेभ्यः सुवर्णलक्षं च प्रददौ पारितोषिकम् ।। ९&lt;br&gt;&#xA;तं चेद्गजेन्द्रं प्राप्स्यामि प्रतिमल्लं नडागिरेः ।&lt;br&gt;&#xA;ततश्चण्डमहासेनो वश्यो भवति मे ध्रुवम् ।। १०&lt;br&gt;&#xA;ततो वासवदत्तां तां स स्वयं मे प्रयच्छति ।&lt;br&gt;&#xA;इति संचिन्तयन्सोऽथ राजा तामनयन्निशाम् ।। ११&lt;br&gt;&#xA;प्रातश्च मन्त्रिवचनं न्यक्कृत्वा गजतृष्णया ।&lt;br&gt;&#xA;पुरस्कृत्यैव तांश्चारान्ययौ विन्ध्याटवीं प्रति ।। १२&lt;br&gt;&#xA;प्रस्थानलग्नस्य फलं कन्यालाभं सबन्धनम् ।&lt;br&gt;&#xA;यदूचुर्गणकास्तस्य तत्स नैव व्यचारयत् ।। १३&lt;br&gt;&#xA;प्राप्य विन्ध्याटवीं तस्य गजस्य क्षोभशङ्कया ।&lt;br&gt;&#xA;वत्सराजः स सैन्यानि दूरादेव न्यवारयत् ।। १४&lt;br&gt;&#xA;चारमात्रसहायस्तु वीणां घोषवतीं दधत् ।&lt;br&gt;&#xA;निजव्यसनविस्तीर्णां तां विवेश महाटवीम् ।। १५&lt;br&gt;&#xA;विन्ध्यस्य दक्षिणे पार्श्वे दूराचारैः प्रदर्शितम् ।&lt;br&gt;&#xA;गजं सत्यगजाभासं तं ददर्श स भूपतिः ।। १६&lt;br&gt;&#xA;एकाकी वादयन्वीणां चिन्तयन्बन्धनानि सः ।&lt;br&gt;&#xA;मधुरध्वनि गायंश्च शनैरुपजगाम तम् ।। १७&lt;br&gt;&#xA;गान्धर्वदत्तचित्तत्वात्संध्याध्वान्तवशाच्च सः ।&lt;br&gt;&#xA;न तं वनगजं राजा मायागजमलक्षयत् ।। १८&lt;br&gt;&#xA;सोऽपि हस्ती तमुत्कर्णतालो गीतरसादिव ।&lt;br&gt;&#xA;उपेत्योपेत्य विचलन्दूरमाकृष्टवान्नृपम् ।। १९&lt;br&gt;&#xA;ततोऽकस्माच्च निर्गत्य तस्माद्यन्त्रमयाद्गजात् ।&lt;br&gt;&#xA;वत्सेश्वरं तं संनद्धाः पुरुषाः पर्यवारयन् ।। २०&lt;br&gt;&#xA;तान्दृष्ट्वा नृपतिः कोपादाकृष्टच्छुरिकोऽथ सः ।&lt;br&gt;&#xA;अग्रस्थान्योधयन्नन्यैरेत्य पश्चादगृह्यत ।। २१&lt;br&gt;&#xA;संकेतमिलितैश्चान्यैर्योधास्तैः सैनिकैः सह ।&lt;br&gt;&#xA;निन्युर्वत्सेश्वरं चण्डमहासेनान्तिकं च तम् ।। २२&lt;br&gt;&#xA;सोऽपि चण्डमहासेनो निर्गत्याग्रे कृतादरः ।&lt;br&gt;&#xA;वत्सेशेन समं तेन विवेशोज्जयिनीं पुरीम् ।। २३&lt;br&gt;&#xA;स तत्र ददृशे पौरैरवमानकलङ्कितः ।&lt;br&gt;&#xA;शशीव लोचनानन्दो वत्सराजो नवागतः ।। २४&lt;br&gt;&#xA;ततोऽस्य गुणरागेण वधमाशङ्क्य तत्र ते ।&lt;br&gt;&#xA;पौराः संभूय सकलाश्चक्रुर्मरणनिश्चयम् ।। २५&lt;br&gt;&#xA;न मे वत्सेश्वरो वध्यः संधेय इति तान्ब्रुवन् ।&lt;br&gt;&#xA;सोऽथ चण्डमहासेनः पौरान्क्षोभादवारयत् ।। २६&lt;br&gt;&#xA;ततो वासवदत्तां तां सुतां तत्रैव भूपतिः ।&lt;br&gt;&#xA;वत्सराजाय गान्धर्वशिक्षाहेतोः समर्पयत् ।। २७&lt;br&gt;&#xA;उवाच चैनं गान्धर्वं त्वमेतां शिक्षय प्रभो ।&lt;br&gt;&#xA;ततः प्राप्स्यसि कल्याणं मा विषादं कृथा इति ।। २८&lt;br&gt;&#xA;तस्य दृष्ट्वा तु तां कन्यां वत्सराजस्य मानसम् ।&lt;br&gt;&#xA;तथा स्नेहाक्तमभवन्न यथा मन्युमैक्षत ।। २९&lt;br&gt;&#xA;तस्याश्च चक्षुर्मनसी सह तं प्रति जग्मतुः ।&lt;br&gt;&#xA;हिया चक्षुर्निववृते मनस्तु न कथंचन ।। ३०&lt;br&gt;&#xA;अथ वासवदत्तां तां गापयंस्तद्गतेक्षणः ।&lt;br&gt;&#xA;तत्र गान्धर्वशालायां वत्सराज उवास सः ।। ३१&lt;br&gt;&#xA;अङ्के घोषवती तस्य कण्ठे गीतश्रुतिस्तथा ।&lt;br&gt;&#xA;पुरो वासवदत्ता च तस्थौ चेतोविनोदिनी ।। ३२&lt;br&gt;&#xA;सा च वासवदत्तास्य परिचर्यापराभवत् ।&lt;br&gt;&#xA;लक्ष्मीरिव तदेकाग्रा बद्धस्याप्यनपायिनी ।। ३३&lt;br&gt;&#xA;अत्रान्तरे च कौशाम्ब्यां वत्सराजानुगे जने ।&lt;br&gt;&#xA;आवृत्ते तं प्रभुं बुद्ध्वा बद्धं राष्ट्रं प्रचुक्षुभे ।। ३४&lt;br&gt;&#xA;उज्जयिन्यामवस्कन्दं दातुमैच्छन्समन्ततः ।&lt;br&gt;&#xA;वत्सेश्वरानुरागेण क्रुद्धाः प्रकृतयस्तदा ।। ३५&lt;br&gt;&#xA;नैव चण्डमहासेनो बलसाध्यो महान्हि सः ।&lt;br&gt;&#xA;न चैवं वत्सराजस्य शरीरे कुशलं भवेत् ।। ३६&lt;br&gt;&#xA;तस्मान्न युक्तोऽवस्कन्दो बुद्धिसाध्यमिदं पुनः ।&lt;br&gt;&#xA;इति प्रकृतयः क्षोभान्न्यवार्यन्त रुमण्वता ।। ३७&lt;br&gt;&#xA;ततोऽनुरक्तमालोक्य राष्ट्रमव्यभिचारि तत् ।&lt;br&gt;&#xA;रुमण्वदादीनाह स्म धीरो यौगन्धरायणः ।। ३८&lt;br&gt;&#xA;इहैव सर्वैर्युष्माभिः स्थातव्यं सततोद्यतैः ।&lt;br&gt;&#xA;रक्षणीयमिदं राष्ट्रं काले कार्यश्च विक्रमः ।। ३९&lt;br&gt;&#xA;वसन्तकद्वितीयश्च गत्वाहं प्रज्ञया स्वया ।&lt;br&gt;&#xA;वत्सेशं मोचयित्वा तमानयामि न संशयः ।। ४०&lt;br&gt;&#xA;जलाहतौ विशेषेण वैद्युताग्नेरिव द्युतिः ।&lt;br&gt;&#xA;आपदि स्फुरति प्रज्ञा यस्य धीरः स एव हि ।। ४१&lt;br&gt;&#xA;प्राकारभञ्जनान्योगांस्तथा निगडभञ्जनान् ।&lt;br&gt;&#xA;अदर्शनप्रयोगांश्च जानेऽहमुपयोगिनः ।। ४२&lt;br&gt;&#xA;इत्युक्त्वा प्रकृतीः कृत्वा हस्तन्यस्ता रुमण्वतः ।&lt;br&gt;&#xA;यौगन्धरायणः प्रायात्कौशाम्ब्याः सवसन्तकः ।। ४३&lt;br&gt;&#xA;प्रविवेश च तेनैव सह विन्ध्यमहाटवीम् ।&lt;br&gt;&#xA;स्वप्रज्ञामिव सत्ताढ्यां स्वनीतिमिव दुर्गमाम् ।। ४४&lt;br&gt;&#xA;तत्र वत्सेशमित्त्रस्य विन्ध्यप्राग्भारवासिनः ।&lt;br&gt;&#xA;गृहं पुलिन्दकाख्यस्य पुलिन्दाधिपतेरगात् ।। ४५&lt;br&gt;&#xA;तं सज्जं स्थापयित्वा च पथा तेनागमिष्यतः ।&lt;br&gt;&#xA;वत्सराजस्य रक्षार्थं भूरिसैन्यसमन्वितम् ।। ४६&lt;br&gt;&#xA;गत्वा वसन्तकसखस्ततो यौगन्धरायणः ।&lt;br&gt;&#xA;उज्जयिन्यां महाकालश्मशानं प्राप स क्रमात् ।। ४७&lt;br&gt;&#xA;विवेश तच्च वेतालैः क्रव्यगन्धिभिरावृतम् ।&lt;br&gt;&#xA;इतस्ततस्तमःश्यामैश्चिताधूमैरिवापरैः ।। ४८&lt;br&gt;&#xA;तत्रैनं दर्शनप्रीतो मित्रभावाय तत्क्षणम् ।&lt;br&gt;&#xA;योगेश्वराख्यो वृतवानभ्येत्य ब्रह्मराक्षसः ।। ४९&lt;br&gt;&#xA;तेनोपदिष्टया युक्त्या ततो यौगन्धरायणः ।&lt;br&gt;&#xA;न चकारात्मनः सद्यो रूपस्य परिवर्तनम् ।। ५०&lt;br&gt;&#xA;बभूव तेन विकृतः कुब्जो वृद्धश्च तत्क्षणात् ।&lt;br&gt;&#xA;उन्मत्तवेषः खल्वाटो हास्यसंजननः परम् ।। ५१&lt;br&gt;&#xA;तयैव युक्त्या स तदा सिरानद्धपृथूदरम् ।&lt;br&gt;&#xA;चक्रे वसन्तकस्यापि रूपं दन्तुरदुर्मुखम् ।। ५२&lt;br&gt;&#xA;ततो राजकुलद्वारमादौ प्रेष्य वसन्तकम् ।&lt;br&gt;&#xA;विवेशोज्जयिनीं तां स तादृग्यौगन्धरायणः ।। ५३&lt;br&gt;&#xA;नृत्यन्गायंश्च तत्रासौ बटुभिः परिवारितः ।&lt;br&gt;&#xA;दृष्टः सकौतुकं सर्वैर्ययौ राजगृहं प्रति ।। ५४&lt;br&gt;&#xA;तत्र राजावरोधानां तेनासौ कृतकौतुकः ।&lt;br&gt;&#xA;अगाद्वासवदत्तायाः शनैः श्रवणगोचरम् ।। ५५&lt;br&gt;&#xA;सा तमानाययामास चेटिकां प्रेष्य सत्वरम् ।&lt;br&gt;&#xA;गान्धर्वशालां नर्मैकसादरं हि नवं वयः ।। ५६&lt;br&gt;&#xA;स च तत्र गतो वृद्धं वत्सराजं ददर्श तम् ।&lt;br&gt;&#xA;उन्मत्तवेषो विगलद्वाष्पो यौगन्धरायणः ।। ५७&lt;br&gt;&#xA;चकार तस्मै संज्ञां च वत्सराजाय सोऽपि तम् ।&lt;br&gt;&#xA;प्रत्यभिज्ञातवान्राजा वेषप्रच्छन्नमागतम् ।। ५८&lt;br&gt;&#xA;ततो वासवदत्तां च तच्चेटीः प्रति चात्मनः ।&lt;br&gt;&#xA;अदर्शनं युक्तिबलाद्व्यधाद्यौगन्धरायणः ।। ५९&lt;br&gt;&#xA;राजा त्वेको ददर्शैनं ताश्च सर्वाः सविस्मयम् ।&lt;br&gt;&#xA;वदन्ति स्म गतोऽकस्मादुन्मत्तः क्वाप्यसाविति ।। ६०&lt;br&gt;&#xA;तच्छ्रुत्वा तं च दृष्ट्वाग्रे मत्वा योगबलेन तत् ।&lt;br&gt;&#xA;युक्त्या वासवदत्तां तां वत्सराजोऽब्रवीदिदम् ।। ६१&lt;br&gt;&#xA;गत्वा सरस्वतीपूजामादायागच्छ दारिके ।&lt;br&gt;&#xA;तच्छ्रुत्वा सा तथेत्युक्त्वा सवयस्या विनिर्ययौ ।। ६२&lt;br&gt;&#xA;यथोचितमुपेत्याथ ददौ वत्सेश्वराय सः ।&lt;br&gt;&#xA;यौगन्धरायणस्तस्मै योगान्निगडभञ्जननान् ।। ६३&lt;br&gt;&#xA;अन्यान्वासवदत्ताया वीणातन्त्रीनियोजितान् ।&lt;br&gt;&#xA;वशीकरणयोगांश्च राज्ञेऽस्मै स समार्पयत् ।। ६४&lt;br&gt;&#xA;व्यजिज्ञपच्च तं राजन्निहायातो वसन्तकः ।&lt;br&gt;&#xA;द्वारि स्थितोऽन्यरूपेण तं कुरुष्वान्तिके द्विजम् ।। ६५&lt;br&gt;&#xA;यदा वासवदत्तेयं त्वयि विस्रम्भमेष्यति ।&lt;br&gt;&#xA;तदा वक्ष्यामि यदहं तत्कुर्यास्तिष्ठ सांप्रतम् ।। ६६&lt;br&gt;&#xA;इत्युक्त्वा निर्ययौ शीघ्रं ततो यौगन्धरायणः ।&lt;br&gt;&#xA;अगाद्वासवदत्ता च पूजामादाय तत्क्षणात् ।। ६७&lt;br&gt;&#xA;सोऽथ तामवदद्राजा बहिर्द्वारि द्विजः स्थितः ।&lt;br&gt;&#xA;सरस्वत्यर्चने सोऽस्मिन्दक्षिणार्थे प्रवेश्यताम् ।। ६८&lt;br&gt;&#xA;तथेति द्वारदेशात्स तत्र वासवदत्तया ।&lt;br&gt;&#xA;विरूपामाकृतिं बिभ्रदानाय्यत वसन्तकः ।। ६९&lt;br&gt;&#xA;स चानीतस्तमालोक्य वत्सेशमरुदच्छुचा ।&lt;br&gt;&#xA;ततश्चाप्रतिभेदाय स राजा निजगाद तम् ।। ७०&lt;br&gt;&#xA;हे ब्रह्मन्रोगवैरूप्यं सर्वमेतदहं तव ।&lt;br&gt;&#xA;निवारयामि मा रोदीस्तिष्ठेहैव ममान्तिके ।। ७१&lt;br&gt;&#xA;महान्प्रसादो देवेति स चोवाच वसन्तकः ।&lt;br&gt;&#xA;सोऽथ तं विकृतं दृष्ट्वा राजा स्मितमुखोऽभवत् ।। ७२&lt;br&gt;&#xA;तच्चालोक्याशयं बुद्ध्वा तस्य सोऽपि वसन्तकः ।&lt;br&gt;&#xA;हसति स्माधिकोद्भूतविरूपाननवैकृतः ।। ७३&lt;br&gt;&#xA;तं हसन्तं तथा दृष्ट्वा क्रीडनीयकसंनिभम् ।&lt;br&gt;&#xA;तत्र वासवदत्तापि जहास च तुतोष च ।। ७४&lt;br&gt;&#xA;ततः सा नर्मणा बाला तं पप्रच्छ वसन्तकम् ।&lt;br&gt;&#xA;किं विज्ञानं विजानासि भो ब्रह्मन्कथ्यतामिति ।। ७५&lt;br&gt;&#xA;कथाः कथयितुं देवि जानामीति स चावदत् ।&lt;br&gt;&#xA;कथां कथय तर्ह्येकामिति सापि ततोऽब्रवीत् ।। ७६&lt;br&gt;&#xA;ततस्तां राजतनयां रञ्जयन्स वसन्तकः ।&lt;br&gt;&#xA;हास्यवैचित्रसरसामिमामकथयत्कथाम् ।। ७७&lt;br&gt;&#xA;अस्तीह मथुरा नाम पुरी कंसारिजन्मभूः ।&lt;br&gt;&#xA;तस्यां रूपणिकेत्यासीत्ख्याता वारविलासिनी ।। ७८&lt;br&gt;&#xA;तस्या मकरदंष्ट्राख्या माताभूद्वृद्धकुट्टनी ।&lt;br&gt;&#xA;तद्गुणाकृष्यमाणानां यूनां दृशि विषच्छटा ।। ७९&lt;br&gt;&#xA;पूजाकाले सुरकुलं स्वनियोगाय जातु सा ।&lt;br&gt;&#xA;गता रूपणिका दूरादेकं पुरुषमैक्षत ।। ८०&lt;br&gt;&#xA;स दृष्टः सुभगस्तस्या विवेश हृदयं तथा ।&lt;br&gt;&#xA;यथा मात्रा कृतास्तेऽस्मादुपदेशा विनिर्ययुः ।। ८१&lt;br&gt;&#xA;चेटिकामथ सावादीद्गच्छ मद्वचनादमुम् ।&lt;br&gt;&#xA;पुरुषं ब्रूहि मद्गेहे त्वयाद्यागम्यतामिति ।। ८२&lt;br&gt;&#xA;तथेति चेटिका सा च गत्वा तस्मै तदब्रवीत् ।&lt;br&gt;&#xA;ततः स किंचिद्विमृशन्पुरुषस्तामभाषत ।। ८३&lt;br&gt;&#xA;लोहजङ्घाभिधानोऽस्मि ब्राह्मणो नास्ति मे धनम् ।&lt;br&gt;&#xA;तदाढ्यजनलभ्ये हि कोऽहं रूपणिकागृहे ।। ८४&lt;br&gt;&#xA;न धनं वाच्छ्यते त्वत्तः स्वामिन्येत्युदिते तया ।&lt;br&gt;&#xA;स लोहजङ्घस्तद्वाक्यं तथेति प्रत्यपद्यत ।। ८५&lt;br&gt;&#xA;ततश्चेटीमुखाद्बुद्ध्वा तच्च सा गृहमुत्सुका ।&lt;br&gt;&#xA;गत्वा रूपणिका तस्थौ तन्मार्गन्यस्तलोचना ।। ८६&lt;br&gt;&#xA;क्षणाच्च लोहजङ्घोऽथ तस्या मन्दिरमाययौ ।&lt;br&gt;&#xA;कुतोऽयमिति कुट्टन्या दृष्टो मकरदंष्ट्रया ।। ८७&lt;br&gt;&#xA;सापि रूपणिका दृष्ट्वा स्वयमुत्थाय सादरा ।&lt;br&gt;&#xA;वासवेश्मान्तरं हृष्टा कण्ठे लग्ना निनाय तम् ।। ८८&lt;br&gt;&#xA;तत्र सा लोहजङ्घस्य तस्य सौभाग्यसंपदा ।&lt;br&gt;&#xA;वशीकृता सती नान्यत्फलं जन्मन्यमन्यत ।। ८९&lt;br&gt;&#xA;ततस्तया निवृत्तान्यपुरुषासङ्गया सह ।&lt;br&gt;&#xA;यथासुखं स तत्रैव तस्थौ तन्मन्दिरे युवा ।। ९०&lt;br&gt;&#xA;तद्दृष्ट्वा शिक्षिताशेषवेषयोषिज्जगाद ताम् ।&lt;br&gt;&#xA;माता मकरदंष्ट्रा सा खिन्ना रूपणिकां रहः ।। ९१&lt;br&gt;&#xA;किमयं निर्धनः पुत्रि सेव्यते पुरुषस्त्वया ।&lt;br&gt;&#xA;शवं स्पृशन्ति सुजना गणिका न तु निर्धनम् ।। ९२&lt;br&gt;&#xA;क्वानुरागः क्व वेश्यात्वमिति ते विस्मृतं कथम् ।&lt;br&gt;&#xA;संध्येव रागिणी वेश्या न चिरं पुत्रि दीप्यते ।। ९३&lt;br&gt;&#xA;नटीव कृत्रिमं प्रेम गणिकार्थाय दर्शयेत् ।&lt;br&gt;&#xA;तदेनं निर्धनं मुञ्च मा कृथा नाशमात्मनः ।। ९४&lt;br&gt;&#xA;इति मातुर्वचः श्रुत्वा रुषा रूपणिकाब्रवीत् ।&lt;br&gt;&#xA;मैवं वादीर्मम ह्येष प्राणेभ्योऽप्यधिकः प्रियः ।। ९५&lt;br&gt;&#xA;धनमस्ति च मे भूरि किमन्येन करोम्यहम् ।&lt;br&gt;&#xA;तदम्ब नैव वक्तव्या भूयोऽप्येवमहं त्वया ।। ९६&lt;br&gt;&#xA;तच्छ्रुत्वा लोहजङ्घस्य निर्वासनविधौ क्रुधा ।&lt;br&gt;&#xA;तस्थौ मकरदंष्ट्रा सा तस्योपायं विचिन्वती ।। ९७&lt;br&gt;&#xA;अथ मार्गागतं कंचित्क्षीणकोषं ददर्श सा ।&lt;br&gt;&#xA;राजपुत्रं परिवृतं पुरुषैः शस्त्रपाणिभिः ।। ९८&lt;br&gt;&#xA;उपगम्य द्रुतं तं च नीत्वैकान्ते जगाद सा ।&lt;br&gt;&#xA;निर्धनेन ममैकेन कामुकेनावृतं गृहम् ।। ९९&lt;br&gt;&#xA;तत्त्वमागच्छ तत्राद्य तथा च कुरु येन सः ।&lt;br&gt;&#xA;गृहान्मम निवर्तेत मदीयां च सुतां भज ।। १००&lt;br&gt;&#xA;तथेति राजपुत्रोऽथ प्रविवेश स तद्गृहम् ।&lt;br&gt;&#xA;तस्मिन्क्षणे रूपणिका तस्थौ देवकुले च सा ।। १०१&lt;br&gt;&#xA;लोहजङ्घश्च तत्कालं बहिः क्वापि स्थितोऽभवत् ।&lt;br&gt;&#xA;क्षणान्तरे च निःशङ्कस्तत्रैव समुपाययौ ।। १०२&lt;br&gt;&#xA;तत्क्षणं राजपुत्रस्य तस्य भृत्यैः प्रधाव्य सः ।&lt;br&gt;&#xA;दृढं पादप्रहाराद्यैः सर्वेष्वङ्गेष्वताड्यत ।। १०३&lt;br&gt;&#xA;ततस्तैरेव चामेध्यपूर्णे क्षिप्तः स खातके ।&lt;br&gt;&#xA;लोहजङ्घः कथमपि प्रपलायितवांस्ततः ।। १०४&lt;br&gt;&#xA;अथागता रूपणिका तद्बुद्ध्वा शोकविह्वला ।&lt;br&gt;&#xA;साभूद्वीक्ष्याथ स ययौ राजपुत्रो यथागतम् ।। १०५&lt;br&gt;&#xA;लोहजङ्घोऽपि कुट्टन्या प्रसह्य स खलीकृतः ।&lt;br&gt;&#xA;गन्तुं प्रववृते तीर्थं प्राणांस्त्यक्तुं वियोगवान् ।। १०६&lt;br&gt;&#xA;गच्छन्नटव्यां संतप्तः कुट्टनीमन्युना हृदि ।&lt;br&gt;&#xA;त्वचि च ग्रीष्मतापेन च्छायामभिललाष सः ।। १०७&lt;br&gt;&#xA;तरुमप्राप्नुवन्सोऽथ लेभे हस्तिकलेवरम् ।&lt;br&gt;&#xA;जघनेन प्रविश्यान्तर्निर्मांसं जम्बुकैः कृतम् ।। १०८&lt;br&gt;&#xA;चर्मावशेषे तत्रान्तः परिश्रान्तः प्रविश्य सः ।&lt;br&gt;&#xA;लोहजङ्घो ययौ निद्रां प्रविशद्वातशीतले ।। १०९&lt;br&gt;&#xA;अथाकस्मात्समुत्थाय क्षणेनैव समन्ततः ।&lt;br&gt;&#xA;मेघः प्रववृते तत्र धारासारेण वर्षितुम् ।। ११०&lt;br&gt;&#xA;तेन निर्विवरं प्राप संकोचं हस्तिचर्म तत् ।&lt;br&gt;&#xA;क्षणाच्च तेन मार्गेण जलौघो भृशमाययौ ।। १११&lt;br&gt;&#xA;तेनापहृत्य गङ्गायामक्षेपि गजचर्म तत् ।&lt;br&gt;&#xA;तज्जलौघेन नीत्वा च समुद्रान्तर्न्यधीयत ।। ११२&lt;br&gt;&#xA;तत्र दृष्ट्वा च तच्चर्म निपत्यामिषशङ्कया ।&lt;br&gt;&#xA;हृत्वाब्धेः पारमनयत्पक्षी गरुडवंशजः ।। ११३&lt;br&gt;&#xA;तत्र चञ्च्वा विदार्यैतद्गजचर्म विलोक्य च ।&lt;br&gt;&#xA;अन्तःस्थं मानुषं पक्षी पलाय्य स ततो ययौ ।। ११४&lt;br&gt;&#xA;ततश्च चर्मणस्तस्मात्पक्षिसंरम्भबोधितः ।&lt;br&gt;&#xA;तच्चञ्चुरचितद्वाराल्लोहजङ्घो विनिर्ययौ ।। ११५&lt;br&gt;&#xA;दृष्ट्वा समुद्रपारस्थमात्मानं च सविस्मयः ।&lt;br&gt;&#xA;अनिद्रस्वप्नमिव तत्स समग्रममन्यत ।। ११६&lt;br&gt;&#xA;अथ द्वौ राक्षसौ तत्र घोरौ भीतो ददर्श सः ।&lt;br&gt;&#xA;तौ चापि राक्षसौ दूराच्चकितौ तमपश्यताम् ।। ११७&lt;br&gt;&#xA;रामात्पराभवं स्मृत्वा तं तथैव च मानुषम् ।&lt;br&gt;&#xA;दृष्ट्वा तीर्णाम्बुधि भूयस्तौ भयं हृदि चक्रतुः ।। ११८&lt;br&gt;&#xA;संमन्त्र्य च तयोर्मध्यादेको गत्वा तदैव तम् ।&lt;br&gt;&#xA;विभीषणाय प्रभवे यथादृष्टं न्यवेदयत् ।। ११९&lt;br&gt;&#xA;दृष्टरामप्रभावः सन्सोऽपि राजा विभीषणः ।&lt;br&gt;&#xA;मानुषागमनाद्भीतो राक्षसं तमभाषत ।। १२०&lt;br&gt;&#xA;गच्छ मद्वचनाद्भद्र प्रीत्या तं ब्रूहि मानुषम् ।&lt;br&gt;&#xA;आगम्यतां गृहेऽस्माकं प्रसादः क्रियतामिति ।। १२१&lt;br&gt;&#xA;तथेत्यागत्य तत्तस्मै स्वप्रभुप्रार्थनावचः ।&lt;br&gt;&#xA;चकितो लोहजङ्घाय शशंस स च राक्षसः ।। १२२&lt;br&gt;&#xA;सोऽप्यङ्गीकृत्य तद्विप्रो लोहजङ्घः प्रशान्तधीः ।&lt;br&gt;&#xA;तेनैव सद्वितीयेन सह लङ्कां ततोऽगमत् ।। १२३&lt;br&gt;&#xA;तस्यां च दृष्टसौवर्णतत्तत्प्रासादविस्मितः ।&lt;br&gt;&#xA;प्रविश्य राजभवनं स ददर्श विभीषणम् ।। १२४&lt;br&gt;&#xA;सोऽपि पप्रच्छ राजा तं कृतातिथ्यः कृताशिषम् ।&lt;br&gt;&#xA;ब्रह्मन्कथमिमां भूमिमनुप्राप्तो भवानिति ।। १२५&lt;br&gt;&#xA;ततः स धूर्तोऽवादीत्तं लोहजङ्घो विभीषणम् ।&lt;br&gt;&#xA;विप्रोऽहं लोहजङ्घाख्यो मथुरायां कृतस्थितिः ।। १२६&lt;br&gt;&#xA;सोऽहं दारिद्र्यसंतप्तस्तत्र नारायणाग्रतः ।&lt;br&gt;&#xA;निराहारः स्थितोऽकार्षं गत्वा देवकुलं तपः ।। १२७&lt;br&gt;&#xA;विभीषणान्तिकं गच्छ मद्भक्तः स हि ते धनम् ।&lt;br&gt;&#xA;दास्यतीत्यादिशत्स्वप्ने ततो मां भगवान्हरिः ।। १२८&lt;br&gt;&#xA;क्वाहं बिभीषणः क्वेति मयोक्ते स पुनः प्रभुः ।&lt;br&gt;&#xA;समादिशद्व्रजाद्यैव तं द्रक्ष्यसि विभीषणम् ।। १२९&lt;br&gt;&#xA;इत्युक्तः प्रभुणा सद्यः प्रबुद्धोऽहमिहाम्बुधेः ।&lt;br&gt;&#xA;पारेऽवस्थितमात्मानमपश्यं वेद्मि नापरम् ।।. १३०&lt;br&gt;&#xA;इत्युक्तो लोहजङ्घेन लङ्कामालोक्य दुर्गमाम् ।&lt;br&gt;&#xA;सत्यं दिव्यप्रभावोऽयमिति मेने बिभीषणः ।। १३१&lt;br&gt;&#xA;तिष्ठ दास्यामि ते वित्तमित्युक्त्वा ब्राह्मणं च तम् ।&lt;br&gt;&#xA;मत्वा च रक्षसां हस्ते तमप्रेष्यं नृघातिनाम् ।। १३२&lt;br&gt;&#xA;तत्रस्थात्स्वर्णमूलाख्याद्गिरेः संप्रेक्ष्य राक्षसान् ।&lt;br&gt;&#xA;आनाययत्पक्षिपोतं गरुडान्वयसंभवम् ।। १३३&lt;br&gt;&#xA;तं चास्मै लोहजङ्घाय मथुरायां गमिष्यते ।&lt;br&gt;&#xA;तत्कालमेव प्रददौ वशीकाराय वाहनम् ।। १३४&lt;br&gt;&#xA;लोहजङ्घोऽपि लङ्कायां वाहयन्नधिरुह्य तम् ।&lt;br&gt;&#xA;कंचित्कालं विशश्राम स विभीषणसत्कृतः ।। १३५&lt;br&gt;&#xA;एकदा तं च पप्रच्छ राक्षसेन्द्रं सकौतुकः ।&lt;br&gt;&#xA;लङ्कायां काष्ठमय्येषा कथं सर्वैव भूरिति ।। १३६&lt;br&gt;&#xA;तच्छ्रुत्वा स च तद्वृत्तं तमुवाच विभीषणः ।&lt;br&gt;&#xA;यदि ते कौतुकं ब्रह्मंस्तदिदं शृणु वच्मि ते ।। १३७&lt;br&gt;&#xA;पुरा प्रतिज्ञोपनतां नागानां दासभावतः ।&lt;br&gt;&#xA;निष्क्रष्टुकामो जननीं गरुडः कश्यपात्मजः ।। १३८&lt;br&gt;&#xA;तन्मूल्यभूतां देवेभ्यः सुधामाहर्तुमुद्यतः ।&lt;br&gt;&#xA;बलस्य हेतोर्भक्ष्यार्थी स्वपितुर्निकटं ययौ ।। १३९&lt;br&gt;&#xA;स चैनं याचितोऽवादीन्महान्तौ गजकच्छपौ ।&lt;br&gt;&#xA;अब्धौ स्तः पुत्र तौ भुङ्क्ष्व गच्छ शापच्युताविति ।। १४०&lt;br&gt;&#xA;ततः स गरुडो गत्वा भक्ष्यावादाय तावुभौ ।&lt;br&gt;&#xA;महतः कल्पवृक्षस्य शाखायां समुपाविशत् ।। १४१&lt;br&gt;&#xA;तां च शाखां भरात्सद्यो भग्नां चञ्च्वा बभार सः ।&lt;br&gt;&#xA;अधःस्थिततपोनिष्ठवालखिल्यानुरोधतः ।। १४२&lt;br&gt;&#xA;लोकोपमर्दभीतेन तेनाथ पितुराज्ञया ।&lt;br&gt;&#xA;आनीय विजने त्यक्ता सा शाखेह गरुत्मता ।। १४३&lt;br&gt;&#xA;तस्याः पृष्ठे कृता लङ्का तेन काष्ठमयीह भूः ।&lt;br&gt;&#xA;एतद्विभीषणाच्छ्रुत्वा लौहजङ्घस्तुतोष सः ।। १४४&lt;br&gt;&#xA;ततस्तस्मै महार्घाणि रत्नानि सुबहूनि च ।&lt;br&gt;&#xA;विभीषणो ददाति स्म मथुरां गन्तुमिच्छते ।। १४५&lt;br&gt;&#xA;भक्त्या च देवस्य हरेर्मथुरावर्तिनः कृते ।&lt;br&gt;&#xA;हस्तेऽस्याब्जगदाशङ्खचक्रान्हेममयान्ददौ ।। १४६&lt;br&gt;&#xA;तद्गृहीत्वाखिलं तस्मिन्विभीषणसमर्पिते ।&lt;br&gt;&#xA;आरुह्य विहगे लक्षं योजनानां प्रयातरि ।। १४७&lt;br&gt;&#xA;उत्पत्य व्योममार्गेण लङ्कायास्तीर्णवारिधिः ।&lt;br&gt;&#xA;स लोहजङ्घो मथुरामक्लेशेनाजगाम ताम् ।। १४८&lt;br&gt;&#xA;तस्यां शून्ये विहारे च बाह्ये व्योम्नोऽवतीर्य सः ।&lt;br&gt;&#xA;स्थापयामास रत्नौघं तं बबन्ध च पक्षिणम् ।। १४९&lt;br&gt;&#xA;आपणे रत्नमेकं च गत्वा विक्रीतवांस्ततः ।&lt;br&gt;&#xA;अथ वस्त्राङ्गरागादि क्रीतवान्भोजनं तथा ।। १५०&lt;br&gt;&#xA;तद्विहारे च तत्रैव भुक्त्वा दत्त्वा च पक्षिणे ।&lt;br&gt;&#xA;वस्त्राङ्गरागपुष्पाद्यैरात्मानं तैरभूषयत् ।। १५१&lt;br&gt;&#xA;प्रदोषे चाययौ तस्यास्तत्रैवारुह्य पक्षिणि ।&lt;br&gt;&#xA;गृहं रूपणिकायास्ताः शङ्खचक्रगदा वहन् ।। १५२&lt;br&gt;&#xA;तत्रोपरि ततः स्थित्वा स्थानवित्खे चरंश्च सः ।&lt;br&gt;&#xA;शब्दं चकार गम्भीरं रहःस्थां श्रावयन्प्रियाम् ।। १५३&lt;br&gt;&#xA;तं च श्रुत्वैव निर्याता सापश्यद्रत्नराजितम् ।&lt;br&gt;&#xA;एनं नारायणाकल्पं व्योम्नि रूपणिका निशि ।। १५४&lt;br&gt;&#xA;अहं हरिरिहायातस्त्वदर्थमिति तेन सा ।&lt;br&gt;&#xA;उक्ता प्रणम्य वक्ति स्म दयां देवः करोत्विति ।। १५५&lt;br&gt;&#xA;अथावतीर्य संयम्य लोहजङ्घो विहंगमम् ।&lt;br&gt;&#xA;विवेश वासभवनं स तया कान्तया सह ।। १५६&lt;br&gt;&#xA;तत्र संप्राप्तसंभोगः स निष्क्रम्य क्षणान्तरे ।&lt;br&gt;&#xA;तथैव विहगारूढो जगाम नभसा ततः ।। १५७&lt;br&gt;&#xA;देवता विष्णुभार्याहं मर्त्यैः सह न मन्त्रये ।&lt;br&gt;&#xA;इति रूपणिका प्रातस्तस्थौ मौनं विधाय सा ।। १५८&lt;br&gt;&#xA;कस्मादेवंविधं पुत्रि वर्तसे कथ्यतां त्वया ।&lt;br&gt;&#xA;इत्यपृच्छत सा मात्रा ततो मकरदंष्ट्रया ।। १५९&lt;br&gt;&#xA;निर्बन्धपृष्टा तस्यै च सा मात्रे मौनकारणम् ।&lt;br&gt;&#xA;शशंस रात्रिवृत्तान्तं दापयित्वान्तरे पटम् ।। १६०&lt;br&gt;&#xA;सा तच्छ्रुत्वा ससंदेहा स्वयं तं कुट्टनी निशि ।&lt;br&gt;&#xA;ददर्श विहगारुढं लोहजङ्घं ततः क्षणम् ।। १६१&lt;br&gt;&#xA;प्रभाते च पटान्तःस्थामेत्य रूपणिकां रहः ।&lt;br&gt;&#xA;प्रह्वा मकरदंष्ट्रा सा कुट्टनीति व्यजिज्ञपत् ।। १६२&lt;br&gt;&#xA;देवस्यानुग्रहात्पुत्रि त्वं देवीत्वमिहागता ।&lt;br&gt;&#xA;अहं च तेऽत्र जननी तन्मे देहि सुताफलम् ।। १६३&lt;br&gt;&#xA;वृद्धानेनैव देहेन यथा स्वर्गं व्रजाम्यहम् ।&lt;br&gt;&#xA;तथा देवस्य विज्ञप्तिं कुरुष्वानुगृहाण माम् ।। १६४&lt;br&gt;&#xA;तथेति सा रूपणिका तमेवार्थं व्यजिज्ञपत् ।&lt;br&gt;&#xA;व्याजविष्णुं पुनर्नक्तं लोहजङ्घमुपागतम् ।। १६५&lt;br&gt;&#xA;ततः स देववेषस्तां लोहजङ्घोऽब्रवीत्प्रियाम् ।&lt;br&gt;&#xA;पापा ते जननी स्वर्गं व्यक्तं नेतुं न युज्यते ।। १६६&lt;br&gt;&#xA;एकादश्यां पुनः प्रातर्द्वारमुद्धाट्यते दिवि ।&lt;br&gt;&#xA;तत्र च प्रविशन्त्यग्रे बहवः शांभवा गणाः ।। १६७&lt;br&gt;&#xA;तन्मध्ये कृततद्वेषा त्वन्मातासौ प्रवेश्यते ।&lt;br&gt;&#xA;तदस्याः पञ्चचूडं त्वं क्षुरक्लृप्तं शिरः कुरु ।। १६८&lt;br&gt;&#xA;कण्ठं करङ्कमालाढ्यं पार्श्वं चैकं सकज्जलम् ।&lt;br&gt;&#xA;अन्यत्सिन्दूरलिप्तं च कुर्वस्या वीतवाससः ।। १६९&lt;br&gt;&#xA;एवं ह्येनां गणाकारां सुखं स्वर्गं नयाम्यहम् ।&lt;br&gt;&#xA;इत्युक्त्वा स क्षणं स्थित्वा लोहजङ्घस्ततोऽगमत् ।। १७०&lt;br&gt;&#xA;प्रातश्च सा रूपणिका यथोक्तं तमकारयत् ।&lt;br&gt;&#xA;वेषं मातुरथैषापि तस्थौ स्वर्गैकसंमुखी ।। १७१&lt;br&gt;&#xA;आययौ च पुनस्तत्र लोहजङ्घो निशामुखे ।&lt;br&gt;&#xA;सा च रूपणिका तस्मै मातरं तां समर्पयत् ।। १७२&lt;br&gt;&#xA;ततः स विहगारूढस्तामादायैव कुट्टनीम् ।&lt;br&gt;&#xA;नग्नां विकृतवेषां च जवादुदपतन्नभः ।। १७३&lt;br&gt;&#xA;गगनस्थश्च तत्रैव प्रांशुं देवकुलाग्रतः ।&lt;br&gt;&#xA;स ददर्श शिलास्तम्भं चक्रेणोपरि लाञ्छितम् ।। १७४&lt;br&gt;&#xA;तस्य पृष्ठे स चक्रैकसालम्बे तां न्यवेशयत् ।&lt;br&gt;&#xA;खलिकारप्रतीकारपताकामिव कुट्टनीम् ।। १७५&lt;br&gt;&#xA;इह तिष्ठ क्षणं यावत्सांनिध्यानुग्रहं भुवि ।&lt;br&gt;&#xA;गत्वा करोमीत्युक्त्वा च तस्या दृष्टिपथाद्ययौ ।। १७६&lt;br&gt;&#xA;ततस्तत्रैव देवाग्रे दृष्ट्वा जागरणागतान् ।&lt;br&gt;&#xA;रात्रौ यात्रोत्सवे लोकान्गगनादेवमब्रवीत् ।। १७७&lt;br&gt;&#xA;हे लोका इह युष्माकमुपर्यद्य पतिष्यति ।&lt;br&gt;&#xA;सर्वसंहारिणी मारी तदेत शरणं हरिम् ।। १७८&lt;br&gt;&#xA;श्रुत्वैतां गगनाद्वाणीं भीताः सर्वेऽपि तत्र ते ।&lt;br&gt;&#xA;माथुरा देवमाश्रित्य तस्थुः स्वस्त्ययनादृताः ।। १७९&lt;br&gt;&#xA;सोऽपि व्योम्नोऽवतीर्यैव लोहजङ्घोऽवलोकयन् ।&lt;br&gt;&#xA;तस्थावदृष्टस्तन्मध्ये देववेषं निवार्य तम् ।। १८०&lt;br&gt;&#xA;अद्यापि नागतो देवो न च स्वर्गमहं गता ।&lt;br&gt;&#xA;इति च स्तम्भपृष्ठस्था कुट्टन्येवमचिन्तयत् ।। १८१&lt;br&gt;&#xA;अक्षमैवोपरि स्थातुं श्रावयन्ती जनानधः ।&lt;br&gt;&#xA;हा हाहं पतितास्मीति सा चक्रन्द च बिभ्यती ।। १८२&lt;br&gt;&#xA;तच्छ्रुत्वा पतिता सेयं मारीत्याशङ्क्य चाकुलाः ।&lt;br&gt;&#xA;देवि मा मा पतेत्यूचुस्ते देवाग्रगता जनाः ।। १८३&lt;br&gt;&#xA;ततः सबालवृद्धास्ते माथुरास्तां विभावरीम् ।&lt;br&gt;&#xA;मारीपातभयोद्भ्रान्ता कथमप्यत्यवाहयन् ।। १८४&lt;br&gt;&#xA;प्रातश्च दृष्ट्वा स्तम्भस्थां कुट्टनीं तां तथाविधाम् ।&lt;br&gt;&#xA;प्रत्यभिज्ञातवान्सर्वः पौरलोकः सराजकः ।। १८५&lt;br&gt;&#xA;अतिक्रान्तभये तत्र जातहासेऽखिले जने ।&lt;br&gt;&#xA;आययौ श्रुतवृत्तान्ता तत्र रूपणिकाथ सा ।। १८६&lt;br&gt;&#xA;सा च दृष्ट्वा सवैलक्ष्या स्तम्भाग्राज्जननीं निजाम् ।&lt;br&gt;&#xA;तामवातारयत्सद्यस्तत्रस्थैश्च जनैः सह ।। १८७&lt;br&gt;&#xA;ततः सा कुट्टनी तत्र सर्वैस्तैः सकुतूहलैः ।&lt;br&gt;&#xA;अपृच्छ्यत यथावृत्तं सापि तेभ्यः शशंस तत्।। १८८&lt;br&gt;&#xA;ततः सिद्धादिचरितं तन्मत्वाद्भुतकारकम् ।&lt;br&gt;&#xA;सराजविप्रवणिजो जनास्ते वाक्यमब्रुवन् ।। १८९&lt;br&gt;&#xA;येनेयं विप्रलब्धा हि वञ्चितानेककामुका ।&lt;br&gt;&#xA;प्रकटः सोऽस्तु तस्येह पट्टबन्धो विधीयते ।। १९०&lt;br&gt;&#xA;तच्छ्रुत्वा लोहजङ्घः स तत्रात्मानमदर्शयत् ।&lt;br&gt;&#xA;पृष्टश्चामूलतः सर्वं वृत्तान्तं तमवर्णयत् ।। १९१&lt;br&gt;&#xA;ददौ च तत्र देवाय शङ्खचक्राद्युपायनम् ।&lt;br&gt;&#xA;विभीषणेन प्रहितं जनविस्मयकारकम् ।। १९२&lt;br&gt;&#xA;अथ तस्य सपदि पट्टं बद्ध्वा संतुष्य माथुराः सर्वे ।&lt;br&gt;&#xA;स्वाधीनां रूपणिकां राजादेशेन तां चक्रुः ।। १९३&lt;br&gt;&#xA;ततश्च तत्र प्रियया समं तदा समृद्धकोषो बहुरत्नसंचयैः ।&lt;br&gt;&#xA;स लोहजङ्घः प्रतिकृत्य कुट्टनीनिकारमन्युं न्यवसद्यथासुखम् ।। १९४&lt;br&gt;&#xA;इत्यन्यरूपस्य वसन्तकस्य मुखात्समाकर्ण्य कथामवापि ।&lt;br&gt;&#xA;बद्धस्य वत्साधिपतेः समीपे तोषः परो वासवदत्तयान्तः ।। १९५&lt;br&gt;&#xA;इति महाकविश्रीसोमदेवभट्टविरचिते कथासरित्सागरे कथापीठलम्बके चतुर्थस्तरङ्गः ।&lt;/p&gt;</description>
    </item>
    <item>
      <title>००५</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/005/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/005/</guid>
      <description>&lt;p&gt;अथ वासवदत्ता सा शनैर्वत्सेश्वरं प्रति ।&lt;br&gt;&#xA;गाढं बबन्ध सद्भावं पितृपक्षपराङ्मुखी ।। १&lt;br&gt;&#xA;ततो वत्सेशनिकटं पुनर्यौगन्धरायणः ।&lt;br&gt;&#xA;विवेशादर्शनं कृत्वा सर्वानन्याञ्जनान्प्रति ।। २&lt;br&gt;&#xA;वसन्तकसमक्षं च विजने तं व्यजिज्ञपत् ।&lt;br&gt;&#xA;राजन्बद्धो भवांश्चण्डमहासेनेन मायया ।। ३&lt;br&gt;&#xA;सुतां च दत्त्वा संमान्य त्वामयं मोक्तुमिच्छति ।&lt;br&gt;&#xA;तदस्यैनां स्वयं हृत्वा गच्छामस्तनयां वयम् ।। ४&lt;br&gt;&#xA;एवं ह्यस्य प्रतीकारो दृप्तस्य विहितो भवेत् ।&lt;br&gt;&#xA;अपौरुषकृतं लोके नैव स्याल्लाघवं च वः ।। ५&lt;br&gt;&#xA;अस्ति चैतेन दत्तास्यास्तनयायाः करेणुका ।&lt;br&gt;&#xA;राज्ञा वासवदत्ताया नाम्ना भद्रवती नृप ।। ६&lt;br&gt;&#xA;सा चानुगन्तुं वेगेन शक्या नान्येन दन्तिना ।&lt;br&gt;&#xA;मुक्त्वा नडागिरिं सोऽपि तां दृष्ट्वैव न युध्यते ।। ७&lt;br&gt;&#xA;तस्याश्चाषाढको नाम हस्त्यारोहोऽत्र विद्यते ।&lt;br&gt;&#xA;स च दत्त्वा धनं भूरि स्वीकृत्य स्थापितो मया ।। ८&lt;br&gt;&#xA;तदारुह्य करेणुं तां सह वासवदत्तया ।&lt;br&gt;&#xA;सायुधेनापयातव्यं नक्तं गुप्तमितस्त्वया ।। ९&lt;br&gt;&#xA;इहत्यश्च महामात्रो द्विरदेङ्गितवित्तदा ।&lt;br&gt;&#xA;मद्येन क्षीबता नेयो नैतच्चेतयते यथा ।। १०&lt;br&gt;&#xA;पुलिन्दकस्य सख्युस्ते पार्श्वमग्रे च याम्यहम् ।&lt;br&gt;&#xA;मार्गरक्षार्थमित्युक्त्वा ययौ यौगन्धरायणः ।। ११&lt;br&gt;&#xA;वत्सराजोऽपि तत्सर्वं कर्तव्यं हृदये व्यधात् ।&lt;br&gt;&#xA;अथ वासवदत्ता सा तस्यान्तिकमुपाययौ ।। १२&lt;br&gt;&#xA;ततस्तास्ताः सविस्रम्भाः कथाः कुर्वंस्तया सह ।&lt;br&gt;&#xA;यौगन्धरायणोक्तं च तस्यै राजा शशंस सः ।। १३&lt;br&gt;&#xA;सा च तत्प्रतिपद्यैव निश्चित्य गमनं प्रति ।&lt;br&gt;&#xA;आनाय्याषाढकं सज्जं हस्त्यारोहं चकार तम् ।। १४&lt;br&gt;&#xA;देवपूजापदेशेन दत्त्वा मद्यं मदान्वितम् ।&lt;br&gt;&#xA;सर्वाधोरणसंयुक्तं महामात्रं च साकरोत् ।। १५&lt;br&gt;&#xA;ततः प्रदोषे विलसन्मेघशब्दसमाकुले ।&lt;br&gt;&#xA;आषाढकः करेणुं तां सज्जीकृत्यानिनाय सः ।। १६&lt;br&gt;&#xA;सज्ज्यमाना च सा शब्दं चकार करिणी किल ।&lt;br&gt;&#xA;तं च हस्तिरुताभिज्ञो महामात्रोऽथ सोऽशृणोत् ।। १७&lt;br&gt;&#xA;त्रिषष्टियोजनान्यद्य यास्यामीत्याह हस्तिनी ।&lt;br&gt;&#xA;इत्युवाच स चोद्दाममदविस्खलिताक्षरम् ।। १८&lt;br&gt;&#xA;विचारार्हं पुनस्तस्य मत्तस्याभून्न मानसम् ।&lt;br&gt;&#xA;तच्च हस्तिपकाः क्षीबास्तद्वाक्यं नैव शुश्रुवुः ।। १९&lt;br&gt;&#xA;ततश्च वत्सराजोऽत्र वीणामादाय तां निजाम् ।&lt;br&gt;&#xA;यौगन्धरायणात्प्राप्तैर्योगैः स्रंसितबन्धनः ।। २०&lt;br&gt;&#xA;उपनीतप्रहरणः स्वैरं वासवदत्तया ।&lt;br&gt;&#xA;करेणुकायामारोहत्स तस्यां सवसन्तकः ।। २१&lt;br&gt;&#xA;ततो वासवदत्तापि सह काञ्चनमालया ।&lt;br&gt;&#xA;सख्या रहस्यधारिण्या तस्यामेवारुरोह सा ।। २२&lt;br&gt;&#xA;अथोज्जयिन्या निरगात्स हस्तिपकपञ्चमः ।&lt;br&gt;&#xA;वत्सेशो निशि मत्तेभभिन्नप्राकारवर्त्मना ।। २३&lt;br&gt;&#xA;तत्स्थानरक्षिणौ वीरौ स्वैरं स हतवान्नृपः ।&lt;br&gt;&#xA;वीरबाहुं तथा तालभटं राजसुतावुभौ ।। २४&lt;br&gt;&#xA;ततः प्रतस्थे वेगेन स राजा दयितासखः ।&lt;br&gt;&#xA;हृष्टः करेणुकारूढो दधत्याषाढकेऽङ्कुशम् ।। २५&lt;br&gt;&#xA;उज्जयिन्यां च तौ दृष्ट्वा हतौ प्राकाररक्षिणौ ।&lt;br&gt;&#xA;राज्ञे न्यवेदयन्रात्रौ क्षुभिताः पुररक्षिणः ।। २६&lt;br&gt;&#xA;सोऽप्यन्विष्य क्रमाच्चण्डमहासेनः पलायितम् ।&lt;br&gt;&#xA;हृतवासवदत्तं तं वत्सराजमबुध्यत ।। २७&lt;br&gt;&#xA;तत्पुत्रः पालकाख्योऽथ जातकोलाहले पुरे ।&lt;br&gt;&#xA;अन्वधावत्स वत्सेशमधिरुह्य नडागिरिम् ।। २८&lt;br&gt;&#xA;वत्सेशोऽपि तमायान्तं पथि बाणैरयोधयत् ।&lt;br&gt;&#xA;नडागिरिः करेणुं तां दृष्ट्वा न प्रजहार च ।। २९&lt;br&gt;&#xA;ततः स पालको भ्रात्रा पश्चादेत्य न्यवर्त्यत ।&lt;br&gt;&#xA;गोपालकेन वाक्यज्ञः पितृकार्यानुरोधिना ।। ३०&lt;br&gt;&#xA;वत्सराजोऽपि विस्रब्धं गन्तुं प्रववृते ततः ।&lt;br&gt;&#xA;गच्छतश्चात्र शनकैः शर्वरी पर्यहीयत ।। ३१&lt;br&gt;&#xA;ततो विन्ध्याटवीं प्राप्य मध्याह्ने तस्य भूपतेः ।&lt;br&gt;&#xA;त्रिपष्टियोजनायाता तृषिताभूत्करेणुका ।। ३२&lt;br&gt;&#xA;अवतीर्णे सभार्ये च राज्ञि तस्मिञ्जलानि सा ।&lt;br&gt;&#xA;पीत्वा तद्दोषतः प्राप पञ्चतां हस्तिनी क्षणात् ।। ३३&lt;br&gt;&#xA;विषण्णोऽथ स वत्सेशः सह वासवदत्तया ।&lt;br&gt;&#xA;गगनादुद्गतामेतां शृणोति स्म सरस्वतीम् ।। ३४&lt;br&gt;&#xA;अहं मायावती नाम राजन्विद्याधराङ्गना ।&lt;br&gt;&#xA;इयन्तं कालमभवं शापदोषेण हस्तिनी ।। ३५&lt;br&gt;&#xA;उपकारं च वत्सेश तवाद्य कृतवत्यहम् ।&lt;br&gt;&#xA;करिष्यामि च भूयोऽपि त्वत्पुत्रस्य भविष्यतः ।। ३६&lt;br&gt;&#xA;एषा वासवदत्ता च पत्नी ते नैव मानुषी ।&lt;br&gt;&#xA;देवीयं कारणवशादवतीर्णा क्षिताविति ।। ३७&lt;br&gt;&#xA;ततः स हृष्टो व्यसृजद्विन्ध्यसानुं वसन्तकम् ।&lt;br&gt;&#xA;पुलिन्दकाय सुहृदे वक्तुं स्वागमनं नृपः ।। ३८&lt;br&gt;&#xA;स्वयं च पादचारी सन्स शनैर्दयितान्वितः ।&lt;br&gt;&#xA;तत्रैव गच्छन्नुत्थाय दस्युभिः पर्यवार्यत ।। ३९&lt;br&gt;&#xA;धनुर्द्वितीयो दस्यूनां तेषां पञ्चोत्तरं शतम् ।&lt;br&gt;&#xA;पुरो वासवदत्ताया वत्सराजः स चावधीत् ।। ४०&lt;br&gt;&#xA;तत्क्षणं सोऽस्य राज्ञोऽत्र मित्त्रं चागात्पुलिन्दकः ।&lt;br&gt;&#xA;यौगन्धरायणसखो वसन्तकपुरःसरः ।। ४१&lt;br&gt;&#xA;स तान्दस्यून्निवार्यान्यान्वत्सेशं प्रणिपत्य तम् ।&lt;br&gt;&#xA;नयति स्म निजां पल्लीं भिल्लराजः सवल्लभम् ।। ४२&lt;br&gt;&#xA;तत्र तां रात्रिमारण्यदर्भपाटितपादया ।&lt;br&gt;&#xA;स वत्सेशो विशश्राम सह वासवदत्तया ।। ४३&lt;br&gt;&#xA;प्रातः सेनापतिश्चास्य रुमण्वान्प्रापदन्तिकम् ।&lt;br&gt;&#xA;यौगन्धरायणेन प्राग्दूत संप्रेष्य बोधितः ।। ४४&lt;br&gt;&#xA;आगाच्च कटकं सर्वं तथा व्याप्तदिगन्तरम् ।&lt;br&gt;&#xA;यथा विन्ध्याटवी प्राप सा संबाधरसज्ञताम् ।। ४५&lt;br&gt;&#xA;प्रविश्य कटके तस्मिंस्तस्यामेवाटवीभुवि ।&lt;br&gt;&#xA;तस्थावुज्जयिनीवार्ता ज्ञातुं वत्सेश्वरोऽथ सः ।। ४६&lt;br&gt;&#xA;तत्रस्थं च तमभ्यागादुज्जयिन्या वणिक्तदा ।&lt;br&gt;&#xA;यौगन्धरायणसुहृत्स चागत्याब्रवीदिदम् ।। ४७&lt;br&gt;&#xA;देव चण्डमहासेनः प्रीतो जामातरि त्वयि ।&lt;br&gt;&#xA;प्रेषितश्च प्रतीहारस्तेनेह भवदन्तिकम् ।। ४८&lt;br&gt;&#xA;स चागच्छन्स्थितः पश्चादहमग्रत एव तु ।&lt;br&gt;&#xA;प्रच्छन्नः सत्वरं देवं विज्ञापयितुमागतः ।। ४९&lt;br&gt;&#xA;एतच्छ्रुत्वा स वत्सेशो जहर्ष च शशंस च ।&lt;br&gt;&#xA;सर्वं वासवदत्तायाः सापि हर्षमगात्परम् ।। ५०&lt;br&gt;&#xA;कृतबन्धुपरित्यागा विवाहविधिसत्वरा ।&lt;br&gt;&#xA;अथ वासवदत्ता सा सलज्जा चोत्सुका तथा ।। ५१&lt;br&gt;&#xA;ततः स्वात्मविनोदाय निकटस्थं वसन्तकम् ।&lt;br&gt;&#xA;सा जगाद कथा काचित्त्वया मे वर्ण्यतामिति ।। ५२&lt;br&gt;&#xA;स च मुग्धदृशस्तस्या भर्तृभक्तिविवर्धिनीम् ।&lt;br&gt;&#xA;वसन्तकस्तदा धीमानिमामकथयत्कथाम् ।। ५३&lt;br&gt;&#xA;अस्तीह नगरी लोके ताम्रलिप्तीति विश्रुता ।&lt;br&gt;&#xA;तस्यां च धनदत्ताख्यो वणिगासीन्महाधनः ।। ५४&lt;br&gt;&#xA;स चापुत्रो बहून्विप्रान्संघट्य प्रणतोऽब्रवीत् ।&lt;br&gt;&#xA;तथा कुरुत पुत्रो मे यथा स्यादचिरादिति ।। ५५&lt;br&gt;&#xA;ततस्तमूचुर्विप्रास्ते नैतत्किंचन दुष्करम् ।&lt;br&gt;&#xA;सर्वं हि साधयन्तीह द्विजाः श्रौतेन कर्मणा ।। ५६&lt;br&gt;&#xA;तथा च पूर्वमभवद्राजा कश्चिदपुत्रकः ।&lt;br&gt;&#xA;पञ्चोत्तरं शतं चाभूत्तस्यान्तःपुरयोषिताम् ।। ५७&lt;br&gt;&#xA;पुत्रीयेष्ट्या च तस्यैको जन्तुर्नाम सुतोऽजनि ।&lt;br&gt;&#xA;तत्पत्नीनामशेषाणां नूतनेन्दूदयो दृशि ।। ५८&lt;br&gt;&#xA;जानुभ्यां पर्यटन्तं च बालं जातु पिपीलिका ।&lt;br&gt;&#xA;ऊरुदेशे ददंशैनं भुक्तचूत्कारकातरम् ।। ५९&lt;br&gt;&#xA;तावता तुमुलाक्रन्दमन्तःपुरमजायत ।&lt;br&gt;&#xA;राजापि पुत्र पुत्रेति चक्रन्द प्राकृतो यथा ।। ६०&lt;br&gt;&#xA;क्षणात्तस्मिन्समाश्वस्ते बालेऽपास्तपिपीलिके ।&lt;br&gt;&#xA;दुःखैककारणं राजा स निनिन्दैकपुत्रताम् ।। ६१&lt;br&gt;&#xA;अस्ति कश्चिदुपायो मे येन स्युर्बहवः सुताः ।&lt;br&gt;&#xA;इति तत्परितापेन पप्रच्छ ब्राह्मणांश्च सः ।। ६२&lt;br&gt;&#xA;ते तं प्रत्यब्रुवन्राजन्नुपायोऽत्र तवास्त्ययम् ।&lt;br&gt;&#xA;हत्वैतं त्वत्सुतं वह्नौ तन्मांसं हूयतेऽखिलम् ।। ६३&lt;br&gt;&#xA;तद्गन्धाघ्राणतो राज्ञ्यः सर्वाः प्राप्स्यन्ति ते सुतान् ।&lt;br&gt;&#xA;एतच्छ्रुत्वा स राजा तत्तथा सर्वमकारयत् ।। ६४&lt;br&gt;&#xA;स्वपत्नीसमसंख्यांश्च स पुत्रान्प्राप्तवान्नृपः ।&lt;br&gt;&#xA;अतस्तवापि होमेन साधयामो वयं सुतम् ।। ६५&lt;br&gt;&#xA;इत्युक्त्वा धनदत्तं ते ब्राह्मणाः क्लृप्तदक्षिणम् ।&lt;br&gt;&#xA;होमं चक्रुस्ततस्तस्य वणिजो जातवान्सुतः ।। ६६&lt;br&gt;&#xA;गुहसेनाभिधानश्च स बालो ववृधे क्रमात् ।&lt;br&gt;&#xA;पिताथ धनदत्तोऽस्य भार्यामन्विष्यति स्म सः ।। ६७&lt;br&gt;&#xA;ततः स तत्पिता तेन तनयेन समं ययौ ।&lt;br&gt;&#xA;द्वीपान्तरं स्नुषाहेतोर्वणिज्याव्यपदेशतः ।। ६८&lt;br&gt;&#xA;तत्र देवस्मितां नाम धर्मगुप्ताद्वणिग्वरात् ।&lt;br&gt;&#xA;स्वपुत्रगुहसेनस्य कृते कन्यामयाचत ।। ६९&lt;br&gt;&#xA;धर्मगुप्तस्तु संबन्धं न तमङ्गीचकार सः ।&lt;br&gt;&#xA;आलोच्य ताम्रलिप्तीं तां दूरां दुहितृवत्सलः ।। ७०&lt;br&gt;&#xA;सा तु देवस्मिता दृष्ट्वा गुहसेनं तदैव तम् ।&lt;br&gt;&#xA;तद्गुणाकृष्टचित्तत्वाद्बन्धुत्यागैकनिश्चया ।। ७१&lt;br&gt;&#xA;सखीमुखेन कृत्वा च संकेतं सह तेन सा ।&lt;br&gt;&#xA;प्रियेण पितृयुक्तेन रात्रौ द्वीपात्ततो ययौ ।। ७२&lt;br&gt;&#xA;ताम्रलिप्तीमथ प्राप्य तयोः कृतविवाहयोः ।&lt;br&gt;&#xA;जायापत्योर्मिथः प्रेमपाशबद्धमभून्मनः ।। ७३&lt;br&gt;&#xA;अथास्तं पितरि प्राप्ते प्रेरितोऽभूत्स बन्धुभिः ।&lt;br&gt;&#xA;कटाहद्वीपगमने गुहसेनो यदृच्छया ।। ७४&lt;br&gt;&#xA;तच्चास्य गमनं भार्या तदा नाङ्गीचकार सा ।&lt;br&gt;&#xA;सेर्ष्या देवस्मिता काममन्यस्त्रीसङ्गशङ्किनी ।। ७५&lt;br&gt;&#xA;ततः पत्न्यामनिच्छन्त्यां प्रेरयत्सु च बन्धुषु ।&lt;br&gt;&#xA;कर्तव्यनिश्चलो मूढो गुहसेनो बभूव सः ।। ७६&lt;br&gt;&#xA;अथ गत्वा निराहारश्चक्रे देवकुले व्रतम् ।&lt;br&gt;&#xA;उपायमिह देवो मे निर्दिशत्विति चिन्तयन् ।। ७७&lt;br&gt;&#xA;सापि देवस्मिता तद्वत्तेन सार्धं व्यधाद्व्रतम् ।&lt;br&gt;&#xA;ततोऽनयोः शिवः स्वप्ने दंपत्योर्दर्शनं ददौ ।। ७८&lt;br&gt;&#xA;द्वे च रक्ताम्बुजे दत्त्वा स देवस्तावभाषत ।&lt;br&gt;&#xA;हस्ते गृहीतमेकैकं पद्ममेतदुभावपि ।। ७९&lt;br&gt;&#xA;दूरस्थत्वे च यद्येकः शीलत्यागं करिष्यति ।&lt;br&gt;&#xA;तदन्यस्य करे पद्मं म्लानिमेष्यति नान्यथा ।। ८०&lt;br&gt;&#xA;एतच्छ्रुत्वा प्रबुध्यैव दंपती तावपश्यताम् ।&lt;br&gt;&#xA;अन्योन्यस्येव हृदयं हस्तस्थं रक्तमम्बुजम् ।। ८१&lt;br&gt;&#xA;ततः स चक्रे प्रस्थानं गुहसेनो धृताम्बुजः ।&lt;br&gt;&#xA;सा तु देवस्मिता तत्र तस्थौ पद्मार्पितेक्षणा ।। ८२&lt;br&gt;&#xA;गुहसेनोऽपि तं प्राप कटाहद्वीपमाशु सः ।&lt;br&gt;&#xA;कर्तुं प्रववृते चात्र रत्नानां क्रयविक्रयौ ।। ८३&lt;br&gt;&#xA;हस्ते च तस्य तद्दृष्ट्वा सदैवाम्लानमम्बुजम् ।&lt;br&gt;&#xA;तत्र केचिद्वणिक्पुत्राश्चत्वारो विस्मयं ययुः ।। ८४&lt;br&gt;&#xA;ते युक्त्या तं गृहं नीत्वा पाययित्वा भृशं मधु ।&lt;br&gt;&#xA;पप्रच्छुः पद्मवृत्तान्तं सोऽपि क्षीबः शशंस तम् ।। ८५&lt;br&gt;&#xA;ततस्तं चिरनिर्वाह्यरत्नादिक्रयविक्रयम् ।&lt;br&gt;&#xA;विचिन्त्य गुहसेनं ते चत्वारोऽपि वणिक्सुताः ।। ८६&lt;br&gt;&#xA;संमन्त्र्य कौतुकात्पापास्तद्भार्याशीलविप्लवम् ।&lt;br&gt;&#xA;चिकीर्षवो ययुः शीघ्रं ताम्रलिप्तीमलक्षिताः ।। ८७&lt;br&gt;&#xA;तत्रोपायं विचिन्वन्तः सुगतायतनस्थिताम् ।&lt;br&gt;&#xA;प्रव्राजिकामुपाजग्मुर्नाम्ना योगकरण्डिकाम् ।। ८८&lt;br&gt;&#xA;प्रीतिपूर्वं च तामूचुर्भगवत्यस्मदीप्सितम् ।&lt;br&gt;&#xA;साध्यते चेत्त्वया तत्ते दास्यामोऽर्थान्बहूनिति ।। ८९&lt;br&gt;&#xA;साप्युवाच ध्रुवं यूनां कापि स्त्री वाञ्छितेह वः ।&lt;br&gt;&#xA;तद्ब्रूत साधयाम्येव धनलिप्सा च नास्ति मे ।। ९०&lt;br&gt;&#xA;अस्ति सिद्धिकरी नाम शिष्या मे बुद्धिशालिनी ।&lt;br&gt;&#xA;तत्प्रसादेन संप्राप्तमसंख्यं हि धनं मया ।। ९१&lt;br&gt;&#xA;कथं शिष्याप्रसादेन भूरि प्राप्तं धनं त्वया ।&lt;br&gt;&#xA;इति तैः सा वणिक्पुत्रैः पृष्टा प्रव्राजिकाब्रवीत् ।। ९२&lt;br&gt;&#xA;कौतुकं यदि तत्पुत्राः श्रूयतां वर्णयामि वः ।&lt;br&gt;&#xA;इह कोऽपि वणिक्पूर्वमाययावुत्तरापथात् ।। ९३&lt;br&gt;&#xA;तस्येहस्थस्य मच्छिष्या सा गत्वा शिश्रिये गृहे ।&lt;br&gt;&#xA;युक्त्या कर्मकरीभावं कृतरूपविवर्तना ।। ९४&lt;br&gt;&#xA;विश्वास्य वणिजं तं च तद्गृहात्स्वर्णसंचयम् ।&lt;br&gt;&#xA;सर्वं मुषित्वा प्रच्छन्नं प्रत्यूषे साथ निर्ययौ ।। ९५&lt;br&gt;&#xA;नगरीनिर्गतां दृष्ट्वा शङ्काशीघ्रगतिं च ताम् ।&lt;br&gt;&#xA;मृदङ्गहस्तो मोषाय डोम्बः कोऽप्यन्वगाद्द्रुतम् ।। ९६&lt;br&gt;&#xA;न्यग्रोधस्य तलं प्राप्य सा दृष्ट्वा तमुपागतम् ।&lt;br&gt;&#xA;डोम्बं सिद्धिकरी धूर्ता सदैन्येवेदमब्रवीत् ।। ९७&lt;br&gt;&#xA;भर्त्रा सहाद्य कलहं कृत्वाहं निर्गता गृहात् ।&lt;br&gt;&#xA;मर्तुं तद्भद्र पाशोऽत्र त्वया मे बध्यतामिति ।। ९८&lt;br&gt;&#xA;पाशेन म्रियतामेषा किमेनां हन्म्यहं स्त्रियम् ।&lt;br&gt;&#xA;मत्वेति तत्र वृक्षेऽसौ डोम्बः पाशमसज्जयत् ।। ९९&lt;br&gt;&#xA;ततः सिद्धिकरी डोम्बं सा मुग्धेव जगाद तम् ।&lt;br&gt;&#xA;क्रियते कथमुद्बन्धस्त्वया मे दर्श्यतामिति ।। १००&lt;br&gt;&#xA;ततः स डोम्बस्तं दत्त्वा मृदङ्गं पादयोरधः ।&lt;br&gt;&#xA;इत्थं क्रियत इत्युक्त्वा स्वकण्ठे पाशमर्पयन् ।। १०१&lt;br&gt;&#xA;सापि सिद्धिकरी सद्यस्तं मृदङ्गमचूर्णयत् ।&lt;br&gt;&#xA;पादाघातेन डोम्बोऽथ सोऽपि पाशे व्यपद्यत ।। १०२&lt;br&gt;&#xA;तत्कालमागतोऽन्वेष्टुं वृक्षमूले ददर्श सः ।&lt;br&gt;&#xA;मुषिताशेषकोषां तां दूरात्सिद्धिकरीं वणिक् ।। १०३&lt;br&gt;&#xA;सापि दृष्ट्वा तमायान्तं वृक्षे तस्मिन्नलक्षितम् ।&lt;br&gt;&#xA;आरुह्य तस्थौ शाखायां पत्त्रौघच्छन्नविग्रहा ।। १०४&lt;br&gt;&#xA;स चागत्य वणिग्यावत्सभृत्यः पाशबन्धनम् ।&lt;br&gt;&#xA;डोम्बमेव तमद्राक्षीन्न तु सिद्धिकरीं क्वचित् ।। १०५&lt;br&gt;&#xA;मा नाम वृक्षमारूढा सा भवेदिति तत्क्षणम् ।&lt;br&gt;&#xA;एकोऽस्य वणिजो भृत्यस्तरुमारोहति स्म तम् ।। १०६&lt;br&gt;&#xA;सदा त्वय्येव मे प्रीतिरिहारूढस्त्वमेव च ।&lt;br&gt;&#xA;तत्सुन्दर तवैवेदं धनमेहि भजस्व माम् ।। १०७&lt;br&gt;&#xA;इत्युक्त्वालिङ्ग्य चुम्बन्ती सास्य सिद्धिकरी मुखम् ।&lt;br&gt;&#xA;वणिग्भृत्यस्य दशनैर्जिह्वां मूढधियोऽच्छिनत् ।। १०८&lt;br&gt;&#xA;स पपात व्यथाक्रान्तो मुखेन रुधिरं वमन् ।&lt;br&gt;&#xA;वृक्षात्तस्माल्ललल्लेति किमप्यप्रस्फुटं ब्रुवन् ।। १०९&lt;br&gt;&#xA;तद्दृष्ट्वा स वणिग्भीतो भूतग्रस्तमवेत्य तम् ।&lt;br&gt;&#xA;स्वगृहं भृत्यसहितः पलाय्यैव ततो ययौ ।। ११०&lt;br&gt;&#xA;अथावतीर्य वृक्षाग्रात्तद्वद्भीता च तापसी ।&lt;br&gt;&#xA;आगाद्गृहं समादाय तत्सा सिद्धिकरी धनम् ।। १११&lt;br&gt;&#xA;एवंविधा हि मच्छिष्या बहुप्रज्ञानशालिनी ।&lt;br&gt;&#xA;एवं च तत्प्रसादेन पुत्राः प्राप्तं मया धनम् ।। ११२&lt;br&gt;&#xA;इत्युक्त्वा तान्वणिक्पुत्रानथ प्रव्राजिका निजाम् ।&lt;br&gt;&#xA;तत्कालमागतां शिष्यामेतेभ्यस्तामदर्शयत् ।। ११३&lt;br&gt;&#xA;जगाद चैतांस्तत्पुत्राः सद्भावं वदताधुना ।&lt;br&gt;&#xA;कां स्त्रियं वाच्छथ क्षिप्रं तामहं साधयामि वः ।। ११४&lt;br&gt;&#xA;तच्छ्रुत्वा ते च तामूचुर्यैषा देवस्मिताभिधा ।&lt;br&gt;&#xA;गुहसेनवणिग्भार्या तया नः संगमं कुरु ।। ११५&lt;br&gt;&#xA;श्रुत्वेति प्रतिजज्ञे तत्कार्यं प्रव्राजिकाथ सा ।&lt;br&gt;&#xA;वणिक्सुतानां चैतेषां स्वगृहं स्थितये ददौ ।। ११६&lt;br&gt;&#xA;रञ्जयित्वाथ तत्रत्यं जनं भक्ष्यादिदानतः ।&lt;br&gt;&#xA;गुहसेनगृहं तत्सा विवेश सह शिष्यया । । ११७&lt;br&gt;&#xA;ततो देवस्मितावासगृहद्वारमुपागताम् ।&lt;br&gt;&#xA;तां शुनी शृङ्खलाबद्धा रुरोधापूर्वरोधिनी ।। ११८&lt;br&gt;&#xA;ततो देवस्मिता दृष्ट्वा सा तां प्रावेशयत्स्वयम् ।&lt;br&gt;&#xA;किमागता स्यादेवेति विचिन्त्य प्रेष्य चेटिकाम् ।। ११९&lt;br&gt;&#xA;प्रविष्टा चाशिषं दत्त्वा कृत्वा व्याजकृतादराम् ।&lt;br&gt;&#xA;सा तां देवस्मितां साध्वीं पापा प्रव्राजिकाब्रवीत् ।। १२०&lt;br&gt;&#xA;सदैव त्वद्दिदृक्षा मे भवत्यद्य पुनर्मया ।&lt;br&gt;&#xA;स्वप्ने दृष्टासि तेनाहमुत्का त्वां द्रष्टुमागता ।। १२१&lt;br&gt;&#xA;भर्त्रा विनाकृता त्वां च दृष्ट्वा मे दूयते मनः ।&lt;br&gt;&#xA;प्रियोपभोगवन्ध्ये हि विफले रूपयौवने ।। १२२&lt;br&gt;&#xA;इत्यादिभिर्वचोभिस्तां साध्वीमाश्वास्य सा चिरम् ।&lt;br&gt;&#xA;आमन्त्र्य चाययौ तावद्गृहं प्रव्राजिका निजम् ।। १२३&lt;br&gt;&#xA;द्वितीयेऽह्नि गृहीत्वा च मरिचक्षोदनिर्भरम् ।&lt;br&gt;&#xA;मांसखण्डं पुनः सा तद्ययौ देवस्मितागृहम् ।। १२४&lt;br&gt;&#xA;द्वारशुन्यै ददौ तस्यै मांसखण्डं च तत्र तम् ।&lt;br&gt;&#xA;सापि तं भक्षयामास सद्यः समरिचं शुनी ।। १२५&lt;br&gt;&#xA;ततो मरिचदोषेण तस्या दृग्भ्यामवारितम् ।&lt;br&gt;&#xA;अश्रु प्रववृते तस्याः प्रस्नौति स्म च नासिका ।। १२६&lt;br&gt;&#xA;सापि प्रव्राजिका तस्मिन्क्षणे देवस्मितान्तिकम् ।&lt;br&gt;&#xA;प्रविश्य तत्कृतातिथ्या प्रारेभे रोदितुं शठा ।। १२७&lt;br&gt;&#xA;पृष्टा च देवस्मितया सा कृच्छ्रादेवमब्रवीत् ।&lt;br&gt;&#xA;पुत्रि संप्रति पश्यैतां बहिः प्ररुदतीं शुनीम् ।। १२८&lt;br&gt;&#xA;एषा ह्यद्य परिज्ञाय मां जन्मान्तरसंगताम् ।&lt;br&gt;&#xA;प्रवृत्ता रोदितुं तेन कृपयाश्रु ममोद्गतम् ।। १२९&lt;br&gt;&#xA;तच्छ्रुत्वा बहिरालोक्य शुनीं तां रुदतीमिव ।&lt;br&gt;&#xA;किमेतच्चित्रमिति सा दध्यौ देवस्मिता क्षणम् ।। १३०&lt;br&gt;&#xA;प्रव्राजिकाथ सावादीत्पुत्रि पूर्वत्र जन्मनि ।&lt;br&gt;&#xA;अहमेषा च भार्ये द्वे विप्रस्याभूव कस्यचित् ।। १३१&lt;br&gt;&#xA;स चावयोः पतिर्दूरं देशान्तरमितस्ततः ।&lt;br&gt;&#xA;वारं वारं प्रयाति स्म राजादेशेन दूत्यया ।। १३२&lt;br&gt;&#xA;तत्प्रवासे च कुर्वन्त्या स्वेच्छं पुरुषसंगमम् ।&lt;br&gt;&#xA;मया भूतेन्द्रियग्रामो नोपभोगैरवञ्च्यत ।। १३३&lt;br&gt;&#xA;भूतेन्द्रियानभिद्रोहो धर्मो हि परमो मतः ।&lt;br&gt;&#xA;अतो जातिस्मरा पुत्रि जाताहमिह जन्मनि ।। १३४&lt;br&gt;&#xA;एषा तु शीलमेवैकं ररक्षाज्ञानतस्तदा ।&lt;br&gt;&#xA;तेन श्वयोनौ पतिता किं तु जातिं स्मरत्यसौ ।। १३५&lt;br&gt;&#xA;कोऽयं धर्मो ध्रुवं धूर्तरचनेयं कृतानया ।&lt;br&gt;&#xA;इति संचिन्त्य सुप्रज्ञा सा तां देवस्मिताब्रवीत् ।। १३६&lt;br&gt;&#xA;इयच्चिरं मया धर्मो न ज्ञातो भगवत्ययम् ।&lt;br&gt;&#xA;तत्त्वं केनापि कान्तेन पुंसा मे संगमं कुरु ।। १३७&lt;br&gt;&#xA;ततः प्रव्राजिकावादीत्केचिद्द्वीपान्तरागताः ।&lt;br&gt;&#xA;इह स्थिता वणिक्पुत्रास्तर्हि तानानयामि ते ।। १३८&lt;br&gt;&#xA;इत्युक्त्वा सा प्रमुदिता ययौ प्रव्राजिका गृहम् ।&lt;br&gt;&#xA;सा च देवस्मिता स्वैरं स्वचेटीरित्यभाषत ।। १३९&lt;br&gt;&#xA;नूनं दृष्ट्वा तदम्लानं हस्ते मद्भर्तुरम्बुजम् ।&lt;br&gt;&#xA;पृष्ट्वा च तं यथावृत्तं मद्यपं जातु कौतुकात् ।। १४०&lt;br&gt;&#xA;मद्विध्वंसाय केऽप्येते द्वीपात्तस्मादिहागताः ।&lt;br&gt;&#xA;वणिक्पुत्राः शठास्तैश्च प्रयुक्तेयं कुतापसी ।। १४१&lt;br&gt;&#xA;तद्धत्तूरकसंयुक्तं मद्यमानयत द्रुतम् ।&lt;br&gt;&#xA;गत्वाथ कारयध्वं च शुनः पादमयोमयम् ।। १४२&lt;br&gt;&#xA;इति देवस्मितोक्तास्ताश्चेट्यश्चक्रुस्तथैव तत् ।&lt;br&gt;&#xA;एका च चेटी तद्रूपं तद्वाक्यादकरोत्तदा ।। १४३&lt;br&gt;&#xA;सापि प्रव्राजिका तस्माद्वणिक्पुत्रचतुष्टयात् ।&lt;br&gt;&#xA;अहंप्रथमिकादिष्टादादायैकमथाययौ ।। १४४&lt;br&gt;&#xA;स्वशिष्यावेषसंछन्नं तं च देवस्मितागृहे ।&lt;br&gt;&#xA;तत्र सायं प्रवेश्यैव निर्गत्याप्रकटं ययौ ।। १०५५&lt;br&gt;&#xA;ततोऽत्र तं वणिक्पुत्रं तत्सधत्तूरकं मधु ।&lt;br&gt;&#xA;चेटी देवस्मितावेषा सा सादरमपाययत् ।। १४६&lt;br&gt;&#xA;तेन सोऽविनयेनेव मधुना हृतचेतनः ।&lt;br&gt;&#xA;हृत्वा वस्त्रादि चेटीभिस्तत्र चक्रे दिगम्बरः ।। १४७&lt;br&gt;&#xA;शुनः पादेन दत्त्वाङ्कं ललाटे ताभिरेव च ।&lt;br&gt;&#xA;नीत्वा सोऽशुचिसंपूर्णे क्षिप्तोऽभूत्खातके निशि ।। १४८&lt;br&gt;&#xA;यामेऽथ पश्चिमे संज्ञां लब्ध्वात्मानं ददर्श सः ।&lt;br&gt;&#xA;स्वपापोपनते मग्नमवीचाविव खातके ।। १४९&lt;br&gt;&#xA;अथोत्थाय कृतस्नानो ललाटेऽङ्कं परामृशन् ।&lt;br&gt;&#xA;नग्नः सन्स वणिक्पुत्रो ययौ प्रव्राजिकागृहम् ।। १५०&lt;br&gt;&#xA;ममैवैकस्य हास्यत्वं मा भूदिति स तत्र तान् ।&lt;br&gt;&#xA;आगच्छन्मुषितोऽस्मीति सखीनन्यानभाषत ।। १५१&lt;br&gt;&#xA;जागरेणातिपानेन शिरोर्तिं व्यपदिश्य च ।&lt;br&gt;&#xA;प्रातः स तस्थौ वस्त्रेण वेष्टयित्वाङ्कितं शिरः ।। १५२&lt;br&gt;&#xA;तथैव च पुनः सायं द्वितीयोऽपि वणिक्सुतः ।&lt;br&gt;&#xA;एत्य देवस्मितागेहं खलीकारमवाप्तवान् ।। १५३&lt;br&gt;&#xA;सोऽप्येत्य नग्नो वक्ति स्म तत्रैवाभरणान्यहम् ।&lt;br&gt;&#xA;स्थापयित्वापि निर्यातो मुषितस्तस्करैरिति ।। १५४&lt;br&gt;&#xA;प्रातः सोऽपि शिरःशूलव्यपदेशेन वेष्टनम् ।&lt;br&gt;&#xA;कृत्वा प्रच्छादयामास ललाटतटमङ्कितम् ।। १५५&lt;br&gt;&#xA;एवं सापह्नवाः सर्वे वणिक्पुत्राः क्रमेण ते ।&lt;br&gt;&#xA;प्रापुः साङ्कं खलीकारमर्थनाशं च लज्जिताः ।। १५६&lt;br&gt;&#xA;अस्या अपि भवत्वेवमिति ते च खलीकृतिम् ।&lt;br&gt;&#xA;तस्याः प्रव्राजिकायास्तामप्रकाश्य ततो ययुः ।। १५७&lt;br&gt;&#xA;साथ प्रव्राजिकान्येद्युर्जगाम सह शिष्यया ।&lt;br&gt;&#xA;कृतप्रयोजनास्मीति हृष्टा देवस्मितागृहम् !। १५८&lt;br&gt;&#xA;तत्र देवस्मिता सा तां कृत्वादरमपाययत् ।&lt;br&gt;&#xA;मधु धत्तूरसंयुक्तं परितोषादिवाहृतम ।। १५९&lt;br&gt;&#xA;तेन मत्तां सशिष्यां च च्छिन्नश्रवणनासिकाम ।&lt;br&gt;&#xA;तामप्यशुचिपङ्कान्तः क्षेपयामास सा सती ।। १६०&lt;br&gt;&#xA;गत्वा मैते वणिक्पुत्राः पतिं हन्युः कदाचन ।&lt;br&gt;&#xA;इत्याकुला च सा श्वश्र्वस्तं वृत्तान्तमवर्णयत् ।। १६१&lt;br&gt;&#xA;ततः श्वश्रूरवादीत्तां पुत्रि साधु कृतं त्वया ।&lt;br&gt;&#xA;किं तु पुत्रस्य मे तस्य कदाचिदहितं भवेत् ।। १६२&lt;br&gt;&#xA;ततो देवस्मितावोचद्यथा शक्तिमती पतिम् ।&lt;br&gt;&#xA;ररक्ष प्रज्ञया पूर्वममुं रक्षाम्यहं तथा ।। १६३&lt;br&gt;&#xA;कथं शक्तिमती पुत्रि ररक्ष पतिमुच्यताम् ।&lt;br&gt;&#xA;इति पृष्टा तया श्वश्र्वा साथ देवस्मिताब्रवीत् ।। १६४&lt;br&gt;&#xA;अस्मद्देशे पुरस्यान्तर्मणिभद्र इति श्रुतः ।&lt;br&gt;&#xA;पूर्वैः कृतप्रतिष्ठोऽस्ति महायक्षः प्रभावितः ।। १६५&lt;br&gt;&#xA;तस्योपयाचितान्येत्य तत्रत्याः कुर्वते जनाः ।&lt;br&gt;&#xA;तत्तद्वाञ्छितसंसिद्धिहेतोस्तैस्तैरुपायनैः ।। १६६&lt;br&gt;&#xA;यो नरः प्राप्यते तत्र रात्रौ सह परस्त्रिया ।&lt;br&gt;&#xA;स्थाप्यते सोऽस्य यक्षस्य गर्भागारे तया समम् ।। १६७&lt;br&gt;&#xA;प्रातस्तथैव सस्त्रीकः स नीत्वा राजसंसदि ।&lt;br&gt;&#xA;प्रकटीकृत्य तद्वृत्तं निगृह्यत इति स्थितिः ।। १६८&lt;br&gt;&#xA;एकदा तत्र नक्तं च संगतः परजायया ।&lt;br&gt;&#xA;वणिक्समुद्रदत्ताख्यः प्राप्तोऽभूत्पुररक्षिणा ।। १६९&lt;br&gt;&#xA;नीत्वा च तेन क्षिप्तोऽभूत्सपरस्त्रीक एव सः ।&lt;br&gt;&#xA;यक्षदेवगृहे तस्मिन्दृढदत्तार्गले वणिक् ।। १७०&lt;br&gt;&#xA;तत्क्षणं वणिजश्चास्य महाप्रज्ञा पतिव्रता ।&lt;br&gt;&#xA;भार्या शक्तिमती नाम तं वृत्तान्तमबुध्यत ।। १७१&lt;br&gt;&#xA;साथ धीरान्यरूपेण तद्यक्षायतनं निशि ।&lt;br&gt;&#xA;पूजामादाय साश्वासं सखीजनयुता ययौ ।। १७२&lt;br&gt;&#xA;तत्रैत्य दक्षिणालोभादेतस्या एव पूजकः ।&lt;br&gt;&#xA;ददौ प्रवेशमुद्धाट्य द्वारमुक्त्वा पुराधिपम् ।। १७३&lt;br&gt;&#xA;सा च प्रविश्य सस्त्रीके दृष्टे पत्यौ विलक्षिते ।&lt;br&gt;&#xA;स्वं वेषं कारयित्वा तां निर्याहीत्यवदत्स्त्रियम् ।। १७४&lt;br&gt;&#xA;सा च निर्गत्य रात्रौ स्त्री तद्वेषैव ततो ययौ ।&lt;br&gt;&#xA;तस्थौ शक्तिमती तत्र तेन भर्त्रा समं तु सा ।। १७५&lt;br&gt;&#xA;प्रातश्च राजाधिकृतैरेत्य यावन्निरूप्यते ।&lt;br&gt;&#xA;तावत्स्वपत्न्यैव युतः सर्वैः स ददृशे वणिक् ।। १७६&lt;br&gt;&#xA;तद्बुद्ध्वा यक्षभवनान्मृत्योरिव मुखान्नृपः ।&lt;br&gt;&#xA;दण्डयित्वा पुराध्यक्षं वणिजं तममोचयत् ।। १७७&lt;br&gt;&#xA;एवं शक्तिमती पूर्वं ररक्ष प्रज्ञया पतिम् ।&lt;br&gt;&#xA;अहं तथैव भर्तारं गत्वा रक्षामि युक्तितः ।। १७८&lt;br&gt;&#xA;इति देवस्मिता श्वश्रूं रह उक्त्वा तपस्विनी ।&lt;br&gt;&#xA;स्वचेटिकाभिः सहिता वणिग्वेषं चकार सा ।। १७९&lt;br&gt;&#xA;आरुह्य च प्रवहणं वणिज्याव्याजतस्ततः ।&lt;br&gt;&#xA;कटाहद्वीपमगमद्यत्र सोऽस्याः पतिः स्थितः ।। १८०&lt;br&gt;&#xA;गत्वा तं च पतिं तत्र वणिङ्मध्ये ददर्श सा ।&lt;br&gt;&#xA;गुहसेनं समाश्वासमिव मूर्तिधरं बहिः ।। १८१&lt;br&gt;&#xA;सोऽपि तां पुरुषाकारां दूरादृष्ट्वा पिबन्निव ।&lt;br&gt;&#xA;प्रियायाः सदृशः कोऽयं वणिक्स्यादित्यचिन्तयत् ।। १८२&lt;br&gt;&#xA;सा च देवस्मिता तत्र भूपं गत्वा व्यजिज्ञपत् ।&lt;br&gt;&#xA;विज्ञप्तिर्मेऽस्ति तत्सर्वाः संघट्यन्तां प्रजा इति ।। १८३&lt;br&gt;&#xA;ततः सर्वान्समानीय राजा पौरान्सकौतुकः ।&lt;br&gt;&#xA;का ते विज्ञप्तिरस्तीति वणिग्वेषामुवाच ताम् ।। १८४&lt;br&gt;&#xA;ततो देवस्मितावादीदिह मध्ये मम स्थिताः ।&lt;br&gt;&#xA;पलाय्य दासाश्चत्वारस्तान्मे देवः प्रयच्छतु ।। १८५&lt;br&gt;&#xA;अथ तामवदद्राजा सर्वे पौरा इमे स्थिताः ।&lt;br&gt;&#xA;तत्सर्वान्प्रत्यभिज्ञाय निजान्दासान्तगृहाण तान् ।। १८६&lt;br&gt;&#xA;ततस्तया जगृहिरे स्वगृहे प्राक्खलीकृताः ।&lt;br&gt;&#xA;वणिक्सुतास्ते चत्वारः शिरःस्वाबद्धशाटकाः ।। १८७&lt;br&gt;&#xA;सार्थवाहसुता एते कथं दासा भवन्ति ते ।&lt;br&gt;&#xA;इति क्रुद्धाश्च तामूचुस्तत्रस्था वणिजस्तदा ।। १८८&lt;br&gt;&#xA;ततः प्रत्यब्रवीत्सा तान्यदि न प्रत्ययोऽस्ति वः ।&lt;br&gt;&#xA;ललाटं प्रेक्ष्यतामेषां शुनः पादाङ्कितं मया ।। १८९&lt;br&gt;&#xA;तथेति तेषामुन्मोच्य चतुर्णां शीर्षपट्टकान् ।&lt;br&gt;&#xA;सर्वेऽपि ददृशुस्तत्र शुनःपादं ललाटगम् ।। १९०&lt;br&gt;&#xA;लज्जितेऽथ वणिग्ग्रामे राजा संजातविस्मयः ।&lt;br&gt;&#xA;किमेतदिति पप्रच्छ स तां देवस्मितां स्वयम् ।। १९१&lt;br&gt;&#xA;सा शशंस यथावृत्तं सर्वेऽपि जहसुर्जनाः ।&lt;br&gt;&#xA;न्याय्यास्ते भवतीदासा इति तां चावदन्नृपः ।। १९२&lt;br&gt;&#xA;ततोऽन्ये वणिजस्तेषां चतुर्णां दास्यमुक्तये ।&lt;br&gt;&#xA;ददुस्तस्मै धनं भूरि साध्व्यै दण्डं च भूपतेः ।। १९३&lt;br&gt;&#xA;आदाय तद्धनमवाप्य पतिं च तं स्वं देवस्मिता सकलसज्जनपूजिता सा ।&lt;br&gt;&#xA;प्रत्याययौ निजपुरीमथ ताम्रलिप्तीं नास्या बभूव च पुनः प्रियविप्रयोगः ।। १९४&lt;br&gt;&#xA;इति स्त्रियो देवि महाकुलोद्गता विशुद्धधीरैश्चरितैरुपासते ।&lt;br&gt;&#xA;सदैव भर्तारमनन्यमानसाः पतिः सतीनां परमं हि दैवतम् ।। १९५&lt;br&gt;&#xA;इत्याकर्ण्य वसन्तकस्य वदनादेतामुदारां कथां&lt;br&gt;&#xA;मार्गे वासवदत्तया नवपरित्यक्ते पितुर्वेश्मनि ।&lt;br&gt;&#xA;तल्लज्जासदनं विधाय विदधे वत्सेश्वरे भर्तरि&lt;br&gt;&#xA;प्राक्प्रौढप्रणयावबद्धमपि तद्भक्त्येकतान मनः ।। १९६&lt;br&gt;&#xA;इति महाकविश्रीसोमदेवभट्टविरचिते कथासरित्सागरे कथामुखलम्बके पञ्चमस्तरङ्गः ।&lt;/p&gt;</description>
    </item>
    <item>
      <title>००६</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/006/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/02/006/</guid>
      <description>&lt;p&gt;अथ विन्ध्यान्तरे तत्र वत्सराजस्य तिष्ठतः ।&lt;br&gt;&#xA;पार्श्वं चण्डमहासेनप्रतीहारः समाययौ ।। १&lt;br&gt;&#xA;स चागत्य प्रणम्यैनं राजानमिदमब्रवीत् ।&lt;br&gt;&#xA;राजा चण्डमहासेनस्तव संदिष्टवानिदम् ।। २&lt;br&gt;&#xA;मुक्तं वासवदत्ता यत्स्वयमेव त्वया हृता ।&lt;br&gt;&#xA;तदर्थमेव हि मया त्वमानीत इहाभवः ।। ३&lt;br&gt;&#xA;संयतस्य च नैवेह दत्तैषा ते मया स्वयम् ।&lt;br&gt;&#xA;नैवमस्मासु ते प्रीतिर्भवेदिति विशङ्किना ।। ४&lt;br&gt;&#xA;तदिदानीमविधिना ममास्या दुहितुर्यथा ।&lt;br&gt;&#xA;न विवाहो भवेद्राजन्प्रतीक्षेथास्तथा मनाक् ।। ५&lt;br&gt;&#xA;गोपालको हि नचिरादत्रैवैष्यति मत्सुतः ।&lt;br&gt;&#xA;स चास्याः स्वसुरुद्वाह यथाविधि विधास्यति ।। ६&lt;br&gt;&#xA;इतीमं वत्सराजाय संदेशमवधार्य सः ।&lt;br&gt;&#xA;तत्तद्वासवदत्तायै प्रतीहारो न्यवेदयत् ।। ७&lt;br&gt;&#xA;ततः सानन्दया साकं तया वासवदत्तया ।&lt;br&gt;&#xA;हृष्टो वत्सेश्वरश्चक्रे कौशाम्बीगमने मनः ।।&lt;br&gt;&#xA;गोपालकस्यागमनं प्रतीक्षेथां युवामिह ।&lt;br&gt;&#xA;तेनैव सह पश्चाच्च कौशाम्बीमागमिष्यथः ।। ९&lt;br&gt;&#xA;इत्युक्त्वा स्थापयामास स तत्रैव महीपतिः ।&lt;br&gt;&#xA;श्वाशुरं तं प्रतीहारं स्वमित्रं च पुलिन्दकम् ।। १०&lt;br&gt;&#xA;ततोनुयातो नागेन्द्रैः स्रवद्भिर्मदनिर्झरान् ।&lt;br&gt;&#xA;अनुरागागतैर्विन्ध्यप्राग्भारैरिव जङ्गमैः ।। ११&lt;br&gt;&#xA;तुरंगसैन्यसंघातखुराघातसशब्दया ।&lt;br&gt;&#xA;स्तूयमान इवोत्क्रान्तबन्दिसन्दर्भया भुवा ।। १२&lt;br&gt;&#xA;नभोविलङ्घिभिः सेनारजोराशिभिरुद्धतैः ।&lt;br&gt;&#xA;सपक्षभूभृदुल्लासशङ्कां कुर्वञ्शतक्रतोः ।। १३&lt;br&gt;&#xA;स प्रतस्थे ततो देव्या सह वासवदत्तया ।&lt;br&gt;&#xA;स्वपुरीं प्रति राजेन्द्रः प्रातरेवापरेऽहनि ।। १४&lt;br&gt;&#xA;ततश्च दिवसैर्द्वित्रैर्विषयं तमवाप्य सः ।&lt;br&gt;&#xA;विशश्राम निशामेकां रुमण्वन्मन्दिरे नृपः ।। १५&lt;br&gt;&#xA;अन्येद्युस्तां च कौशाम्बीं चिरात्प्राप्तमहोत्सवः ।&lt;br&gt;&#xA;मार्गोत्सुकोन्मुखजनां प्रविवेश प्रियासखः ।। १६&lt;br&gt;&#xA;तदा च स्त्रीभिरारब्धमङ्गलस्नानमण्डना ।&lt;br&gt;&#xA;चिरादुपागते पत्यौ बभौ नारीव सा पुरी ।। १७&lt;br&gt;&#xA;ददृशुश्चात्र पौरास्तं वत्सराजं वधूसखम् ।&lt;br&gt;&#xA;प्रशान्तशोकाः शिखिनः सविद्युतमिवाम्बुदम् ।। १८&lt;br&gt;&#xA;हर्म्याप्रस्थाश्च पिदधुः पौरनार्यो मुखैर्नभः ।&lt;br&gt;&#xA;व्योमगङ्गातटोत्फुल्लहेमाम्बुरुहविभ्रमैः ।। १९&lt;br&gt;&#xA;ततः स्वं राजभवनं वत्सराजो विवेश सः ।&lt;br&gt;&#xA;नृपश्रियेवापरया सह वासवदत्तया ।। २०&lt;br&gt;&#xA;सेवागतनृपाकीर्णं मागधोद्गीतमङ्गलम् ।&lt;br&gt;&#xA;सुप्तप्रबुद्धमिव तद्रेजे राजगृहं तदा ।। २१&lt;br&gt;&#xA;अथ वासवदत्ताया भ्राता गोपालकोऽचिरात् ।&lt;br&gt;&#xA;आययौ सह कृत्वा तौ प्रतीहारपुलिन्दकौ ।। २२&lt;br&gt;&#xA;कृतप्रत्युद्गमं राज्ञा तमानन्दमिवापरम् ।&lt;br&gt;&#xA;प्राप वासवदत्ता सा प्रहर्षोत्फुल्ललोचना ।। २३&lt;br&gt;&#xA;अमुं भ्रातरमेतस्याः पश्यन्त्या मा स्म भूत्रपा ।&lt;br&gt;&#xA;इत्येव तस्यास्तत्कालं रुरोधाश्रु विलोचने ।। २४&lt;br&gt;&#xA;पितृसंदेशवाक्यैश्च तेन प्रोत्साहिताथ सा ।&lt;br&gt;&#xA;मेने कृतार्थमात्मानं स्वजनेन समागतम् ।। २५&lt;br&gt;&#xA;ततो यथावद्ववृते तस्या वत्सेश्वरस्य च ।&lt;br&gt;&#xA;व्यग्रो गोपालकोऽन्येद्युस्तत्रोद्वाहमहोत्सवे ।। २६&lt;br&gt;&#xA;रतिवल्लीनवोद्भिन्नमिव पल्लवमुज्ज्वलम् ।&lt;br&gt;&#xA;पाणिं वासवदत्तायाः सोऽथ वत्सेश्वरोऽग्रहीत् ।। २७&lt;br&gt;&#xA;सापि प्रियकरस्पर्शसान्द्रानन्दनिमीलिता ।&lt;br&gt;&#xA;सकम्पस्वेददिग्धाङ्गी गाढरोमाञ्चचर्चिता ।। २८&lt;br&gt;&#xA;सुसंमोहनवायव्यवारुणास्त्रैर्निरन्तरैः ।&lt;br&gt;&#xA;विद्धेव पुष्पचापेन तत्क्षणं समलक्ष्यत ।। २९&lt;br&gt;&#xA;दृशि धूमाभिताम्रायां तस्या वह्निप्रदक्षिणे ।&lt;br&gt;&#xA;मदिरा मदमाधुर्यसूत्रपातमिवाकरोत् ।। ३०&lt;br&gt;&#xA;गोपालकार्पितै रत्नै राज्ञां चोपायनैस्तदा ।&lt;br&gt;&#xA;पूर्णकोषो दधौ सत्यां वत्सेशो राजराजताम् ।। ३१&lt;br&gt;&#xA;निर्वर्तितविवाहौ तावादौ लोकस्य चक्षुषि ।&lt;br&gt;&#xA;वधूवरौ विविशतुः पश्चात्स्वे वासवेश्मनि ।। ३२&lt;br&gt;&#xA;अथ संमानयामास पट्टबन्धादिना स्वयम ।&lt;br&gt;&#xA;निजोत्सवे वत्सराजो गोपालकपुलिन्दकौ ।। ३३&lt;br&gt;&#xA;राज्ञां संमाननार्थं च पौराणां च यथोचितम् ।&lt;br&gt;&#xA;यौगन्धरायणस्तेन रुमण्वांश्च न्ययुज्यत ।। ३४&lt;br&gt;&#xA;ततोऽब्रवीद्रुमण्वन्तमेवं यौगन्धरायणः ।&lt;br&gt;&#xA;राज्ञा कष्टे नियुक्तौ स्वो लोकचित्तं हि दुर्ग्रहम् ।। ३५&lt;br&gt;&#xA;अरञ्जितश्च बालोऽपि रोषमुत्पादयेद्ध्रुवम् ।&lt;br&gt;&#xA;तथा च शृण्विमां बाल विनष्टककथां सखे ।। ३६&lt;br&gt;&#xA;बभूव रुद्रशर्माख्यः कश्चन ब्राह्मणः पुरा ।&lt;br&gt;&#xA;बभूवतुश्च तस्य द्वे गृहिण्यौ गृहमेधिनः ।। ३७&lt;br&gt;&#xA;एका सुतं प्रसूयैव तस्य पञ्चत्वमाययौ ।&lt;br&gt;&#xA;तत्सुतोऽपरमातुश्च हस्ते तेनार्पितोऽथ सः ।। ३८&lt;br&gt;&#xA;सा च किंचिद्विवृद्धस्य रूक्षं तस्याशनं ददौ ।&lt;br&gt;&#xA;सोऽपि तेनाभवद्बालो धूसराङ्गः पृथूदरः ।। ३९&lt;br&gt;&#xA;मातृहीनस्त्वयायं मे कथं शिशुरुपेक्षितः ।&lt;br&gt;&#xA;इति तामपरां पत्नीं रुद्रशर्माथ सोऽभ्यधात् ।। ४०&lt;br&gt;&#xA;सेव्यमानोऽपि हि स्नेहैरीदृगेव किमप्यसौ ।&lt;br&gt;&#xA;किं करोम्यहमस्येति साप्येवं पतिमब्रवीत् ।। ४१&lt;br&gt;&#xA;नूनमेवंस्वभावोऽयमिति मेने च स द्विजः ।&lt;br&gt;&#xA;स्त्रीणामलीकमुग्धं हि वचः को मन्यते मृषा ।। ४२&lt;br&gt;&#xA;बाल एव विनष्टोऽयमिति बालविनष्टकः ।&lt;br&gt;&#xA;नाम्ना स बालकस्तत्र संवृत्तोऽभूत्पितुर्गृहे ।। ४३&lt;br&gt;&#xA;असावपरमाता मां कदर्थयति सर्वदा ।&lt;br&gt;&#xA;वरं प्रतिक्रियां कांचित्तदेतस्याः करोम्यहम् ।। ४४&lt;br&gt;&#xA;इति संचिन्तयामास सोऽथ बालविनष्टकः ।&lt;br&gt;&#xA;व्यतीतपञ्चवर्षोऽपि वयसा बत बुद्धिमान् ।। ४५&lt;br&gt;&#xA;अथागतं राजकुलाज्जगाद पितरं रहः ।&lt;br&gt;&#xA;तात द्वौ मम तातौ स्त इत्यविस्पष्टया गिरा ।। ४६&lt;br&gt;&#xA;एवं प्रत्यहमाह स्म स बालः सोऽपि तत्पिता ।&lt;br&gt;&#xA;तां सोपपतिमाशङ्क्य भार्यां स्पर्शेऽप्यवर्जयत् ।। ४७&lt;br&gt;&#xA;सापि दध्यौ विना दोषं कस्मान्मे कुपितः पतिः ।&lt;br&gt;&#xA;किंचिद्बालविनष्टेन कृतं किंचिद्भवेदिति ।। ४८&lt;br&gt;&#xA;सादरं स्नपयित्वा च दत्त्वा स्निग्धं च भोजनम् ।&lt;br&gt;&#xA;कृत्वोत्सङ्गे च पप्रच्छ सा तं बालविनष्टकम् ।। ४९&lt;br&gt;&#xA;पुत्र किं रोषितस्तातो रुद्रशर्मा त्वया मयि ।&lt;br&gt;&#xA;तच्छ्रुत्वैव स तां बालो जगादापरमातरम् ।। ५०&lt;br&gt;&#xA;अतोऽधिकं ते कर्तास्मि न चेदद्यापि शाम्यसि ।&lt;br&gt;&#xA;स्वपुत्रपोषिणी कस्मात्त्वं मां क्लिश्नासि सर्वदा ।। ५१&lt;br&gt;&#xA;तच्छ्रुत्वा प्रणता सा तं बभाषे शपथोत्तरम् ।&lt;br&gt;&#xA;पुनर्नैवं करिष्यामि तत्प्रसादाय मे पतिम् ।। ५२&lt;br&gt;&#xA;ततः स बालोऽवादीत्तां तर्ह्यायातस्य मत्पितुः ।&lt;br&gt;&#xA;आदर्शं दर्शयत्वेका त्वच्चेटी वेद्म्यहं परम् ।। ५३&lt;br&gt;&#xA;तथेत्युक्त्वा तया चेटी नियुक्ता रुद्रशर्मणः ।&lt;br&gt;&#xA;आगतस्य क्षणात्तस्य दर्शयामास दर्पणम् ।। ५४&lt;br&gt;&#xA;तत्र तस्यैव तत्कालं प्रतिबिम्बं स दर्शयन् ।&lt;br&gt;&#xA;सोऽयं द्वितीयस्तातो मे तातेत्याह स्म बालकः ।। ५५&lt;br&gt;&#xA;तच्छ्रुत्वा विगताशङ्कस्तामकारणदूषिताम् ।&lt;br&gt;&#xA;पत्नीं प्रति प्रसन्नोऽभूद्रुद्रशर्मा तदैव सः ।। ५६&lt;br&gt;&#xA;एवमुत्पादयेद्दोषं बालोऽपि विकृतिं गतः ।&lt;br&gt;&#xA;तदयं रञ्जनीयो नः सम्यक्परिकरोऽखिलः ।। ५७&lt;br&gt;&#xA;इत्युक्त्वा सरुमण्वत्कः सोऽथ यौगन्धरायणः ।&lt;br&gt;&#xA;सर्वं संमानयामास वत्सराजोत्सवे जनम् ।। ५८&lt;br&gt;&#xA;तथा च राजलोकं तौ रञ्जयामासतुर्यथा ।&lt;br&gt;&#xA;मदेकप्रवणावेताविति सर्वोऽप्यमन्यत ।। ५९&lt;br&gt;&#xA;तौ चाप्यपूजयद्राजा सचिवौ स्वकरार्पितैः ।&lt;br&gt;&#xA;वस्त्राङ्गरागाभरणैर्ग्रामैश्च सवसन्तकौ ।। ६०&lt;br&gt;&#xA;कृतोद्वाहोत्सवः सोऽथ युक्तो वत्सेश्वरस्तया ।&lt;br&gt;&#xA;मनोरथफलान्येव मेने वासवदत्तया ।। ६१&lt;br&gt;&#xA;चिरादुन्मुद्रितः स्नेहात्कोऽप्यभूत्सततं तयोः ।&lt;br&gt;&#xA;निशान्तक्लिष्टचक्राह्वरीतिहृद्यो रसक्रमः ।। ६२&lt;br&gt;&#xA;यथा यथा च दंपत्योः प्रौढिं परिचयो ययौ ।&lt;br&gt;&#xA;तयोस्तथा तथा प्रेम नवीभावमिवाययौ ।। ६३&lt;br&gt;&#xA;गोपालकोऽथ वीवाहकर्तुः संदेशतः पितुः ।&lt;br&gt;&#xA;प्रययौ शीघ्रमावृत्तिं वत्सराजेन याचितः ।। ६४&lt;br&gt;&#xA;सोऽपि वत्सेश्वरो जातु चपलः पूर्वसंगताम् ।&lt;br&gt;&#xA;गुप्तं विरचितां नाम भेजेऽन्तःपुरचारिकाम् ।। ६५&lt;br&gt;&#xA;तद्गोत्रस्खलितो देवीं पादलग्नः प्रसादयन् ।&lt;br&gt;&#xA;लेभे सुभगसाम्राज्यमभिषिक्तस्तदश्रुभिः ।। ६६&lt;br&gt;&#xA;किं च बन्धुमतीं नाम राजपुत्रीं भुजार्जिताम् ।&lt;br&gt;&#xA;गोपालकेन प्रहितां कन्यां देव्या उपायनम् ।। ६७&lt;br&gt;&#xA;तया मञ्जुलिकेत्येव नाम्नान्येनैव गोपिताम् ।&lt;br&gt;&#xA;अपरामिव लावण्यजलधेरुद्गतां श्रियम् ।। ६८&lt;br&gt;&#xA;वसन्तकसहायः सन्दृष्ट्वोद्यानलतागृहे ।&lt;br&gt;&#xA;गान्धर्वविधिना गुप्तमुपयेमे स भूपतिः ।। ६९&lt;br&gt;&#xA;तच्च वासवदत्तास्य ददर्श निभृतस्थिता ।&lt;br&gt;&#xA;प्रचुकोप च बद्ध्वा च सा निनाय वसन्तकम् ।। ७०&lt;br&gt;&#xA;ततः प्रव्राजिकां तस्याः सखीं पितृकुलागताम् ।&lt;br&gt;&#xA;स सांकृत्यायनीं नाम शरणं शिश्रिये नृपः ।। ७१&lt;br&gt;&#xA;सा तां प्रसाद्य महिषीं तया सैव कृताज्ञया ।&lt;br&gt;&#xA;ददौ बन्धुमतीं राज्ञे पेशलं हि सतीमनः ।। ७२&lt;br&gt;&#xA;ततस्तं बन्धनाद्देवी सा मुमोच वसन्तकम् ।&lt;br&gt;&#xA;स चागत्याग्रतो राज्ञीं हसन्निति जगाद ताम् ।। ७३&lt;br&gt;&#xA;बन्धुमत्यापराद्धं च किं मया देवि ते कृतम् ।&lt;br&gt;&#xA;डुण्डुभेषु प्रहरथ क्रुद्धा यूयमहीन्प्रति ।। ७४&lt;br&gt;&#xA;एतत्त्वमुपमानं मे व्याचक्ष्वेति कुतूहलात् ।&lt;br&gt;&#xA;देव्या पृष्टस्तया सोऽथ पुनराह वसन्तकः ।। ७५&lt;br&gt;&#xA;पुरा कोऽपि रुरुर्नाम मुनिपुत्रो यदृच्छया ।&lt;br&gt;&#xA;परिभ्रमन्ददर्शैकां कन्यामद्भुतदर्शनाम् ।। ७६&lt;br&gt;&#xA;विद्याधरात्समुत्पन्नां मेनकायां द्युयोषिति ।&lt;br&gt;&#xA;स्थूलकेशेन मुनिना वर्धितामाश्रमे निजे ।। ७७&lt;br&gt;&#xA;सा च प्रमद्वरानाम दृष्टा तस्य रुरोर्मनः ।&lt;br&gt;&#xA;जहार सोऽथ गत्वा तां स्थूलकेशादयाचत ।। ७८&lt;br&gt;&#xA;स्थूलकेशोऽपि तां तस्मै प्रतिशुश्राव कन्यकाम् ।&lt;br&gt;&#xA;आसन्ने च विवाहे तामकस्माद्दष्टवानहिः ।। ७९&lt;br&gt;&#xA;ततो विषण्णहृदयः शुश्रावेमां गिरं दिवि ।&lt;br&gt;&#xA;एतां क्षीणायुषं ब्रह्मन्स्वायुषोऽर्धेन जीवय ।। ८०&lt;br&gt;&#xA;तच्छ्रुत्वा स ददौ तस्यै तदैवार्धं निजायुषः ।&lt;br&gt;&#xA;प्रत्युज्जिजीव सा तेन सोऽपि तां परिणीतवान् ।। ८१&lt;br&gt;&#xA;अथ क्रुद्धो रुरुर्नित्यं यं यं सर्पं ददर्श सः ।&lt;br&gt;&#xA;तं तं जघान भार्या मे दष्टामीभिर्भवेदिति ।। ८२&lt;br&gt;&#xA;अथैकस्तं जिघांसन्तं मर्त्यवाचाह डुण्डुभः ।&lt;br&gt;&#xA;अहिभ्यः कुपितो ब्रह्मन्हंसि त्वं डुण्डुभान्कथम् ।। ८३&lt;br&gt;&#xA;अहिना ते प्रिया दष्टा विभिन्नौ चाहिडुण्डुभौ ।&lt;br&gt;&#xA;अहयः सविषाः सर्वे निर्विषा डुण्डुभा इति ।। ८४&lt;br&gt;&#xA;तच्छ्रुत्वा प्रत्यवादीत्तं सखे को नु भवानिति ।&lt;br&gt;&#xA;डुण्डुभोऽप्यवदद्ब्रह्मन्नहं शापच्युतो मुनिः ।। ८५&lt;br&gt;&#xA;भवत्संवादपर्यन्तः शापोऽयमभवच्च मे ।&lt;br&gt;&#xA;इत्युक्त्वान्तर्हिते तस्मिन्भूयस्तान्नावधीद्गुरुः ।। ८६&lt;br&gt;&#xA;तदेतदुपमानाय तव देवि मयोदितम् ।&lt;br&gt;&#xA;डुण्डुभेषु प्रहरथ क्रुद्धा यूयमहिष्विति ।। ८७&lt;br&gt;&#xA;एवमभिधाय वचनं सनर्महासं वसन्तके विरते ।&lt;br&gt;&#xA;वासवदत्ता तं प्रति तुतोष पार्श्वे स्थिता पत्युः ।। ८८&lt;br&gt;&#xA;इति मधुमधुराणि वत्सराजश्चरणगतः कुपितानुनाथनानि ।&lt;br&gt;&#xA;सततमुदयनश्चकार देव्या विविधवसन्तककौशलानि कामी ।। ८९&lt;br&gt;&#xA;रसना मदिरारसैकसक्ता कलवीणारवरागिणी श्रुतिश्च ।&lt;br&gt;&#xA;दयितामुखनिश्चला च दृष्टिः सुखिनस्तस्य सदा बभूव राज्ञः ।। ९०&lt;br&gt;&#xA;इति महाकविश्रीसोमदेवभट्टविरचिते कथासरित्सागरे कथामुखलम्बके षष्ठस्तरङ्गः ।&lt;br&gt;&#xA;समाप्तश्चायं कथामुखलम्बको द्वितीयः ।&lt;/p&gt;</description>
    </item>
  </channel>
</rss>
