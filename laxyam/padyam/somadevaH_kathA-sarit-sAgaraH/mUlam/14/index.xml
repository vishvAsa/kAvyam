<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१४ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/</link>
    <description>Recent content in &#43;१४ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/001/</guid>
      <description>&lt;p&gt;तुष्टेन येन देहार्धमप्युमायै समर्पितम् ।&lt;br&gt;&#xA;स वो ददात्वभिमतं वरदः पार्वतीपतिः ।। १&lt;br&gt;&#xA;निशि विघ्नजितो वोऽव्यात्ताण्डवोद्दण्डितः करः ।&lt;br&gt;&#xA;शोणश्चन्द्रातपत्रस्य तन्वन्विद्रुमदण्डताम् ।। २&lt;br&gt;&#xA;ततो वत्सेश्वरसुतस्तास्तास्त्रैलोक्यसुन्दरीः ।&lt;br&gt;&#xA;भार्या दधानस्तां चाद्यां देवीं मदनमञ्चुकाम् ।। ३&lt;br&gt;&#xA;नरवाहनदत्तोऽत्र कौशाम्ब्यां गोमुखादिभिः ।&lt;br&gt;&#xA;उवास सह संपूर्णकामः पितृविभूतिभिः ।। ४&lt;br&gt;&#xA;तस्याभीष्टवधूसङ्गसुखामृतमनोरमाः ।&lt;br&gt;&#xA;नृत्तगीतकथालापरम्यास्ते दिवसा ययुः ।। ५&lt;br&gt;&#xA;अथैकदा स तामग्र्यां कान्तां मदनमञ्चुकाम् ।&lt;br&gt;&#xA;न ददर्शावरोधान्तर्न वा परिजनं क्वचित् ।। ६&lt;br&gt;&#xA;तामनालोकयन्कान्तां स जगाम विवर्णताम् ।&lt;br&gt;&#xA;रजनीविरहध्वस्तकान्तिरिन्दुरिवोषसि ।। ७&lt;br&gt;&#xA;चित्तं जिज्ञासितुं किं नु च्छन्ना स्यात्क्वापि मे प्रिया ।&lt;br&gt;&#xA;किं वापराधलेशात्सा कुतोऽपि कुपितैव मे ।। ८&lt;br&gt;&#xA;माययाच्छादिता केनाप्यथवापहृता नु किम् ।&lt;br&gt;&#xA;इत्यनेकविकल्पौघविह्वलोऽथ बभूव सः ।। ९&lt;br&gt;&#xA;अन्वेषयन्यदा नैव लभते स्म कुतोऽपि ताम् ।&lt;br&gt;&#xA;संतेपे स तदोद्दामतद्वियोगदवाग्निना ।। १०&lt;br&gt;&#xA;उपेत्य ज्ञातवृत्तान्तस्तस्य वत्सेश्वरः पिता ।&lt;br&gt;&#xA;मातरः सचिवा भृत्याः सर्वे विह्वलतां ययुः ।। ११&lt;br&gt;&#xA;हारचन्दनचन्द्रांशुमृणालनलिनीदलैः ।&lt;br&gt;&#xA;ववृधे तस्य संतापो न जगाम शमं पुनः ।। १२&lt;br&gt;&#xA;कलिङ्गसेना सद्यश्च विहीना सुतया तया ।&lt;br&gt;&#xA;विद्याधरीव विभ्रष्टविद्या संमूढतां ययौ ।। १३&lt;br&gt;&#xA;अथ तत्राब्रवीदेका वृत्तान्तःपुररक्षिका ।&lt;br&gt;&#xA;नरवाहनदत्ताग्रे सर्वेष्वाकर्णयत्स्विदम् ।। १४&lt;br&gt;&#xA;हर्म्याग्रे तां तदा कन्यां सतीं मदनमञ्चुकाम् ।&lt;br&gt;&#xA;दृष्ट्वावतीर्य नभसः सद्यो विद्याधरो युवा ।। १५&lt;br&gt;&#xA;योऽसौ मानसवेगाख्यो नामोक्त्वा समयाचत ।&lt;br&gt;&#xA;कलिङ्गसेनामभ्येत्य देह्येतां मे सुतामिति ।। १६&lt;br&gt;&#xA;तेनैतया निषिद्धेन सता गत्वा यथागतम् ।&lt;br&gt;&#xA;इदानीं गुप्तमागत्य हृता सा किं न मायया ।। १७&lt;br&gt;&#xA;परदारगृहं नैव दिव्या यद्यपि कुर्वते ।&lt;br&gt;&#xA;तथाप्यमार्गं मार्गं वा रागान्धः को हि पश्यति ।। १८&lt;br&gt;&#xA;श्रुत्वैतच्चित्तमाकोपविमर्शविरहोत्प्लुतम् ।&lt;br&gt;&#xA;नरवाहनदत्तस्य जज्ञे वीचिष्विवाम्बुजम् ।। १९&lt;br&gt;&#xA;रुमण्वानथ वक्ति स्म पुरीयं रक्ष्यतेऽभितः ।&lt;br&gt;&#xA;प्रवेशनिर्गमौ नेह विद्येते गमनं विना ।। २०&lt;br&gt;&#xA;हरप्रसादाच्चास्त्यस्या नानिष्टं तदिह स्थिता ।&lt;br&gt;&#xA;क्वचित्प्रणयकोपात्सा तथा च श्रूयतां कथा ।। २१&lt;br&gt;&#xA;मुनिः पुराङ्गिरा नाम विवाहार्थमयाचत ।&lt;br&gt;&#xA;अष्टावक्रस्य तनयां सावित्रीं नाम कन्यकाम् ।। २२&lt;br&gt;&#xA;अष्टावक्रो न तां तस्मै ददावङ्गिरसे सुताम् ।&lt;br&gt;&#xA;सगुणायापि सावित्रीमन्यस्मै पूर्वकल्पिताम् ।। २३&lt;br&gt;&#xA;ततस्तद्भातृतनयामश्रुतां नाम सोऽङ्गिराः ।&lt;br&gt;&#xA;उपयेमे तया साकं स तस्थौ भार्यया सुखम् ।। २४&lt;br&gt;&#xA;सा च भार्यास्य वेत्ति स्म सावित्रीं पूर्ववाञ्छिताम ।&lt;br&gt;&#xA;एकदा सोऽङ्गिरा मौनी जपन्नासीच्चिरं मुनिः ।। २५&lt;br&gt;&#xA;भार्याथ सा तं पप्रच्छ मुहुः सप्रणयाश्रुता ।&lt;br&gt;&#xA;चिरं किमार्यपुत्रैवं चिन्तयस्युच्यतामिति ।। २६&lt;br&gt;&#xA;प्रिये ध्यायामि सावित्रीमित्युक्ते तेन साश्रुता ।&lt;br&gt;&#xA;सावित्रीं तां मुनिसुतां मत्वात्मनि चुकोप ह ।। २७&lt;br&gt;&#xA;दुर्भगोऽयमिति त्यक्तुं देहं गत्वा वनं च सा ।&lt;br&gt;&#xA;शुभं भर्तुरनुध्याय कण्ठे पाशं समर्पयत् ।। २८&lt;br&gt;&#xA;मा पुत्रि साहसं कार्षीः पत्या ध्याता न तेऽङ्गना ।&lt;br&gt;&#xA;ध्याताऽहं तेन सावित्रीत्युक्त्वा पाशाद्ररक्ष ताम् ।। २९&lt;br&gt;&#xA;प्रकटीभूय गायत्री साक्षसूत्रकमण्डलुः ।&lt;br&gt;&#xA;भक्तानुकम्पिनी चैतां समाश्वास्य तिरोदधे ।। ३०&lt;br&gt;&#xA;अथैषाङ्गिरसा भर्त्रा संप्राप्तान्विष्यता वनात् ।&lt;br&gt;&#xA;तदेवं दुःसहं स्त्रीणामिह प्रणयखण्डनम् ।। ३१&lt;br&gt;&#xA;तत्स्वल्पेनापराधेन कुपितेह क्वचित्स्थिता ।&lt;br&gt;&#xA;अन्वेष्या शंभुरक्ष्या सा राजपुत्रवधूः पुनः ।। ३२&lt;br&gt;&#xA;एवं रुमण्वता प्रोक्ते राजा वत्सेश्वरोऽब्रवीत् ।&lt;br&gt;&#xA;एवमेतन्न दुरितं तस्याः संभाव्यते यतः ।। ३३&lt;br&gt;&#xA;नरवाहनदत्तस्य भार्या देवविनिर्मिता ।&lt;br&gt;&#xA;कामांशस्यावतीर्णैषा रतिर्मदनमञ्चुका ।। ३४&lt;br&gt;&#xA;असौ विद्याधरैश्वर्यं दिव्यं कल्पं सहानया ।&lt;br&gt;&#xA;करिष्यतीति दिव्या वागब्रवीन्न च तन्मृषा ।। ३५&lt;br&gt;&#xA;तदेषान्विष्यतां सम्यगिति राज्ञोदिते स्वयम् ।&lt;br&gt;&#xA;नरवाहनदत्तः स तदवस्थोऽपि निर्ययौ ।। ३६&lt;br&gt;&#xA;यथायथा हि चिन्वानो न तां प्राप तथातथा ।&lt;br&gt;&#xA;तेषु तेषु प्रदेशेषु सोन्माद इव सोऽभ्रमत् ।। ३७&lt;br&gt;&#xA;अपेते तत्पुरात्तस्मिन्पिहितद्वारका गृहाः ।&lt;br&gt;&#xA;तद्दुःखदर्शनोद्वेगादिव संमीलितेक्षणाः ।। ३८&lt;br&gt;&#xA;वनेषु तं च पृच्छन्तं चलत्पल्लवपाणयः ।&lt;br&gt;&#xA;न सा दृष्टा तवास्माभिरित्यूचुरिव पादपाः ।। ३९&lt;br&gt;&#xA;उद्यानेषूत्पतन्तश्च खगास्तस्मै विचिन्वते ।&lt;br&gt;&#xA;इतः सा न गतेत्येवं शशंसुरिव सारसाः ।। ४०&lt;br&gt;&#xA;मरुभूतिर्हरिशिखो गोमुखः सवसन्तकः ।&lt;br&gt;&#xA;ते ते च सचिवा भ्रेमुस्तामन्वेष्टुं समन्ततः ।। ४१&lt;br&gt;&#xA;अत्रान्तरे वेगवती नाम विद्याधरी किल ।&lt;br&gt;&#xA;कन्या दृष्टचरोदारवपुर्मदनमञ्चुका ।। ४२&lt;br&gt;&#xA;तदीयं रूपमास्थाय तस्थावुपवनान्तरे ।&lt;br&gt;&#xA;आगत्यैकाकिनी स्वैरमत्राशोकतरोरधः ।। ४३&lt;br&gt;&#xA;तां ददर्श विचिन्वानो मरुभूतिः परिभ्रमन् ।&lt;br&gt;&#xA;सद्यो विशल्यकरणीं सशल्यस्येव चेतसः ।। ४४&lt;br&gt;&#xA;नरवाहनदत्तं तं गत्वा हृष्टो जगाद सः ।&lt;br&gt;&#xA;समाश्वसिहि दृष्टा ते मयोद्याने स्थिता प्रिया ।। ४५&lt;br&gt;&#xA;इत्येवोक्तवता तेन साकं तत्क्षणमेव सः ।&lt;br&gt;&#xA;नरवाहनदत्तस्तदुद्यानं मुदितो ययौ ।। ४६&lt;br&gt;&#xA;तत्रातिविरहक्लान्तो भार्यां मदनमञ्चुकाम् ।&lt;br&gt;&#xA;तामपश्यत्स तृषितो वारिधारामिवाध्वगः ।। ४७&lt;br&gt;&#xA;दृष्ट्वैवालिङ्गितुं तां च भृशार्तो यावदिच्छति ।&lt;br&gt;&#xA;तावत्सा तं जगादैवं धूर्ता परिणयैषिणी ।। ४८&lt;br&gt;&#xA;मां त्वं संप्रति मा स्प्राक्षीः शृणु तावद्वचो मम ।&lt;br&gt;&#xA;मयोपयाचिता यक्षास्त्वत्प्राप्त्यै प्राग्विवाहतः ।। ४९&lt;br&gt;&#xA;विवाहे वः प्रदास्यामि स्वहस्तेन बलीनिति ।&lt;br&gt;&#xA;विवाहकाले ते तस्मिन्मम प्राणेश विस्मृताः ।। ५०&lt;br&gt;&#xA;तत्कोपात्तैरहमितो यक्षैरपहृताभवम् ।&lt;br&gt;&#xA;गच्छ भूयो विवाहं तं कृत्वा दत्त्वा बलिं च नः ।। ५१&lt;br&gt;&#xA;निजं पतिमुपेयास्त्वं नान्यथा ते शिवं भवेत् ।&lt;br&gt;&#xA;इत्युक्त्वा तैरिहानीय यक्षैर्मुक्तास्मि सांप्रतम् ।। ५२&lt;br&gt;&#xA;तन्मां परिणयस्वाशु पुनर्यावद्ददाम्यहम् ।&lt;br&gt;&#xA;यक्षेभ्योऽभिमतां पूजां ततः पूरय वाञ्छितम् ।। ५३&lt;br&gt;&#xA;तच्छ्रुत्वैव समाहूय शान्तिसोमं पुरोहितम् ।&lt;br&gt;&#xA;क्षणात्संभृत्य संभारान्मायामदनमञ्चुकाम् ।। ५४&lt;br&gt;&#xA;विद्याधरीं वेगवतीमुपयेमे स तत्क्षणम् ।&lt;br&gt;&#xA;नरवाहनदत्तस्तां वियोगक्षणकातरः ।। ५५&lt;br&gt;&#xA;प्रहृष्टवत्सराजोऽथ देव्यानन्दी महोत्सवः ।&lt;br&gt;&#xA;नन्दत्कलिङ्गसेनोऽभूत्तत्रातोद्यरवाकुलः ।। ५६&lt;br&gt;&#xA;ददौ बलिं च यक्षेभ्यो मायामदनमञ्चुका ।&lt;br&gt;&#xA;विद्याधरी स्वहस्तेन सा मद्यपिशितादिभिः ।। ५७&lt;br&gt;&#xA;नरवाहनदत्तोऽथ वासकस्थस्तया सह ।&lt;br&gt;&#xA;पपौ स सोत्सवः पानं पानशौण्डोऽपि तद्गिरा ।। ५८&lt;br&gt;&#xA;सिषेवे च तया साकं जीवलोकसुखं ततः ।&lt;br&gt;&#xA;छाययेव दिनाधीशः परिवर्तितरूपया ।। ५५३&lt;br&gt;&#xA;रहःस्था चाब्रवीत्सा तं सुप्ता नाहं प्रिय त्वया ।&lt;br&gt;&#xA;सहसा मुखमुद्घाट्य वीक्षणीयेह संप्रति ।। ६०&lt;br&gt;&#xA;तच्छ्रुत्वा स किमेतत्स्यादिति यावत्सकौतुकः ।&lt;br&gt;&#xA;सुप्ताया राजपुत्रोऽस्या मुखमन्येद्युरीक्षते ।। ६१&lt;br&gt;&#xA;तावदन्यैव सा कापि न सा मदनमञ्चुका ।&lt;br&gt;&#xA;स्वापवेलावशध्वस्तमायारूपविवर्तना ।। ६२&lt;br&gt;&#xA;ततः स जाग्रदेवासीद्यावत्प्रबुबुधेऽत्र सा ।&lt;br&gt;&#xA;का त्वं सत्यं वदेत्येवमथ तां पृच्छति स्म सः ।। ६३&lt;br&gt;&#xA;साप्यनिद्रोपविष्टं तं दृष्ट्वा रूपे निजे स्थिता ।&lt;br&gt;&#xA;वक्तुं प्रचक्रमे जातप्रतिभेदा मनस्विनी ।। ६४&lt;br&gt;&#xA;शृण्विदानीं ब्रवीम्येतद्यथावस्तु तव प्रिय ।&lt;br&gt;&#xA;अस्त्याषाढपुरं नाम विद्याधरपुरं गिरिः ।। ६५&lt;br&gt;&#xA;तत्र वेगवतो राज्ञः पुत्रो विद्याधराधिपः ।&lt;br&gt;&#xA;अस्ति मानसवेगाख्यो राजा भुजबलोद्धतः ।। ६६&lt;br&gt;&#xA;तस्य वेगवती नाम भगिन्यस्मि कनीयसी ।&lt;br&gt;&#xA;स च भ्राता न मे विद्यां दातुमैच्छदतिद्विषन् ।। ६७&lt;br&gt;&#xA;ततो मया ताः क्लेशेन तपोवनगतात्पितुः ।&lt;br&gt;&#xA;प्राप्तास्तद्वरतश्चैताः सर्वाधिकबला मम ।। ६८&lt;br&gt;&#xA;साहं दृष्टवती दीनामुद्याने रक्षिभिर्वृताम् ।&lt;br&gt;&#xA;आषाढाद्रिपुरे तस्मिन्स्थितां मदनमञ्चुकाम् ।। ६९&lt;br&gt;&#xA;माययापहृता तेन भ्रात्रा मे दयिता तव ।&lt;br&gt;&#xA;रावणेनेव दुःखार्ता रामभद्रस्य जानकी ।। ७०&lt;br&gt;&#xA;अनिच्छन्ती च सा साध्वी तेनाक्रान्तुं न शक्यते ।&lt;br&gt;&#xA;स्त्रीणां हठोपभोगे हि शापस्तस्यास्ति मृत्युजः ।। ७१&lt;br&gt;&#xA;ततस्तेन प्रयुक्ताहं कुभ्रात्रा तत्प्रबोधने ।&lt;br&gt;&#xA;तस्याः समीपमगमं त्वत्प्रलापमयात्मनः ।। ५&lt;br&gt;&#xA;तत्प्रसङ्गाच्च कामाज्ञातुल्ये त्वन्नाम्न्युदीरिते ।&lt;br&gt;&#xA;तया साध्व्या त्वदेकाग्रमिदं जातं मनो मम ।। ७३&lt;br&gt;&#xA;स ते पतिः स्याद्यन्नाम्नि श्रुते स्मरवशा भवेः ।&lt;br&gt;&#xA;इत्याद्यश्च तदा देवीस्वप्नादेशो मया स्मृतः ।। ७४&lt;br&gt;&#xA;संस्मृत्य ग्राहयित्वा तां धृतिं मदनमञ्चुकाम् ।&lt;br&gt;&#xA;तद्रूपणे मयागत्य युक्त्यात्मेह विवाहितः ।। ७५&lt;br&gt;&#xA;तदेहि यत्र त्वद्भार्या स्थिता मदनमञ्चुका ।&lt;br&gt;&#xA;तत्रैव तत्कृपाविष्टा प्राणेश त्वां नयाम्यहम् ।। ७६&lt;br&gt;&#xA;त्वत्प्रियेति तवेवाहं सपत्न्या अपि किंकरी ।&lt;br&gt;&#xA;ममात्मनिरपेक्षा हि कापि त्वत्प्रेमवश्यता ।। ७७&lt;br&gt;&#xA;इत्युक्त्वा सा स्वविद्यानां बलाद्वेगवती निशि ।&lt;br&gt;&#xA;नरवाहनदत्तं तं गृहीत्वोदपतन्नभः ।। ७८&lt;br&gt;&#xA;शनैः प्रयाति सा व्योम्ना यावत्तावददर्शनात् ।&lt;br&gt;&#xA;जायापत्योस्तयोः प्राप्तः परिवारोऽत्र चुक्षुभे ।। ७९&lt;br&gt;&#xA;तच्च वत्सेश्वरो बुद्ध्वा सह वासवदत्तया ।&lt;br&gt;&#xA;पद्मावत्यादिभिश्चाशु वज्राहत इवाभवत् ।। ८०&lt;br&gt;&#xA;यौगन्धरायणाद्याश्च संपौरास्तस्य मन्त्रिणः ।&lt;br&gt;&#xA;मरुभूतिमुखैः पुत्रैः सहाभूवन्सुविह्वलाः ।। ८१&lt;br&gt;&#xA;ततोऽन्तरिक्षतस्तत्र द्वितीय इव भास्करः ।&lt;br&gt;&#xA;अवातरत्प्रभाबद्धमण्डलो नारदो मुनिः ।। ८२&lt;br&gt;&#xA;विद्याधर्या निजभुवं नीतः शीघ्रमिहैष्यति ।&lt;br&gt;&#xA;पुत्रस्ते तव धृत्यर्थं प्रेषितश्चास्मि शूलिना ।। ८३&lt;br&gt;&#xA;इत्युक्त्वा वत्सराजाय कृतार्घाय ततो मुनिः ।&lt;br&gt;&#xA;स वेगवत्याश्चरितं यथावृत्तं शशंस तत् ।। ८४&lt;br&gt;&#xA;ततस्तस्मिन्समाश्वस्ते मुनिः सोऽत्र तिरोदधे ।&lt;br&gt;&#xA;अत्रान्तरे वेगवती व्योम्ना प्रापयति स्म सा ।। ८५&lt;br&gt;&#xA;नरवाहनदत्तं तं तमाषाढपुरं गिरिम् ।&lt;br&gt;&#xA;बुद्ध्वा मानसवेगस्तत्स हन्तुं तावधावत ।। ८६&lt;br&gt;&#xA;ततस्तेन समं भ्रात्रा युद्धं विद्याबलोद्धतम् ।&lt;br&gt;&#xA;वेगवत्या अभूत्स्त्रीणां पतिः प्राणा न बान्धवाः ।। ८७&lt;br&gt;&#xA;अथ निजविद्याबलतो भैरवरूपं विधाय विकटं सा ।&lt;br&gt;&#xA;मानसवेगं सहसा संमोह्य तमग्निपर्वते निदधे ।। ८८&lt;br&gt;&#xA;तमपि च विद्याहस्ते नरवाहनदत्तमादितो न्यस्तम् ।&lt;br&gt;&#xA;नीत्वा गन्धर्वपुरे कूपे चिक्षेप रक्षितुं विजले ।। ८९&lt;br&gt;&#xA;तत्र स्थितं च तमुवाच मनागिह त्वं तिष्ठार्यपुत्र भविता च शिवं तवात्र ।&lt;br&gt;&#xA;मा चाधृतिं हृदि कृथाः शुभपात्र सर्वविद्याधराधिपतिता तव भाविनीह ।। ९०&lt;br&gt;&#xA;यामि प्रसाधयितुमद्य पुनर्यतोऽहं ज्येष्ठव्यतिक्रमणदुर्बलिताः स्वविद्याः ।&lt;br&gt;&#xA;त्वामभ्युपैमि नचिरादिति सा तमुक्त्वा विद्याधरी क्वचन वेगवती जगाम ।। ९१&lt;br&gt;&#xA;इति महाकविश्रीसोमदेवभट्टविरचिते कथासरित्सागरे पञ्चलम्बके प्रथमस्तरङ्गः ।&lt;/p&gt;</description>
    </item>
    <item>
      <title>००२</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/002/</guid>
      <description>&lt;p&gt;ततः कूपस्थितं तत्र गन्धर्वः कोऽप्यवैक्षत ।&lt;br&gt;&#xA;नरवाहनदत्तं तं वीणादत्त इति श्रुतः ।। १&lt;br&gt;&#xA;परार्थफलजन्मानो न स्युर्मार्गद्रुमा इव ।&lt;br&gt;&#xA;तापच्छिदो महान्तश्चेज्जीर्णारण्यं जगद्भवेत् ।। २&lt;br&gt;&#xA;यद्दृष्ट्वा तं स सुजनः पृष्ट्वा चान्वयनामनी ।&lt;br&gt;&#xA;हस्तेऽवलम्ब्योदहरत्कूपात्तस्मादुवाच च ।। ३&lt;br&gt;&#xA;मानुषोऽसि न देवश्चेद्गन्धर्वनगरं कथम् ।&lt;br&gt;&#xA;मानुषागम्यमेतत्त्वमागतः कथ्यतामिति ।। ४&lt;br&gt;&#xA;विद्याधर्याहमानीय क्षिप्तोऽत्रात्मबलादिति ।&lt;br&gt;&#xA;नरवाहनदत्तोऽपि स तं प्रत्यब्रवीत्तदा ।। ५५&lt;br&gt;&#xA;ततस्तं वीक्ष्य सच्चक्रवर्तिचिह्नं गुणी गृहम् ।&lt;br&gt;&#xA;नीत्वा स वीणादत्तः स्वैरुपचारैरुपाचरत् ।। ६&lt;br&gt;&#xA;अन्येद्युस्तत्पुरं दृष्ट्वा वीणाहस्ताखिलप्रजम् ।&lt;br&gt;&#xA;नरवाहनदत्तस्तं वीणादत्तं स पृष्टवान् ।। ७&lt;br&gt;&#xA;सर्वेऽप्याबालमेते किं वीणाहस्ता जना इति ।&lt;br&gt;&#xA;वीणादत्तोऽपि स ततस्तमेवं प्रत्यभाषत ।। ८&lt;br&gt;&#xA;राजा सागरदत्ताख्यो गन्धर्वाणामिहास्ति यः ।&lt;br&gt;&#xA;तस्य गन्धर्वदत्ताख्या सुतास्ति न्यक्कृताप्सराः ।। ९&lt;br&gt;&#xA;धात्रा कृतं सुधाचन्द्रचन्दनाद्यैरिवोचितैः ।&lt;br&gt;&#xA;सर्वसुन्दरनिर्माणवर्णकायेव यद्वपुः ।। १०&lt;br&gt;&#xA;सततं सा च गायन्ती वीणायां शौरिणा स्वयम् ।&lt;br&gt;&#xA;दत्तं स्वगीतकं काष्ठां गान्धर्वे परमां गता ।। ११&lt;br&gt;&#xA;यो वादयति वीणायां त्रिभिर्ग्रामैश्च गायति ।&lt;br&gt;&#xA;गान्धर्वे कोविदः सम्यग्वैष्णवं स्तुतिगीतकम् ।। १२&lt;br&gt;&#xA;स मे पतिः स्यादित्यस्या राजपुत्र्याश्च निश्चयः ।&lt;br&gt;&#xA;तेन सर्वेऽत्र वीणासु शिक्षन्ते न च तद्विदुः ।। १३&lt;br&gt;&#xA;एतच्छ्रुत्वैव सानन्दो वीणादत्तमुखाद्वचः ।&lt;br&gt;&#xA;नरवाहनदत्तोऽसौ राजपुत्रो जगाद तम् ।। १४&lt;br&gt;&#xA;अहं कलानां सर्वासां स्वयंवरवृतः पतिः ।&lt;br&gt;&#xA;जानामि सर्वं गान्धर्वं त्रैलोक्योदरवर्ति यत् ।। १५&lt;br&gt;&#xA;इत्युक्तवन्तं स सुहृद्वीणादत्तो निनाय तम् ।&lt;br&gt;&#xA;राज्ञः सागरदत्तस्य पार्श्वं तत्र जगाद् च ।। १६&lt;br&gt;&#xA;नरवाहनदत्तोऽयं वत्सराजसुतः किल ।&lt;br&gt;&#xA;इह विद्याधरीहस्ताद्विभ्रष्टो नगरे तव ।। १७&lt;br&gt;&#xA;गान्धर्वाचार्य एवायं केशवस्तुतिगीतकम् ।&lt;br&gt;&#xA;वेत्ति गन्धर्वदत्ताया त्रयोपरि महान्रसः ।। १८&lt;br&gt;&#xA;तच्छ्रुत्वा सोऽब्रवीद्राजा सत्यमेतन्मया श्रुतम् ।&lt;br&gt;&#xA;गन्धर्वाणां मुखात्पूर्वं तन्मान्योऽयमिहाद्य नः ।। १९&lt;br&gt;&#xA;देवांशश्चैष न भ्रान्तिर्देवभूमौ किमन्यथा ।&lt;br&gt;&#xA;इह विद्याधरीसङ्गादागच्छेन्मानुषो भवन् ।। २०&lt;br&gt;&#xA;आनीयतां तद्गन्धर्वदत्ता वीक्षामहेऽद्भुतम् ।&lt;br&gt;&#xA;इति राज्ञोदिते जग्मुरानेतुं तां महत्तराः ।। २१&lt;br&gt;&#xA;आगाच्च सा ततः कान्ता कुसुमाभरणोज्ज्वला ।&lt;br&gt;&#xA;यौवनेन विघूर्णन्ती वातेनेवार्तवी लता ।। २२&lt;br&gt;&#xA;उपविश्य पितुः पार्श्वे तद्वाक्याच्च क्षणान्तरे ।&lt;br&gt;&#xA;भृत्यैः कथितवृत्तान्ता वीणायां गीतकं जगौ ।। २३&lt;br&gt;&#xA;स्वराञ्श्रुतिषु युञ्जन्त्यास्तस्या ब्राह्म्या इव श्रियः ।&lt;br&gt;&#xA;नरवाहनदत्तोऽभूद्गीते रूपे च विस्मितः ।। २४&lt;br&gt;&#xA;राजपुत्रि न ते वीणा सुस्वरा प्रतिभाति मे ।&lt;br&gt;&#xA;जाने बालः स्थितस्तन्त्र्यामिति सोऽत्र जगाद च ।। २५&lt;br&gt;&#xA;ततोऽत्र वीक्ष्यते यावद्बालस्तावदवापि सः ।&lt;br&gt;&#xA;तेन सर्वेऽपि ते जग्मुर्गन्धर्वा अपि विस्मयम् ।। २६&lt;br&gt;&#xA;राजपुत्र गृहाणेमां कर्णौ सिञ्चामृतेन नः ।&lt;br&gt;&#xA;इति राजा सुताहस्ताद्वीणां तस्मै ददौ वदन् ।। २७&lt;br&gt;&#xA;सोऽपि तां वादयन्विष्णोरगायद्गीतकं तथा ।&lt;br&gt;&#xA;यथा ते तत्र गन्धर्वाश्चित्रन्यस्ता इवाभवन् ।। २८&lt;br&gt;&#xA;ततो गन्धर्वदत्ता सा दृष्ट्यैव प्रणयार्द्रया ।&lt;br&gt;&#xA;तं वव्रे फुल्लनीलाब्जमालयेवास्तया स्वयम् ।। २९&lt;br&gt;&#xA;तदालोक्य तथारूपां तत्प्रतिज्ञां स्मरंश्च सः ।&lt;br&gt;&#xA;राजा गन्धर्वदत्तां तां सद्यस्तस्मै सुतां ददौ ।। ३०&lt;br&gt;&#xA;दिव्यातोद्यादिकश्चात्र विवाहो यस्तयोरभूत् ।&lt;br&gt;&#xA;कोपमा कथ्यते तस्य येनान्यदुपमीयते ।। ३१&lt;br&gt;&#xA;ततस्तया समं तत्र तस्थौ गन्धर्वदत्तया ।&lt;br&gt;&#xA;नरवाहनदत्तोऽसौ दिव्यैर्भोगैर्नवोढया ।। ३२&lt;br&gt;&#xA;एकस्मिंश्च दिने द्रष्टुं निर्गतो नगरश्रियम् ।&lt;br&gt;&#xA;तांस्तान्प्रदेशानालोक्य पुरोद्यानं विवेश सः ।। ३३&lt;br&gt;&#xA;तत्र व्योम्नोऽवरोहन्तीं सोऽपश्यद्दिव्ययोषितम् ।&lt;br&gt;&#xA;समं दुहित्रानभ्रेऽपि सवृष्टिमिव विद्युतम् ।। ३४&lt;br&gt;&#xA;वत्सराजसुतः सोऽयं पुत्रि भावी पतिस्तव ।&lt;br&gt;&#xA;इति तां वीक्ष्य जल्पन्तीं ज्ञानतस्तां निजां सुताम् ।। ३५&lt;br&gt;&#xA;का त्वं किमागतासीति सोऽपृच्छत्तामुपागताम् ।&lt;br&gt;&#xA;सापीप्सितोपक्रमिणी दिव्ययोषित्तमब्रवीत् ।। ३६&lt;br&gt;&#xA;देवसिंहाभिधानस्य विद्याधरपतेरहम् ।&lt;br&gt;&#xA;भार्या धनवती नाम कन्यैषा च सुता मम ।। ५ ३७&lt;br&gt;&#xA;चण्डसिंहस्य भगिनी नाम्नेयमजिनावती ।&lt;br&gt;&#xA;अस्या भर्ता त्वमादिष्टो गगनोद्गतया गिरा ।। ३८&lt;br&gt;&#xA;वेगवत्याऽत्र निक्षिप्तं भाविविद्याधरेश्वरम् ।&lt;br&gt;&#xA;बुद्ध्वाहं निजविद्यातस्त्वां प्राप्ता वक्तुमीप्सितम् ।। ३९&lt;br&gt;&#xA;न विद्याधरगम्येऽत्र स्थाने युक्त तवासितुम् ।&lt;br&gt;&#xA;ते हि द्वेषेण हन्युस्त्वामप्राप्तपदमेककम् ।। ४०&lt;br&gt;&#xA;तदेहि तदगम्यां त्वां नयावः सांप्रतं भुवम् ।&lt;br&gt;&#xA;नेन्दुः क्षिपति किं कालं परिक्षीणोऽर्कमण्डले ।। ४१&lt;br&gt;&#xA;संप्राप्तेऽवसरे चैतां सुतां मे परिणेष्यसि ।&lt;br&gt;&#xA;इत्युक्त्वैव तमादाय ससुता सा खमुद्ययौ ।। ४२&lt;br&gt;&#xA;श्रावस्त्यां पुरि नीत्वैव निक्षिप्योपवने च तम् ।&lt;br&gt;&#xA;समं तयाजिनावत्या सुतया सा तिरोदधे ।। ४३&lt;br&gt;&#xA;तत्र प्रसेनजिद्राजा दूरादाखेटकागतः ।&lt;br&gt;&#xA;ददर्श राजपुत्रं तमुदाराकारलक्षणम् ।। ४४&lt;br&gt;&#xA;स सकौतुकमभ्येत्य पृष्ट्वा नाम कुलं तथा ।&lt;br&gt;&#xA;प्रीतः सप्रश्रयं राजा निनायैतं स्वमन्दिरम् ।। ४५&lt;br&gt;&#xA;आबद्धवारणघटं वाजिराजिविराजितम् ।&lt;br&gt;&#xA;भ्रमणश्रान्तराजश्रीविश्रगितभवनोपमम् ।। ४६&lt;br&gt;&#xA;यत्र तत्र स्थितं सोत्का नरं कल्याणभाजनम् ।&lt;br&gt;&#xA;संपदोऽभिसरन्त्येव प्रियं जनमिवाङ्गनाः ।। ४७&lt;br&gt;&#xA;यत्स तस्मै ददौ राजा गुणलुब्धो निजां सुताम् ।&lt;br&gt;&#xA;नरवाहनदत्ताय भगीरथयशोभिधाम् ।। ४८&lt;br&gt;&#xA;तया समं च तत्रासीन्महार्हविभवः सुखम् ।&lt;br&gt;&#xA;लक्ष्म्येव मूर्तया धात्रा तद्विनोदाय सृष्टया ।। ४९&lt;br&gt;&#xA;एकदाभ्युदिते लोकलोचानन्दवर्षिणि ।&lt;br&gt;&#xA;रजनीरमणे प्राचीदिग्वधूमुखमण्डने ।। ५०&lt;br&gt;&#xA;निरभ्रनिर्मलव्योमदर्पणप्रतिबिम्बिते ।&lt;br&gt;&#xA;भगीरथयशोवक्त्र इवामृतमनोरमे ।। ५१&lt;br&gt;&#xA;कौमुदीसुधया धौते हर्म्याग्रे स तया सह ।&lt;br&gt;&#xA;प्रदोषे प्रियया पानमसेवत तदिच्छया ।। ५२&lt;br&gt;&#xA;पपौ प्रियतमावक्त्रप्रतिमालंकृतं मधु ।&lt;br&gt;&#xA;रसनाया इवानन्ददायि लोचनयोरपि ।। ५३&lt;br&gt;&#xA;प्रियामुखसमं कान्तमिन्दुं मेने तदा न सः ।&lt;br&gt;&#xA;तस्य ते समदाताम्रनेत्रभ्रूविभ्रमाः कुतः ।। ५४&lt;br&gt;&#xA;सेवितापानलीलश्च प्रविश्याभ्यन्तरं ततः ।&lt;br&gt;&#xA;भगीरथयशोयुक्तः स भेजे शयनीयकम् ।। ५५&lt;br&gt;&#xA;तत्र प्रियायां सुप्तायां तस्यां सुप्तविनिद्रकः ।&lt;br&gt;&#xA;नरवाहनदत्तोऽसौ स्मृत्वाकस्मात्किलाब्रवीत् ।। ५६&lt;br&gt;&#xA;भगीरथयशःप्रीतिविस्मृता एव ता मम ।&lt;br&gt;&#xA;अन्यभार्याः कथं तत्स्यादिति चात्र विधिः प्रभुः ।। ५७&lt;br&gt;&#xA;सचिवा ये च मे दूरे तेभ्योऽपि मरुभूतिकः ।&lt;br&gt;&#xA;विक्रमैकरसो नीतिमात्रे हरिशिखः स्थितः ।। ५८&lt;br&gt;&#xA;ताभ्यां न सांप्रतं कृत्यं गोमुखश्चतुरः पुनः ।&lt;br&gt;&#xA;सर्वावस्थासु मे मित्त्रं विदूरस्थो दुनोति माम् ।। ५९&lt;br&gt;&#xA;इत्युल्लपन्स तत्राशु निद्राघ्नं मधुरं मृदु ।&lt;br&gt;&#xA;हा दुःखमिति शुश्राव नार्येवोदीरितं वचः ।। ६०&lt;br&gt;&#xA;श्रुत्वा च दीप्रदीपेऽत्र सर्वतो यावदीक्षते ।&lt;br&gt;&#xA;तावन्नार्या मुखं दिव्यं गवाक्षान्तर्ददर्श सः ।। ६१&lt;br&gt;&#xA;समलो व्योम्नि दृष्टोऽद्य चन्द्रोऽनेनेति कौतुकात् ।&lt;br&gt;&#xA;अव्योम्नि दर्शितं धात्रा चन्द्रमन्यमिवामलम् ।। ६२&lt;br&gt;&#xA;अङ्गं शेषमपश्यंश्च तस्यास्तद्दर्शनोत्सुकः ।&lt;br&gt;&#xA;तद्रूपाकृष्टनयनो छगित्येवमचिन्तयत् ।। ६३&lt;br&gt;&#xA;आतापिदैत्यो युक्त्या प्राग्ब्रह्मणा सर्गविघ्नकृत् ।&lt;br&gt;&#xA;आश्चर्यं पश्य गत्वात्रेत्युक्त्वा प्रैष्यत नन्दनम् ।। ६४&lt;br&gt;&#xA;तत्र तेनाद्भुताकारो दृष्टोऽङ्घ्रिः केवलं स्त्रियः ।&lt;br&gt;&#xA;विपन्नश्च तदन्याङ्गदिदृक्षाव्यसनेन सः ।। ६५&lt;br&gt;&#xA;एवं ममापि धात्रेदं मुखमात्रं विपत्तये ।&lt;br&gt;&#xA;सृष्टं स्यादिति यावच्च सोऽत्राकलयति क्षणम् ।। ६६&lt;br&gt;&#xA;तावद्गवाक्षाद्दिव्या स्त्री प्रदर्श्य करपल्लवम् ।&lt;br&gt;&#xA;इत एहीति साङ्गुल्या संज्ञां तस्याकरोत्तदा ।। ६७&lt;br&gt;&#xA;ततः ससुप्तदयितात्स्वैरं निर्गत्य वासकात् ।&lt;br&gt;&#xA;तस्याः समीपं संप्राप स सोत्को दिव्ययोषितः ।। ६८&lt;br&gt;&#xA;अन्यासक्तं प्रशंसन्ती पतिं मदनमञ्चुके ।&lt;br&gt;&#xA;हा हतासीति सा चास्मिन्निकटोपगतेऽब्रवीत् ।। ६९&lt;br&gt;&#xA;तच्छ्रुत्वा तां प्रियां स्मृत्वा प्रज्वलद्विरहानलः ।&lt;br&gt;&#xA;नरवाहनदत्तस्तां पृच्छति स्म स भामिनीम् ।। ७०&lt;br&gt;&#xA;का त्वं कुत्र त्वया दृष्टा प्रिया मदनमञ्चुका ।&lt;br&gt;&#xA;मामुपेता किमर्थं च भवती कथ्यतामिति ।। ७१&lt;br&gt;&#xA;ततो विदूरं नीत्वा तं प्रौढा राजसुतं निशि ।&lt;br&gt;&#xA;शृणु सर्वं त्वमित्युक्त्वा साथ वक्तुं प्रचक्रमे ।। ७२&lt;br&gt;&#xA;नगर्यां पुष्करावत्यामग्न्याराधनपिङ्गलः ।&lt;br&gt;&#xA;अस्ति पिङ्गलगान्धारो नाम विद्याधरेश्वरः ।। ७३&lt;br&gt;&#xA;तस्य प्रभावतीं नाम सुतां मां विद्धि कन्यकाम् ।&lt;br&gt;&#xA;आराधितप्रसन्नाद्धि वरात्प्राप्तां विभावसोः ।। ७४&lt;br&gt;&#xA;साहं तदाषाढपुरं द्रष्टुं वेगवतीं सखीम् ।&lt;br&gt;&#xA;अगच्छं न च तां तत्र प्रापं क्वापि तपःस्थिताम् ।। ७५&lt;br&gt;&#xA;तन्मातुः पृथिवीदेव्या मुखान्मदनमञ्चुकाम् ।&lt;br&gt;&#xA;बुद्ध्वा तां त्वत्प्रियां चात्र स्थितां द्रष्टुमगामहम् ।। ७६&lt;br&gt;&#xA;अपश्यं तामनाहारकृशां पाण्डुरधूसराम् ।&lt;br&gt;&#xA;बद्धैकवेणीं रुदतीं त्वद्गुणैकप्रलापिनीम् ।। ७७&lt;br&gt;&#xA;वृतां विद्याधराधीशकन्यावृन्दैरुदश्रुभिः ।&lt;br&gt;&#xA;तद्दर्शनत्वच्छ्रवणप्रोद्यदुःखसुखाकुलैः ।। ७८&lt;br&gt;&#xA;तयोक्तत्वत्स्वरूपा च भवदानयनेन ताम् ।&lt;br&gt;&#xA;आश्वास्य तत्कृपाक्रान्ता त्वद्गुणाकृष्टमानसा ।। ७९&lt;br&gt;&#xA;विद्याप्रभावाद्बुद्ध्वा च संप्रति त्वामिह स्थितम् ।&lt;br&gt;&#xA;आगतास्मि तवाभ्याशं तदर्थस्वार्थसिद्धये ।। ८०&lt;br&gt;&#xA;विस्मृताद्य प्रियं दृष्ट्वा त्वामिहान्यप्रलापिनम् ।&lt;br&gt;&#xA;मया हा दुःखमित्युक्त्वा सा ते भार्यानुशोचिता ।। ८१&lt;br&gt;&#xA;इत्युक्तः स तया सोत्को राजपुत्रो जगाद ताम् ।&lt;br&gt;&#xA;नय मां तत्र सा यत्र नियुङ्क्ष्व च यथेच्छसि ।। ८२&lt;br&gt;&#xA;तच्छ्रुत्वा सा तमादाय खमुत्पत्य प्रभावती ।&lt;br&gt;&#xA;विद्याधरी चन्द्रवत्यां गन्तुं प्रववृते निशि ।। ८३&lt;br&gt;&#xA;यान्ती क्वाप्यग्निमालोक्य ज्वलन्तं सा प्रदक्षिणम ।&lt;br&gt;&#xA;नरवाहनदत्तस्य तस्यादाय करं व्यधात् ।। ८४&lt;br&gt;&#xA;तेनोद्वाहविधिं युक्त्या प्रौढा सा निरवर्तयत् ।&lt;br&gt;&#xA;संकल्पैकप्रधाना हि दिव्यानामखिलाः क्रियाः ।। ८५५&lt;br&gt;&#xA;ततो नभस्तलात्तस्य पृथिवीं वेदिकामिव ।&lt;br&gt;&#xA;नदीर्भुजंगीसदृशीर्वल्मीकानिव पर्वतान् ।। ८६&lt;br&gt;&#xA;तानि तानि तथान्यानि कौतुकानि पदे पदे ।&lt;br&gt;&#xA;दर्शयन्ती प्रियस्यात्र ययौ दूरं क्रमेण सा ।। ८७&lt;br&gt;&#xA;आकाशगमनश्रान्ते तृषार्तेऽस्मिञ्जलार्थिनि ।&lt;br&gt;&#xA;नरवाहनदत्ते सा व्योममार्गादवातरत् ।। ८८&lt;br&gt;&#xA;निनाय च वनान्तं तं चन्द्रांशुधवलाम्भसः ।&lt;br&gt;&#xA;राजतेन द्रवेणेव भृतस्य सरसोऽन्तिकम् ।। ८९&lt;br&gt;&#xA;तत्र शान्तं जलतृषा तस्य पीताम्भसो वने ।&lt;br&gt;&#xA;उत्पन्नं रमणीये तु कान्तासंभोगतृष्णया ।। ९०&lt;br&gt;&#xA;ततो हठार्थिता कृच्छ्रात्संभोगे सा प्रभावती ।&lt;br&gt;&#xA;सानुक्रोशा कृतश्वासां ध्यात्वा मदनमञ्चुकाम् ।। ९१&lt;br&gt;&#xA;नरवाहनदत्तस्य तस्य प्रववृते तदा ।&lt;br&gt;&#xA;परार्थप्रतिपन्ना हि नेक्षन्ते स्वार्थमुत्तमाः ।। ९२&lt;br&gt;&#xA;जगाद तं च मा मंस्था आर्यपुत्र त्वमन्यथा ।&lt;br&gt;&#xA;अभिप्रायो ममास्तीह तथा चात्र कथां शृणु ।। ९३&lt;br&gt;&#xA;पुरा पाटलिपुत्रेऽभूत्कापि स्त्री मृतभर्तृका ।&lt;br&gt;&#xA;बालैकपुत्रा तरुणी निर्धना रूपशालिनी ।। ९४&lt;br&gt;&#xA;सा चात्मपरितोषाय परपूरुषसंगमम् ।&lt;br&gt;&#xA;विदधाना ययौ गेहाद्रात्रौ रात्रौ यतस्ततः ।। ९५&lt;br&gt;&#xA;मोदकं पुत्र ते प्रातरानेष्यामीति तं सुतम् ।&lt;br&gt;&#xA;बालं चाश्वास्य सायासीत्तं च सान्वहमानयत् ।। ९६&lt;br&gt;&#xA;स च बालो गृहे तूष्णीं तयासीन्मोदकाशया ।&lt;br&gt;&#xA;एकदा न तयानीतो विस्मृत्यास्य स मोदकः ।। ९७&lt;br&gt;&#xA;याचमानं च तं बालं मोदकं सा किलाऽब्रवीत् ।&lt;br&gt;&#xA;अहं स्वकामुकं वेद्मि मोदकं नापरं सुत ।। ९८&lt;br&gt;&#xA;तच्छ्रुत्वा नानयानीतो मोदको मेऽन्यसक्तया ।&lt;br&gt;&#xA;इति तस्य निराशस्य शिशोर्हृदयमस्फुटत् ।। ९९&lt;br&gt;&#xA;तदहं प्रिय पूर्वं त्वां सुतरां स्वीकरोमि चेत् ।&lt;br&gt;&#xA;तन्मयैव कृताश्वासा त्वत्संगममहोत्सवे ।। १००&lt;br&gt;&#xA;मत्त एव निराशा चेद्बुद्ध्वा मदनमञ्चुका ।&lt;br&gt;&#xA;भवेत्तद्धृदयं तस्याः स्फुटेत्कुसुमपेशलम् ।। १०१&lt;br&gt;&#xA;तदेतेनानृशंस्येन तामनाश्वास्य संप्रति ।&lt;br&gt;&#xA;न तथाभिलषामि त्वामपि प्राणाधिकं प्रियम् ।। १०२&lt;br&gt;&#xA;इत्युक्तः स प्रभावत्या तया सानन्दविस्मयः ।&lt;br&gt;&#xA;नरवाहनदत्तोऽत्र तत्कालं समचिन्तयत् ।। १०३&lt;br&gt;&#xA;अहो नवनवाश्चर्यनिर्माणे रसिको विधिः ।&lt;br&gt;&#xA;अचिन्त्योदारचरिता येन सृष्टा प्रभावती ।। १०४&lt;br&gt;&#xA;इति ध्यायन्स तां प्रेम्णा स्तुत्वा राजसुतोऽब्रवीत् ।&lt;br&gt;&#xA;तर्हि मां नय सा यत्र स्थिता मदनमञ्चुका ।। १०५&lt;br&gt;&#xA;तच्छ्रुत्वा च गृहीत्वा तं नभसा सा प्रभावती ।&lt;br&gt;&#xA;क्षणेन प्रापयामास तमाषाढपुरं गिरिम् ।। १०६&lt;br&gt;&#xA;तत्र संगमयामास तेन शुष्यत्तनुं चिरात् ।&lt;br&gt;&#xA;पूरेणेव नदीं वृष्टिः सा तां मदनमञ्चुकाम् ।। १०७&lt;br&gt;&#xA;सोऽप्यपश्यद्वियोगार्तां कान्तां तां कृशपाण्डुराम् ।&lt;br&gt;&#xA;नरवाहनदत्तोऽत्र पर्वणीन्दुकलामिव ।। १०८&lt;br&gt;&#xA;स तदा प्राणलाभाय तयोरन्योन्यसंगमः ।&lt;br&gt;&#xA;बभूव जगदानन्दी शर्वरीशशिनोरिव ।। १०९&lt;br&gt;&#xA;विरहानलसंतप्तावाश्लिष्टौ दंपती च तौ ।&lt;br&gt;&#xA;स्वेदच्छलाद्द्रवीभूतावेकतामिव जग्मतुः ।। ११०&lt;br&gt;&#xA;ततः प्रभावतीविद्याबलेन निशि कल्पितान् ।&lt;br&gt;&#xA;बुभुजातेऽत्र तौ सद्यः स्वैरं भोगानुभावपि ।। १११&lt;br&gt;&#xA;न ददर्श च तद्विद्याबलेनैवात्र कश्चन ।&lt;br&gt;&#xA;नरवाहनदत्तं तं विना मदनमञ्चुकाम् ।। ११२&lt;br&gt;&#xA;प्रातस्तं चात्र मुञ्चन्तमेकवेणीं निजं प्रियम् ।&lt;br&gt;&#xA;सा जगादाहितामर्षवशान्मदनमञ्चुका ।। ११३&lt;br&gt;&#xA;हते मानसवेगेऽसौ मोक्तव्यार्यसुतेन मे ।&lt;br&gt;&#xA;मृतायाः पक्षिभिर्वापि वेणी दाह्याथवाग्निना ।। ११४&lt;br&gt;&#xA;इति प्रतिज्ञातमभून्मया साद्य मम त्वया ।&lt;br&gt;&#xA;जीवत्यस्मिन्नृपे मुक्ता तेन मे दूयते मनः ।। ११५&lt;br&gt;&#xA;क्षिप्तोऽपि न मृतो ह्येष वेगवत्याग्निपर्वते ।&lt;br&gt;&#xA;त्वं चादृश्या प्रभावत्या विहितोऽत्र स्वमायया ।। ११६&lt;br&gt;&#xA;अन्यथा त्वत्समीपे हि शत्रोरस्यानुशायिनः ।&lt;br&gt;&#xA;इहैते संचरन्तोऽद्य त्वां सहेरन्विलोक्य किम् ।। ११७&lt;br&gt;&#xA;एवमुक्तस्तया पत्न्या साध्व्या कालानुरोधवान् ।&lt;br&gt;&#xA;नरवाहनदत्तोऽत्र सान्त्वयन्स जगाद ताम् ।। ११८&lt;br&gt;&#xA;संपत्स्यतेऽयं कामस्ते हनिष्याम्यचिरादमुम् ।&lt;br&gt;&#xA;शत्रुं विद्याः समासाद्य प्रतीक्षस्व मनाक्प्रिये ।। ११९&lt;br&gt;&#xA;इत्याद्युक्त्वा समाश्वास्य स तां मदनमञ्चुकाम् ।&lt;br&gt;&#xA;नरवाहनदत्तोऽत्र तस्थौ वैद्याधरे पुरे ।। १२०&lt;br&gt;&#xA;अथ प्रभावती तस्य चक्रे विद्याप्रभावतः ।&lt;br&gt;&#xA;अतर्क्यं रूपमात्मीयं स्वयमन्तर्हिता सती ।। १२१&lt;br&gt;&#xA;स तद्रूपेण तत्रासीद्राजपुत्रो यथासुखम् ।&lt;br&gt;&#xA;अशङ्कितः प्रकाशोऽपि तद्विद्यासिद्धभोगभुक् ।। १२२&lt;br&gt;&#xA;वेगवत्या वयस्येयमेतां मदनमञ्चुकाम् ।&lt;br&gt;&#xA;उपाचरति तत्प्रीत्या निजसख्यवशेन च ।। १२३&lt;br&gt;&#xA;इति प्रभवतीत्येनं तद्रूपच्छन्नविग्रहम् ।&lt;br&gt;&#xA;मन्वानाः सर्व एवोचुस्तत्र मानसवेगतः ।। १२४&lt;br&gt;&#xA;अथैकदा प्रसङ्गेन तस्मै मदनमञ्चुका ।&lt;br&gt;&#xA;नरवाहनदत्ताय स्ववृत्तान्तं शशंस सा ।। १२५&lt;br&gt;&#xA;तदा मानसवेगो मामिहानीय स्वमायया ।&lt;br&gt;&#xA;प्रवर्तयितुमभ्यैच्छद्भाययन्क्रूरकर्मभिः ।। १२६&lt;br&gt;&#xA;तावच्च प्रकटीभूय भगवान्भैरवाकृतिः ।&lt;br&gt;&#xA;उद्धृतासिर्ललज्जिह्वः कृत्वा हुंकारमभ्यधात् ।। १२७&lt;br&gt;&#xA;इयं विद्याधरेन्द्राणां भाविनश्चक्रवर्तिनः ।&lt;br&gt;&#xA;भार्या कथं त्वयास्मासु स्थितेषु परिभूयते ।। १२८&lt;br&gt;&#xA;एवमुक्तो भगवता पपात धरणीतले ।&lt;br&gt;&#xA;पापो मानसवेगोऽसौ मुखेन रुधिरं वमन् ।। १२९&lt;br&gt;&#xA;ततस्तिरोहिते देवे समाश्वस्तः क्षणादसौ ।&lt;br&gt;&#xA;गतः स्वमन्दिरं भूयो मयि क्रौर्यान्न्यवर्तत ।। १३०&lt;br&gt;&#xA;अथ भीतां वियोगार्तां प्राणत्यागोन्मुखीमिह ।&lt;br&gt;&#xA;एत्यान्तःपुरचेट्यो मां सान्त्वयन्त्योऽब्रुवन्निदम् ।। १३१&lt;br&gt;&#xA;मुनिकन्यां पुरा कांचिद्दृष्ट्वा रूपवतीं हठात् ।&lt;br&gt;&#xA;हरन्मानसवेगोऽयं तद्बन्धुभिरशप्यत ।। १३२&lt;br&gt;&#xA;परनारीमनिच्छन्तीं यदा पाप गमिष्यसि ।&lt;br&gt;&#xA;तदा ते शतधा मूर्धा विदलिष्यत्यसाविति ।। १३३&lt;br&gt;&#xA;अतो नैष बलाद्गच्छेत्परस्त्रीं मा भयं कृथाः ।&lt;br&gt;&#xA;देवादेशाच्च भर्त्रा ते भूयो भाव्येव संगमः ।। १३४&lt;br&gt;&#xA;एवं ममोक्ते चेटीभिः क्षणाद्वेगवती स्वसा ।&lt;br&gt;&#xA;सास्य मानसवेगस्य संबोधयितुमागमत् ।। १३५&lt;br&gt;&#xA;मद्दर्शनकृपाविष्टा सा त्वदानयनेन माम् ।&lt;br&gt;&#xA;आश्वास्य त्वां यथा प्राप्ता तथैव विदितं तव ।। १३६&lt;br&gt;&#xA;अथ ज्योत्स्नासितैर्वस्त्रैश्चान्द्री तनुरिवामला ।&lt;br&gt;&#xA;दर्शनेनैव सौम्येन सिञ्चन्ती सुधयेव माम् ।। १३७&lt;br&gt;&#xA;उपेता पृथिवीदेवी माता साध्वी दुरात्मनः ।&lt;br&gt;&#xA;अस्य मानसवेगस्य सस्नेहमिदमब्रवीत् ।। १३८&lt;br&gt;&#xA;त्यक्त्वाहारं शुभोदर्कं किमात्मानमुपेक्षसे ।&lt;br&gt;&#xA;शत्रोरन्नं कथं भोक्ष्य इति मा च कृथा हृदि ।। १३९&lt;br&gt;&#xA;दुहितुर्वेगवत्या मे राज्येऽस्मिन्पितृकल्पितः ।&lt;br&gt;&#xA;भागोऽस्ति सा च भर्त्रा ते परिणीता सखी तव ।। १४०&lt;br&gt;&#xA;तद्धनं भर्तृसंबन्धि तव चात्मीयमेव च ।&lt;br&gt;&#xA;तदेतद्भुङ्क्ष्व विद्यातो ज्ञात्वा सत्यं वदामि ते ।। १४१&lt;br&gt;&#xA;एवमुक्त्वा सशपथं भोजितास्मि तया तदा ।&lt;br&gt;&#xA;अवस्थोचितमाहारं सुतासंबन्धबद्धया ।। १४२&lt;br&gt;&#xA;ततस्त्वया सहागत्य वेगवत्यैष निर्जितः ।&lt;br&gt;&#xA;भ्रातेह रक्षितस्त्वं च शेषमत्र न वेद्म्यहम् ।। १४३&lt;br&gt;&#xA;अथ वेगवतीसिद्धिं तद्दैवतवचोऽप्यहम् ।&lt;br&gt;&#xA;स्मरन्ती नामुचं प्राणांस्त्वत्प्राप्त्याशावलम्बितान् ।। १४४&lt;br&gt;&#xA;ततो महानुभावायाः प्रभावत्याः प्रभावतः ।&lt;br&gt;&#xA;त्वं शत्रुसंकटेऽप्यस्मिन्प्राप्तस्तावन्मयाधुना ।। १४५&lt;br&gt;&#xA;चिन्ता तु मे विलुप्ता चेद्भवेदत्र प्रभावती ।&lt;br&gt;&#xA;नश्येच्च तव तद्रूपं ततोऽस्माकं नु किं भवेत् ।। १४६&lt;br&gt;&#xA;इत्यादि ब्रुवतीं धीरीकुर्वन्मदनमञ्चुकाम् ।&lt;br&gt;&#xA;नरवाहनदत्तोऽसौ वीरोऽत्रास्त तया सह ।। १४७&lt;br&gt;&#xA;एकदा च प्रभावत्यां यातायां भवनं पितुः ।&lt;br&gt;&#xA;प्रभातसमये नष्टतद्रूपं तदसंनिधेः ।। १४८&lt;br&gt;&#xA;नरवाहनदत्तं तं दृष्ट्वा पुरुषरूपिणम् ।&lt;br&gt;&#xA;पारदारिक एषोऽत्र प्रविष्ट इति साकुलः ।। १४९&lt;br&gt;&#xA;भयाद्राजकुले गत्वा सर्वः परिजनोऽभ्यधात् ।&lt;br&gt;&#xA;वारयन्तीमपास्यैव भीतां मदनमञ्जुकाम् ।। १५०&lt;br&gt;&#xA;ततो मानसवेगोऽत्र स राजा स्वबलान्वितः ।&lt;br&gt;&#xA;नरवाहनदत्तं तं धावित्वा पर्यवेष्टयत् ।। १५१&lt;br&gt;&#xA;अथ तं पृथिवीदेवी माता सत्वरमेत्य सा ।&lt;br&gt;&#xA;राजानमब्रवीत्पुत्र हन्तव्योऽयं न ते न मे ।। १५२&lt;br&gt;&#xA;न पारदारिको ह्येष वत्सराजात्मजो ह्ययम् ।&lt;br&gt;&#xA;नरवाहनदत्तोऽत्र निजां भार्यामुपागतः ।। १५३&lt;br&gt;&#xA;विद्याबलेन जानेऽहं कोपान्धः किं न वीक्षसे ।&lt;br&gt;&#xA;जामाता चायमस्माकं पूज्यः शशिकुलोद्भव ।। १५४&lt;br&gt;&#xA;एवमुक्तस्तया मात्रा तर्हि शत्रुरयं मम ।&lt;br&gt;&#xA;इति मानसवेगोऽसौ जातामर्षो जगाद ताम् ।। १५५&lt;br&gt;&#xA;ततः सा तं पुनर्माता जामातृस्नेहतोऽभ्यधात् ।&lt;br&gt;&#xA;नाधर्मो लभ्यते कर्तुं लोके वैद्याधरे सुत ।। १५६&lt;br&gt;&#xA;इह विद्याधराणां हि धर्मार्था विद्यते सभा ।&lt;br&gt;&#xA;तत्रास्य तत्प्रधानाग्रे दोषं शिरसि पातय ।। १५७&lt;br&gt;&#xA;ततो यत्क्रियतेऽमुष्य शोभते तदतोऽन्यथा ।&lt;br&gt;&#xA;विद्याधरा विकुर्वीरन्न सहेरंश्च देवताः ।। १५८&lt;br&gt;&#xA;एतत्तस्या वचो मातुर्गौरवात्प्रतिपद्य सः ।&lt;br&gt;&#xA;सभां मानसवेगस्तं नेष्यन्बन्द्धुं प्रचक्रमे ।। १५९&lt;br&gt;&#xA;स च बन्धासहिष्णुः सन्स्तम्भमुत्पाट्य तोरणात् ।&lt;br&gt;&#xA;नरवाहनदत्तोऽत्र तद्भृत्यानवधीद्बहून् ।। १६०&lt;br&gt;&#xA;तन्मध्यात्खड्गमेकस्य हतस्यासाद्य तत्क्षणात् ।&lt;br&gt;&#xA;जघान सोऽन्यानपि तान्वीरो दिव्यपराक्रमः ।। १६१&lt;br&gt;&#xA;ततो मानसवेगस्तं दिव्यया निजविद्यया ।&lt;br&gt;&#xA;बबन्ध भार्यानुगतं नयति स्म च तां सभाम् ।। १६२&lt;br&gt;&#xA;तत्र भेरीमहाशब्दसमाहूता इतस्ततः ।&lt;br&gt;&#xA;विद्याधरा मिलन्ति स्म सुधर्मायां यथा सुराः ।। १६३&lt;br&gt;&#xA;आगत्योपाविशच्चात्र रत्नसिंहासनोपरि ।&lt;br&gt;&#xA;राजा वायुपथो नाम सभ्यो विद्याधरैर्वृतः ।। १६४&lt;br&gt;&#xA;व्याधुन्वद्भिरिवाधर्मं वीज्यमानस्य चामरैः ।&lt;br&gt;&#xA;तस्य मानसवेगोऽग्रे स्थित्वा पापोऽब्रवीदिदम् ।। १६५&lt;br&gt;&#xA;मर्त्योऽप्यन्तःपुरध्वंसकारी विध्वंसकः स्वसुः ।&lt;br&gt;&#xA;शत्रुर्ममायं वध्योऽद्य स्वाम्यकामः किलैष नः ।। १६६&lt;br&gt;&#xA;तच्छ्रुत्वा तेन सभ्येन पृष्टः प्रत्युत्तरं प्रति ।&lt;br&gt;&#xA;नरवाहनदत्तोऽत्र वीरो विस्रब्धमब्रवीत् ।। १६७&lt;br&gt;&#xA;सा सभा यत्र सभ्योऽस्ति स सभ्यो धर्ममाह यः ।&lt;br&gt;&#xA;स धर्मो यत्र सत्यं स्यात्तत्सत्यं यत्र न च्छलम् ।। १६८&lt;br&gt;&#xA;बद्धोऽहं माययात्रैव स्थितो भूमावयं पुनः ।&lt;br&gt;&#xA;आसनस्थश्च मुक्तश्च को विवादः समोऽत्र नौ ।। १६९&lt;br&gt;&#xA;एतद्वायुपथः श्रुत्वा तमुपावेशयत्क्षितौ ।&lt;br&gt;&#xA;न्यायान्मानसवेगं स तं मुक्तं चाप्यकारयत् ।। १७०&lt;br&gt;&#xA;ततः सर्वेषु शृण्वत्सु तत्र वायुपथाग्रतः ।&lt;br&gt;&#xA;नरवाहनदत्तोऽसावेवं प्रतिवचोऽभ्यधात् ।। १७१&lt;br&gt;&#xA;हृतानीतामनेनैतां भार्यां मदनमञ्चुकाम् ।&lt;br&gt;&#xA;निजां प्राप्तोऽस्मि चेत्कस्य शुद्धान्तो ध्वंसितो मया ।। १७२&lt;br&gt;&#xA;अस्या रूपेण चाभ्येत्य विप्रलभ्य कृतो यदि ।&lt;br&gt;&#xA;अहं भर्ता भगिन्यास्य तत्र का मेऽपराधिता ।। १७३&lt;br&gt;&#xA;स्वाम्यकामोऽस्मि चेत्कामः कस्य कुत्र न जायते ।&lt;br&gt;&#xA;एतच्छ्रुत्वा विमृश्याथ राजा वायुपथोऽब्रवीत् ।। १७४&lt;br&gt;&#xA;धर्म्यमाह महात्मायं भविष्यत्सुमहोदयः ।&lt;br&gt;&#xA;अस्मिन्मानसवेगत्वमधर्मं भद्र मा कृथाः ।। १७५&lt;br&gt;&#xA;इत्युक्ते तेन नाधर्मान्मोहान्धो यन्न्यवर्तत ।&lt;br&gt;&#xA;सोऽत्र मानसवेगस्तत्क्रोधं वायुपथो ययौ ।। १७६&lt;br&gt;&#xA;ततो मानसवेगेन सह सनद्धसैनिकः ।&lt;br&gt;&#xA;बभूव तस्य संक्षोभस्तत्र धर्मानुरोधिनः ।। १७७&lt;br&gt;&#xA;धर्मासनोपविष्टा हि दुर्बलं बलिनं परम् ।&lt;br&gt;&#xA;आत्मीयं बत जानन्ति धीरा न्यायैकदर्शिनः ।। १७८&lt;br&gt;&#xA;विहाय मायां युध्यस्व स्पष्टमेव मया सह ।&lt;br&gt;&#xA;यावदेकप्रहारेण हन्मि त्वां पश्य पौरुषम् ।। १७९&lt;br&gt;&#xA;इति मानसवेगं च तदावोचद्विलोकयन् ।&lt;br&gt;&#xA;नरवाहनदत्तोऽत्र दिव्यकन्याः सकौतुकाः ।। १८०&lt;br&gt;&#xA;अन्योन्यजातकलहेषु च तत्र तेषु विद्याधरेषु सहसैव सभान्तरस्थात् ।&lt;br&gt;&#xA;स्तम्भोत्तमाट्टसदिति प्रविभिन्नमध्याद्देवोऽथ भैरववपुः किल निर्जगाम ।। १८१&lt;br&gt;&#xA;व्याप्ताम्बरोऽञ्जननिभश्च विनिह्नुतार्को विद्युल्लतातरलदीप्रविलोचनार्चिः ।&lt;br&gt;&#xA;दन्तप्रभाविततपङ्क्तिपतद्बलाको गर्जन्महाप्रलयमेघ इव प्रचण्डः ।। १८२&lt;br&gt;&#xA;न भाविविद्याधरचक्रवर्तिनः पराभवोऽस्यास्ति शठेति स ब्रुवन् ।&lt;br&gt;&#xA;अधोमुखं मानसवेगमीश्वरो निराकरोद्वायुपथं प्रहर्षयन् ।। १८३&lt;br&gt;&#xA;आदाय तं च भुजयोर्भगवान्भुजाभ्यां संरक्षणाय नरवाहनदत्तमाशु ।&lt;br&gt;&#xA;प्रापय्य पर्वतवरं शुभमृष्यमूकमास्थापयत्स किल तत्र ततस्तिरोऽभूत् ।। १८४&lt;br&gt;&#xA;प्रशशाम परस्परं सभायामथ विद्याधरसंभ्रमः स तस्याम् ।&lt;br&gt;&#xA;स च वायुपथो यथागतं तैः सहितः स्वैरपरैस्ततो जगाम ।। १ ८५&lt;br&gt;&#xA;सोऽपि च मानसवेगः कृत्वा तां मदनमञ्चुकां पुरतः ।&lt;br&gt;&#xA;हर्षविषादाकुलितामाषाढपुरं निजं ययौ विग्नः ।। १८६&lt;br&gt;&#xA;इति महाकविश्रीसोमदेवभट्टविरचिते कथासरित्सागरे पञ्चलम्बके द्वितीयस्तरङ्गः ।&lt;/p&gt;</description>
    </item>
    <item>
      <title>००३</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/003/</guid>
      <description>&lt;p&gt;मन्ये कल्याणमेव स्यात्पुरुषस्यासमं विधिः ।&lt;br&gt;&#xA;मुहुः परीक्षते गाढं धीरत्वं सुखदुःखयोः () ।। १&lt;br&gt;&#xA;यदेककं विदेशेषु तैस्तैर्दारैः पदे पदे ।&lt;br&gt;&#xA;नरवाहनदत्तं स योजयित्वा व्ययोजयत् ।। २&lt;br&gt;&#xA;अथैतमृष्यमूकाद्रौ स्थितं तस्मिन्प्रभावती ।&lt;br&gt;&#xA;नरवाहनदत्तं तं समागत्याब्रवीत्प्रिया ।। ३&lt;br&gt;&#xA;मदसनिधिदोषेण लब्ध्वा नीतो भवांस्तदा ।&lt;br&gt;&#xA;तां हि मानसवेगेन सभां पापं चिकीर्षुणा ।। ४&lt;br&gt;&#xA;तद्बुद्ध्वागत्य तत्कालं देवाविर्भावडम्बरम् ।&lt;br&gt;&#xA;कृत्वा विद्याप्रभावेण मयेह प्रापितो भवान् ।। ५&lt;br&gt;&#xA;नास्मिन्विद्याधराणां हि गिरो बलवतामपि ।&lt;br&gt;&#xA;विद्याप्रपञ्चः क्रमते सिद्धक्षेत्रमिदं यतः ।। ६&lt;br&gt;&#xA;ममापि विद्याविभवो नात एवेह सिद्ध्यति ।&lt;br&gt;&#xA;तन्मे दुःखं कथं त्वं हि वन्याहारेण वर्त्स्यसि ।।&lt;br&gt;&#xA;इत्युक्तवत्या तत्रासीत्कालाकाङ्क्षी तया सह ।&lt;br&gt;&#xA;नरवाहनदत्तोऽसौ ध्यायन्मदनमञ्चुकाम् ।।&lt;br&gt;&#xA;सस्नौ तत्पर्वतासन्ने पम्पासरसि पावने ।&lt;br&gt;&#xA;दिव्यास्वादानि बुभुजे मूलानि च फलानि च ।। ९&lt;br&gt;&#xA;मृगमांसोपदंशं च पुण्यं वापीपयः पपौ ।&lt;br&gt;&#xA;फलैस्तीरतरुभ्रष्टैः सरसं च सुगन्धि च ।। १०&lt;br&gt;&#xA;उवास वृक्षमूलेषु गुहागर्भगृहेषु च ।&lt;br&gt;&#xA;रामस्यानुययौ वृत्तं तद्देशवनवासिनः ।। ११&lt;br&gt;&#xA;रामाश्रमांश्च दृष्ट्वात्र तस्मै तांस्तान्प्रभावती ।&lt;br&gt;&#xA;सा रामायणवृत्तान्तं विनोदार्थमवर्णयत् ।। १२&lt;br&gt;&#xA;इह रामः ससौमित्रिः सीतयानुगतो वने ।&lt;br&gt;&#xA;उवास तापसैः सार्धं तरुमूले कृतोटजः ।। १३&lt;br&gt;&#xA;अनसूयाङ्गरागेण सीतामोदितकानना ।&lt;br&gt;&#xA;इहास्त मुनिपत्नीनां मध्ये वल्कलधारिणी ।। १४&lt;br&gt;&#xA;अत्र दुन्दुभिदैत्यश्च गुहायां वालिना हतः ।&lt;br&gt;&#xA;वालिसुग्रीवयोर्वैरे यदभूत्कारणं पुरा ।। १५&lt;br&gt;&#xA;सुग्रीवो हि भ्रमान्मत्वा हतं दैत्येन वालिनम् ।&lt;br&gt;&#xA;गुहायाः पर्वतैर्द्वारं पिधाय सभयो ययौ ।। १६&lt;br&gt;&#xA;वाली च भित्त्वा तद्द्वारं निर्गत्य निरवासयत् ।&lt;br&gt;&#xA;सुग्रीवं राज्यकामोऽत्र मामबध्नादसाविति ।। १७&lt;br&gt;&#xA;स सुग्रीवः पलाय्यास्मिन्नृष्यमूके कपीश्वरः ।&lt;br&gt;&#xA;हनुमत्प्रमुखैः सार्धमत्र सानौ पदं व्यधात् ।। १८&lt;br&gt;&#xA;अथैत्य हेमहरिणव्याजवस्थितचेतसः ।&lt;br&gt;&#xA;जहार रामदेवस्य रावणो जनकात्मजाम् ।। १९&lt;br&gt;&#xA;ततः सीताप्रवृत्त्यर्थी स वालिनिधनार्थिना ।&lt;br&gt;&#xA;सुग्रीवेण समं सख्यमत्र चक्रे रघूद्वहः ।। २०&lt;br&gt;&#xA;बिभेद च बलज्ञस्यै तालान्सप्तात्र पत्त्रिणा ।&lt;br&gt;&#xA;एकं येष्वभिनत्कच्छ्रात्सोऽपि वाली महाबलः ।। २१&lt;br&gt;&#xA;इतो गत्वा च किष्किन्धां हेलामुक्तैकसायकः ।&lt;br&gt;&#xA;हत्वा तं वालिनं वीरः सुग्रीवे तच्छ्रियं न्यधात् ।। २२&lt;br&gt;&#xA;अथ सीताप्रवृत्त्यर्थं हनुमत्प्रभृतिष्वितः ।&lt;br&gt;&#xA;चतुर्दिकं प्रयातेषु सुग्रीवस्यानुयायिषु ।। २३&lt;br&gt;&#xA;इह रामेण वर्षासु सह मेघैर्विराविभिः ।&lt;br&gt;&#xA;पतद्धाराश्रुतोयैश्च समदुःखैरिवासितम् ।। २४&lt;br&gt;&#xA;संपातिवचनोत्तीर्णवारिधेश्च हनूमतः ।&lt;br&gt;&#xA;यत्नात्प्रवृत्तौ ज्ञातायां गत्वा कपिबलैः सह ।। २५&lt;br&gt;&#xA;बद्ध्वाब्धि सेतुना तेन हत्वा लङ्केश्वरं रिपुम् ।&lt;br&gt;&#xA;आनिन्ये जानकी देवी विमानेनामुना पथा ।। २६&lt;br&gt;&#xA;एवं प्राप्स्यसि कल्याणमार्यपुत्र भवानपि ।&lt;br&gt;&#xA;आपत्सु धीरान्पुरुषान्स्वयमायान्ति संपदः ।। २७&lt;br&gt;&#xA;इत्यादि कथयन्त्या स प्रभावत्या तया सह ।&lt;br&gt;&#xA;नरवाहनदत्तोऽत्र क्रीडन्नासीदितस्ततः ।। २८&lt;br&gt;&#xA;एकदा तं च पम्पायां विद्याधर्यावुभे दिवः ।&lt;br&gt;&#xA;धनवत्यजिनावत्याववतीर्योपजग्मतुः ।। २९&lt;br&gt;&#xA;याभ्यां स गन्धर्वपुराच्छ्रावस्तीं प्रापितोऽभवत् ।&lt;br&gt;&#xA;भगीरथयशा यस्यां तेन सा पर्यणीयत ।। ३०&lt;br&gt;&#xA;प्रभावत्याजिनावत्यां मिलितायां स्वसख्यतः ।&lt;br&gt;&#xA;नरवाहनदत्तं सा धनवत्येवमब्रवीत् ।। ३१&lt;br&gt;&#xA;एषाजिनावती प्राक्ते वाचा दत्ता सुता मया ।&lt;br&gt;&#xA;तस्मात्परिणयस्वैनामासन्नोऽभ्युदयो हि ते ।। ३२&lt;br&gt;&#xA;एतद्धनवतीवाक्यं सखीस्रेहात्प्रभावती ।&lt;br&gt;&#xA;नरवाहनदत्तश्च तथेत्यभिननन्दतुः ।। ३३&lt;br&gt;&#xA;ततो धनवती तस्मै ददौ तामजिनावतीम् ।&lt;br&gt;&#xA;सा वत्सेश्वरपुत्राय यथार्हविधिना सुताम् ।। ३४&lt;br&gt;&#xA;स्वविद्याकल्पितोदारदिव्यसंभारसुन्दरम् ।&lt;br&gt;&#xA;निर्वर्तयामास च तत्सा सुतोद्वाहमङ्गलम् ।। ३५&lt;br&gt;&#xA;नरवाहनदत्तं सा तमन्येद्युररथाब्रवीत् ।&lt;br&gt;&#xA;न पुत्र यत्र तत्रेह स्थातुं युक्तं चिरं तव ।। ३६&lt;br&gt;&#xA;मायी विद्याधरजनो न च कार्यमिहास्ति ते ।&lt;br&gt;&#xA;तद्गच्छ भार्यायुक्तस्त्वं कौशाम्बीमधुना निजाम् ।। ३७&lt;br&gt;&#xA;अहं च तत्रैवैष्यामि चण्डसिंहेन सूनुना ।&lt;br&gt;&#xA;सह विद्याधरेन्द्रैश्च स्वकैरभ्युदयाय ते ।। ३८&lt;br&gt;&#xA;एवमुक्त्वा धनवती सज्योत्स्नामिव साह्नयपि ।&lt;br&gt;&#xA;सितात्मवस्त्रप्रभया कुर्वाणा दिवमुद्ययौ ।। ३९&lt;br&gt;&#xA;प्रभावत्यजिनावत्यौ प्रापयामासतुश्च तम् ।&lt;br&gt;&#xA;नरवाहनदत्तं ते कौशाम्बीं नभसा पुरीम् ।। ४०&lt;br&gt;&#xA;सोऽत्र प्राप्तस्तदुद्यानं तस्यां व्योम्नोऽवतारितः ।&lt;br&gt;&#xA;नरवाहनदत्तोऽभूदृष्टः परिजनैर्निजैः ।। ४ १&lt;br&gt;&#xA;आगतो राजपुत्रोऽयं दिष्ट्या वर्धामहे वयम् ।&lt;br&gt;&#xA;इति तत्रोदभून्नादो जनस्याथ समन्ततः ।। ४२&lt;br&gt;&#xA;ततोऽकाण्डसुधासारसंसिक्त इव सोत्सवः ।&lt;br&gt;&#xA;वत्सराजोऽथ तद्बुद्ध्वा युक्तो वासवदत्तया ।। ४३&lt;br&gt;&#xA;पद्मावत्या वधूभिश्च द्रुतं रत्नप्रभादिभिः ।&lt;br&gt;&#xA;यौगन्धरायणाद्याश्च ये वत्सेश्वरमन्त्रिणः ।। ४४&lt;br&gt;&#xA;कलिङ्गसेना स्वे चैव सचिवा गोमुखादयः ।&lt;br&gt;&#xA;यथार्हं तमुपाजग्मुर्ग्रीष्मे ह्रदमिवाध्वगाः ।। ४५&lt;br&gt;&#xA;ददृशुस्ते च मध्ये तं सुदशार्हकुलं द्वयोः ।&lt;br&gt;&#xA;पत्न्योः कृष्णमिवासीनं रुक्मिणीसत्यभामयोः ।। ४६&lt;br&gt;&#xA;अङ्गेष्वेव न वर्तेरन्फुटत्स्विति भयादिव ।&lt;br&gt;&#xA;तेषां तद्दर्शने हर्षबाष्पैः पिदधिरे दृशः ।। ४७&lt;br&gt;&#xA;वत्सराजश्च देव्यौ च चिरादालिङ्ग्य तं सुतम् ।&lt;br&gt;&#xA;न शेकुर्मोक्तुमङ्गेषु प्रोतं कण्टकितेष्विव ।। ४०&lt;br&gt;&#xA;ततः प्रहततूर्येऽत्र वर्तमाने महोत्सवे ।&lt;br&gt;&#xA;नरवाहनदत्तस्य भार्या वेगवतः सुता ।। ४९&lt;br&gt;&#xA;स्वसा मानसवेगस्य द्युमार्गेणावतीर्य सा ।&lt;br&gt;&#xA;आगाद्वेगवती बुद्ध्वा सिद्धविद्याप्रभावतः ।। ५०&lt;br&gt;&#xA;पतित्वा पादयोः श्वश्रूश्वशुराणां निजं पतिम् ।&lt;br&gt;&#xA;नरवाहनदत्तं सा जगाद चरणानता ।। ५१&lt;br&gt;&#xA;त्वत्कृते दुर्बलीभूताः साधयित्वा तपोवने ।&lt;br&gt;&#xA;विद्या पुनरहं प्राप्ता तव कल्याणिनोऽन्तिकम् ।। ५२&lt;br&gt;&#xA;एवमुक्तवती पत्या तैश्चान्यैरभिनन्दिता ।&lt;br&gt;&#xA;प्रभावत्यजिनावत्यौ सख्यावुपजगाम सा ।। ५३&lt;br&gt;&#xA;ताभ्यामाश्लिष्य सा मध्ये यावदत्रोपवेश्यते ।&lt;br&gt;&#xA;तावन्माताजिनावत्या आययौ धनवत्यपि ।। ५४&lt;br&gt;&#xA;आजग्मुश्च तया साकं ते ते विद्याधराधिपाः ।&lt;br&gt;&#xA;आच्छादिताम्बरतलैर्मेघैरिव बलैर्वृताः ।। ५५&lt;br&gt;&#xA;तस्या एव सुतो वीरश्चण्डसिंहो महाभुजः ।&lt;br&gt;&#xA;तथामितगतिर्नाम तद्बन्धुः सुमहाबलः ।। ५६&lt;br&gt;&#xA;स च पिङ्गलगान्धारः प्रभावत्याः पिता बली ।&lt;br&gt;&#xA;सोऽपि वायुपथः पूर्वप्रतिपन्नः सभापतिः ।। ५७&lt;br&gt;&#xA;स च हेमप्रभः शूरो राजा रत्नप्रभाषिता ।&lt;br&gt;&#xA;वज्रप्रभेण पुत्रेण साकं बलसमन्वितः ।। ५८&lt;br&gt;&#xA;गन्धर्वराजो गन्धर्वदत्तया सुतया युतः ।&lt;br&gt;&#xA;आगात्सागरदत्तोऽपि सह चित्राङ्गदेन सः ।। ५९&lt;br&gt;&#xA;उपागताश्च ते सम्यग्वत्सराजेन पूजिताः ।&lt;br&gt;&#xA;सपुत्रेणासनेष्वत्र यथोचितमुपाविशन् ।। ६०&lt;br&gt;&#xA;अथ पिङ्गलगान्धारो राजा जामातरं क्षणात् ।&lt;br&gt;&#xA;नरवाहनदत्तं तं जगाद सदसि स्थितम् ।। ६१&lt;br&gt;&#xA;त्वं चक्रवर्ती सर्वेषामस्माकं देवनिर्मितः ।&lt;br&gt;&#xA;अतिस्नेहवशात्त्वां च वयं सर्वेऽभ्युपागताः ।। ६२&lt;br&gt;&#xA;इयं धनवती देवी श्वश्रूस्ते नियतव्रता ।&lt;br&gt;&#xA;दिव्यज्ञानवती साक्षसूत्रा कृष्णाजिनाम्बरा ।। ६३&lt;br&gt;&#xA;रक्षितुं त्वां कृतोद्योगा साक्षाद्भगवती यथा ।&lt;br&gt;&#xA;सावित्री सिद्धविद्या वा वन्द्या विद्याधरोत्तमैः ।। ६४&lt;br&gt;&#xA;तदस्ति कार्यसिद्धिस्ते किं तु यद्वच्मि तच्छृणु ।&lt;br&gt;&#xA;इह विद्याधराणां द्वौ वेद्यर्धौ स्तो हिमाचले ।। ६५&lt;br&gt;&#xA;उत्तरो दक्षिणश्चैव नानातच्छृङ्गभूमिगौ ।&lt;br&gt;&#xA;परतः किल कैलासादुत्तरोऽर्वाक्तु दक्षिणः ।। ६६&lt;br&gt;&#xA;तत्रोत्तराधिपत्यार्थमिदानीं दुश्चरं तपः ।&lt;br&gt;&#xA;एषोऽमितगतिः कृत्वा शंकरं पर्यतोषयत् ।। ६७&lt;br&gt;&#xA;नरवाहनदत्तस्ते चक्रवर्ती समीहितम् ।&lt;br&gt;&#xA;करिष्यतीति तेनायमादिष्टस्त्वामुपागतः ।। ६८&lt;br&gt;&#xA;तत्र मन्दरदेवाख्यो मुख्यो राजास्ति दुर्मतिः ।&lt;br&gt;&#xA;बलवानपि नासाध्यः प्राप्तविद्यस्य सोऽत्र ते ।। ६९&lt;br&gt;&#xA;यस्तु दक्षिणमध्येऽस्ति गौरिमुण्ड इति श्रुतः ।&lt;br&gt;&#xA;राजा विद्याप्रभावेण स दुष्टात्मातिदुर्जयः ।। ७०&lt;br&gt;&#xA;स च मानसवेगस्य शत्रोस्ते परमः सुहृत् ।&lt;br&gt;&#xA;यावन्न साधितः सोऽत्र तावत्कार्यं न सिद्ध्यति ।। ७१&lt;br&gt;&#xA;तत्त्वं साधय सोत्कर्षं शीघ्रं विद्याबलं महत् ।&lt;br&gt;&#xA;इति पिङ्गलगान्धारेणोक्ते धनवती जगौ ।। ७२&lt;br&gt;&#xA;एवं पुत्र यथायं ते राजा वदति तत्तथा ।&lt;br&gt;&#xA;सिद्धक्षेत्रमतो गत्वा विद्यासिद्ध्यर्थमीश्वरम् ।। ७३&lt;br&gt;&#xA;आराधय प्रकर्षो हि तत्प्रसादं विना कुतः ।&lt;br&gt;&#xA;मिलिताश्चात्र रक्षन्ति राजानस्त्वाममी इति ।। ७४&lt;br&gt;&#xA;ततश्चित्राङ्गदोऽवादीदेवमेतदहं पुनः ।&lt;br&gt;&#xA;सर्वेषामग्रयाय्येष विजयः क्रियतामिति ।। ७५&lt;br&gt;&#xA;अथैतदेव निश्चित्य कृत्वा प्रस्थानमङ्गलम् ।&lt;br&gt;&#xA;पित्रोरुद्बाष्पयोः पादौ गुरूणां च प्रणम्य सः ।। ७६&lt;br&gt;&#xA;दत्ताशीस्तैः समारुह्य भार्याभिः सचिवैस्तथा ।&lt;br&gt;&#xA;सहामितगतिप्रज्ञाकल्पितां शिबिकोत्तमाम् ।। ७७&lt;br&gt;&#xA;नरवाहनदत्तोऽतः प्रतस्थे स्थगयन्नभः ।&lt;br&gt;&#xA;कल्पान्तपवनोद्धूतसागराम्भोनिभैर्बलैः ।। ७८&lt;br&gt;&#xA;सेनानादप्रतिश्रुद्भिर्दिगन्तेषु द्युचारिणाम् ।&lt;br&gt;&#xA;आगतश्चक्रवर्तीव इति संवादयन्निव ।। ७९&lt;br&gt;&#xA;क्षणात्तैश्च स गन्धर्वपतिविद्याधरेश्वरैः ।&lt;br&gt;&#xA;धनवत्या च नीतोऽभूत्तं सिद्धक्षेत्रपर्वतम् ।। ८०&lt;br&gt;&#xA;तत्रादिष्टव्रतः सिद्धैः प्रातःस्नायी फलाशनः ।&lt;br&gt;&#xA;भूमिशायी तपश्चक्रे शंकराराधनाय सः ।। ८१&lt;br&gt;&#xA;परिवार्य च तं तस्थू राजानस्ते द्युचारिणाम् ।&lt;br&gt;&#xA;सर्वतः कृतसंरक्षा दिवानिशमतन्द्रिताः ।। ८२&lt;br&gt;&#xA;विद्याधरकुमार्योऽत्र तपस्यन्तं समुत्सुकाः ।&lt;br&gt;&#xA;नेत्रप्रभाभिः संवीतकृष्णाजिनमिव व्यधुः ।। ८३&lt;br&gt;&#xA;तच्चिन्तान्तर्मुखैर्नेत्रैः करैश्चोरःस्थलार्पितैः ।&lt;br&gt;&#xA;अदर्शयन्निवान्यास्तं प्रविष्टं हृदि तत्क्षणम् ।। ८४&lt;br&gt;&#xA;पञ्चापराश्च दृष्ट्वा तं सद्विद्याधरकन्यकाः ।&lt;br&gt;&#xA;मदनानलसंतप्ताश्चक्रिरे समयं मिथः ।। ८५&lt;br&gt;&#xA;अयं पञ्चभिरस्माभिः सखीभिर्युगपत्पतिः ।&lt;br&gt;&#xA;वरणीयो विवाहश्च तद्वत्कार्यो न भेदतः ।। ८६&lt;br&gt;&#xA;एका यदि पृथक्कुर्याद्विवाहममुना ततः ।&lt;br&gt;&#xA;प्रवेष्टव्योऽग्निरन्याभिस्तामुद्दिश्य सखीद्रुहम् ।। ८७&lt;br&gt;&#xA;इति दिव्यासु कन्यासु क्षुभ्यतीषु विभाव्य तम् ।&lt;br&gt;&#xA;तत्राकस्मान्महोत्पाताः प्रादुरासंस्तपोवने ।। ८८&lt;br&gt;&#xA;ववौ वायुर्महारौद्रो भद्रानुन्मूलयन्द्रुमान् ।&lt;br&gt;&#xA;एवं शूराः पतिष्यन्ति रणेऽत्रेति वदन्निव ।। ८९&lt;br&gt;&#xA;किमत्र स्यादिति भयादिव भूमिरकम्पत ।&lt;br&gt;&#xA;भीतावकाशदानार्थमिवादीर्यन्त सानवः ।। ९०&lt;br&gt;&#xA;विद्याधराः प्रभुं यत्नादमुं रक्षत रक्षत ।&lt;br&gt;&#xA;इत्यब्रवीदिवानभ्रं घोरशब्दं नभस्तलम् ।। ९१&lt;br&gt;&#xA;नरवाहनदत्तश्च सोऽस्मिन्नुत्पातसंभ्रमे ।&lt;br&gt;&#xA;ध्यायन्निष्कम्प एवासीद्भगवन्तं त्रिलोचनम् ।। ९२&lt;br&gt;&#xA;संनद्धास्ते च गन्धर्वराजविद्याधरेश्वराः ।&lt;br&gt;&#xA;अनिष्टाशङ्किनो वीरास्तं रक्षन्तोऽवतस्थिरे ।। ९३&lt;br&gt;&#xA;मुमुचुः सिंहनादांश्च व्याधूतासिलतावनाः ।&lt;br&gt;&#xA;भर्त्सयन्त इवोत्पातानहितागमशंसिनः ।। ९४&lt;br&gt;&#xA;ततोऽन्येद्युरकस्माच्च कल्पान्ताम्बुदमेदुरम् ।&lt;br&gt;&#xA;विद्याधरबलं व्योम्नि घोरनादमदृश्यत ।। ९५&lt;br&gt;&#xA;सोऽयं मानसवेगेन गौरिमुण्डः सहागतः ।&lt;br&gt;&#xA;इत्युवाच स्मरन्ती स्वां विद्यां धनवती तदा ।। ९६&lt;br&gt;&#xA;ततो विद्याधरेन्द्रांस्तान्सगन्धर्वानुदायुधान् ।&lt;br&gt;&#xA;समं मानसवेगेन गौरिमुण्डोऽभ्यधावत ।। ९७&lt;br&gt;&#xA;क्व मानुषोऽयं क्व वयं तदेतत्पक्षपातिनाम् ।&lt;br&gt;&#xA;दर्पं वः शमयाम्यद्य द्युचरा इति वादिनम् ।। ९८&lt;br&gt;&#xA;चित्राङ्गदोऽथ तं क्रोधाद्धावन्प्रत्यभियुक्तवान् ।&lt;br&gt;&#xA;राजा सागरदत्तश्च गन्धर्वाणामधीश्वरः ।। ९९&lt;br&gt;&#xA;चण्डसिंहामितगती राजा वायुपथस्तथा ।&lt;br&gt;&#xA;किं च पिङ्गलगान्धारः सर्वे विद्याधरेश्वराः ।। १००&lt;br&gt;&#xA;पापं मानसवेगं तमभ्यधावन्महारथाः ।&lt;br&gt;&#xA;सिंहा इवाभिगर्जन्तः सेनासमुदयान्विताः ।। १०१&lt;br&gt;&#xA;सैन्यरेणुघनाकीर्णं शस्त्रज्वालातडिल्लतम् ।&lt;br&gt;&#xA;पतद्रक्ताम्बु तदभूद्धोरं समरदुर्दिनम् ।। १०२&lt;br&gt;&#xA;शोणितासवसंपूर्णं कीर्णशत्रुशिरोबलिम् ।&lt;br&gt;&#xA;चक्रुर्भूतमहायागमिव चित्राङ्गदादयः ।। १०३&lt;br&gt;&#xA;कबन्धग्राहसंकीर्णा वहदायुधपन्नगाः ।&lt;br&gt;&#xA;प्रावर्तन्त मिलन्मेदोडिण्डीरा रुधिरापगाः ।। १०४&lt;br&gt;&#xA;हतसैन्यो वधप्राप्तो गौरिमुण्डस्ततश्च सः ।&lt;br&gt;&#xA;पूर्वाराधितसुप्रीतां गौरीविद्यां समस्मरत् ।। १०५&lt;br&gt;&#xA;आविर्भूय च सा साक्षात्त्रिनेत्रा त्रिशिखायुधा ।&lt;br&gt;&#xA;नरवाहनदत्तीयान्प्रवीरांस्तानमोहयत् ।। १०६&lt;br&gt;&#xA;ततो लब्धबलो बाहुयुद्धायाभ्यपतन्नदन् ।&lt;br&gt;&#xA;नरवाहनदत्तं तं गौरिमुण्डः प्रधाव्य सः ।। १०७&lt;br&gt;&#xA;तद्बाहुयुद्धविद्धश्च मायी सस्मार तां पुनः ।&lt;br&gt;&#xA;सद्विद्यां तद्बलात्तं च बाह्वोरादाय खं ययौ ।। १०८&lt;br&gt;&#xA;हन्तुं धनवतीविद्याबलात्तं तु स नाशकत् ।&lt;br&gt;&#xA;गौरिमुण्डो नृपसुतं चिक्षेप त्वग्निपर्वते ।। १०९&lt;br&gt;&#xA;सोऽपि मानसवेगस्तांस्तत्सखीन्गोमुखादिकान् ।&lt;br&gt;&#xA;गृहीत्वोत्पत्य गगनं दिक्षु प्रास्थदनास्थया ।। ११०&lt;br&gt;&#xA;उत्क्षिप्तास्ते च रक्षित्वा धनवत्या प्रयुक्तया ।&lt;br&gt;&#xA;रूपिण्या विद्यया भिन्नाः स्थाप्यन्ते स्म महीतले ।। १११&lt;br&gt;&#xA;सिद्धकार्यं कुशलिनं शीघ्रं प्राप्स्यथ तं प्रभुम् ।&lt;br&gt;&#xA;इत्याश्वास्यैकशस्तान्सा विद्या तेषां तिरोदधे ।। ११२&lt;br&gt;&#xA;ततो विजितमस्माभिरिति मत्वा यथागतम् ।&lt;br&gt;&#xA;सह मानसवेगेन गौरिमुण्डो ययौ गृहान् ।। ११३&lt;br&gt;&#xA;नरवाहनदत्तो वः सिद्धकार्यः समेष्यति ।&lt;br&gt;&#xA;न तस्यानिष्टमस्तीति धनवत्याभ्युदीरिते ।। ११४&lt;br&gt;&#xA;तेऽप्यस्तमोहा गन्धर्वनाथ विद्याधरेश्वराः ।&lt;br&gt;&#xA;चित्राङ्गदादयः स्वानि जग्मुः स्थानानि संप्रति ।। ११५&lt;br&gt;&#xA;सापि तत्र सपत्नीभिः सहितामजिनावतीम् ।&lt;br&gt;&#xA;स्वसुतां तां गृहीत्वा स्वं ययौ धनवती गृहम् ।। ११६&lt;br&gt;&#xA;सोऽपि मानसवेगस्तां गत्वा मदनमञ्चुकाम् ।&lt;br&gt;&#xA;उवाच स हतो भर्ता तव तद्भज मामिति ।। ११७&lt;br&gt;&#xA;स वो हन्ता न तं हन्यात्कश्चिद्देवविनिर्मितम् ।&lt;br&gt;&#xA;इति सा तत्पुरस्थापि हसन्ती प्रत्युवाच तम् ।। ११८&lt;br&gt;&#xA;नरवाहनदत्तं च तद्द्विषा वह्निपर्वते ।&lt;br&gt;&#xA;क्षिप्यमाणं तदागत्य दिव्यः कोऽप्यग्रहीत्पुमान् ।। ११९&lt;br&gt;&#xA;निनाय चाशु रक्षित्वा शीतं मन्दाकिनीतटम् ।&lt;br&gt;&#xA;को भवानिति पृष्टश्च तेनाश्वास्य जगाद तम् ।। १२०&lt;br&gt;&#xA;अमृतप्रभनामाहं देव विद्याधराधिपः ।&lt;br&gt;&#xA;प्रेषितश्च हरेणाहं रक्षार्थं भवतोऽधुना ।। १२१&lt;br&gt;&#xA;अयं च तन्निवासोऽद्रिः कैलासस्ते स्थितोऽग्रतः ।&lt;br&gt;&#xA;अत्राराध्य शिवं श्रेयो निर्विघ्नं त्वमवाप्स्यसि ।। १२२&lt;br&gt;&#xA;तदेह्यत्र नयामि त्वामित्युक्त्वा तत्र तत्क्षणात् ।&lt;br&gt;&#xA;प्रापय्यामन्त्र्य च ययौ सोऽथ विद्याधरोत्तमः ।। १२३&lt;br&gt;&#xA;नरवाहनदत्तोऽपि कैलासं समवाप्य सः ।&lt;br&gt;&#xA;तपसा तोषयामास तत्राग्रस्थं विनायकम् ।। १२४&lt;br&gt;&#xA;तेन दत्ताभ्यनुज्ञश्च प्रविश्य गिरिजापतेः ।&lt;br&gt;&#xA;आश्रमं नियमक्षामो ददर्श द्वारि नन्दिनम् ।। १२५&lt;br&gt;&#xA;कृतप्रदक्षिणं चैतं स नन्दी सदयोऽब्रवीत् ।&lt;br&gt;&#xA;प्रायः सिद्धोऽसि विघ्ना हि प्रशान्तास्ते तवाधुना ।। १२६&lt;br&gt;&#xA;तदिहस्थस्तपस्य त्वं भगवत्तोषणावधि ।&lt;br&gt;&#xA;दुरितघ्नतपःशुद्धिसव्यपेक्षा हि सिद्धयः ।। १२७&lt;br&gt;&#xA;इत्युक्ते नन्दिना ध्यायन्देवं देवीं च पार्वतीम् ।&lt;br&gt;&#xA;नरवाहनदत्तोऽग्रं तपस्तेपेऽनिलाशनः ।। १२८&lt;br&gt;&#xA;तपस्तुष्टश्च भगवान्स दत्त्वा दर्शनं शिवः ।&lt;br&gt;&#xA;देव्या गिरिजया सार्धमेव प्रह्वं तमादिशत् ।। १२९&lt;br&gt;&#xA;विद्याधराणां सर्वेषां चक्रवर्ती भवाधुना ।&lt;br&gt;&#xA;सर्वाः सर्वातिशायिन्यो विद्याः प्रादुर्भवन्तु ते ।। १३०&lt;br&gt;&#xA;अस्मत्प्रभावाच्छत्रूणामविजेयो भविष्यसि ।&lt;br&gt;&#xA;अच्छेद्यश्चाप्यभेद्यश्च हनिष्यस्यखिलान्रिपून् ।। १३१&lt;br&gt;&#xA;दृष्टे त्वयि न विद्याश्च प्रभविष्यन्ति ते द्विषाम् ।&lt;br&gt;&#xA;तद्गच्छ गौरीविद्यापि त्वदायत्ता भविष्यति ।। १३२&lt;br&gt;&#xA;इति गौर्या समं दत्त्वा वरं तस्मै ददौ हरः ।&lt;br&gt;&#xA;चक्रवर्तिमहापद्मविमानं ब्रह्मनिर्मितम् ।। १३३&lt;br&gt;&#xA;ततस्तस्याविरासंस्ता विद्याः सर्वाः सविग्रहाः ।&lt;br&gt;&#xA;किमादिशसि यत्कुर्म इत्याज्ञासाधनोत्सुकाः ।। १३४&lt;br&gt;&#xA;इति नरवाहनदत्तः सिद्धवरौघः प्रणम्य परमेशौ ।&lt;br&gt;&#xA;अधिरुह्य तच्च दिव्यं पद्मविमानं तदभ्यनुज्ञातः ।। १३५&lt;br&gt;&#xA;प्रथमं तावदयासीदमितगतेस्तस्य वक्रपुरसंज्ञम् ।&lt;br&gt;&#xA;पुरमावेदितमार्गो विद्याभिः सिद्धचारणोद्गीतः ।। १३६&lt;br&gt;&#xA;सोऽप्यारूढविमानं व्योम्ना प्राप्तं विलोक्य तं दूरात् ।&lt;br&gt;&#xA;अमितगतिः समुपेत्य स्वगृहं प्रावेशयत्कृतप्रणतिः ।। १३७&lt;br&gt;&#xA;प्रददौ च तत्र वर्णितनिजसिद्धिप्राप्तये मुदा तस्मै ।&lt;br&gt;&#xA;नरवाहनदत्ताय स सुलोचनाख्यामुपायनं स्वसुताम् ।। १३८&lt;br&gt;&#xA;सोऽत तया सह विद्याधरलक्ष्म्येवाप्तया तदाऽपरया ।&lt;br&gt;&#xA;नयति स्म चक्रवर्ती ततोत्सवं प्रीतिमांस्तदहः ।। १३९&lt;br&gt;&#xA;इति महाकविश्रीसोमदेवभट्टविरचिते कथासरित्सागरे पञ्चलम्बके तृतीयस्तरङ्गः ।&lt;/p&gt;</description>
    </item>
    <item>
      <title>००४</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/14/004/</guid>
      <description>&lt;p&gt;ततो वक्रपुरे तत्र स्थितमास्थानवर्तिनम् ।&lt;br&gt;&#xA;नरवाहनदत्तं तं नूतनं चक्रवर्तिनम् ।। १&lt;br&gt;&#xA;अन्येद्युरवतीर्यैव वेत्रहस्तो नभस्तलात् ।&lt;br&gt;&#xA;उपगम्य पुमानेकः प्रणम्यैवं व्यजिज्ञपत् ।। २&lt;br&gt;&#xA;चक्रवर्तिप्रतीहारं विद्धि देव क्रमागतम् ।&lt;br&gt;&#xA;मां पौररुचिदेवाख्यं स्वसेवार्थमुपागतम् ।। ३&lt;br&gt;&#xA;तच्छ्रुत्वा सोऽमितगतेर्मुखभैक्षत तेन च ।&lt;br&gt;&#xA;सत्यं देवेति विज्ञप्तः क्षत्तृत्वेऽभिननन्द तम् ।। ४&lt;br&gt;&#xA;अथ प्रभावतो बुद्ध्वा वेगवत्यादिभिः सह ।&lt;br&gt;&#xA;तत्पत्नीभिर्धनवती चण्डसिंहश्च तत्सुतः ।। ५५&lt;br&gt;&#xA;तथा पिङ्गलगान्धारो राजा वायुपथान्वितः ।&lt;br&gt;&#xA;समं सागरदत्तेन तत्र चित्राङ्गदश्च सः ।। ६&lt;br&gt;&#xA;आययुः सैन्यरुद्धार्काः सह हेमप्रभादिभिः ।&lt;br&gt;&#xA;परतेजोऽसहिष्णुत्वं सूचयन्त इवाग्रतः ।। ७&lt;br&gt;&#xA;उपेत्य पादयोस्तस्य निपेतुश्चक्रवर्तिनः ।&lt;br&gt;&#xA;सोऽपि संमानयामास यथार्हं स्वागतेन तान् ।। ८&lt;br&gt;&#xA;धनवत्यास्तु चरणौ गौरवात्प्रणनाम सः ।&lt;br&gt;&#xA;सापि जामातरं प्रीता तमाशीर्भिरवर्धयत् ।। ९&lt;br&gt;&#xA;उक्तात्मसिद्धिवृत्तान्तास्तेन ते प्रभुणा ततः ।&lt;br&gt;&#xA;चण्डसिंहादयः सर्वे प्रमोदं सुतरां दधुः ।। 14..4.१०&lt;br&gt;&#xA;पार्श्वोपयाताः पत्नीश्च दृष्ट्वा धनवतीं तदा ।&lt;br&gt;&#xA;चक्रवर्ती स पप्रच्छ क्व ते मे सचिवा इति ।। ११&lt;br&gt;&#xA;क्षिप्ता मानसवेगेन रक्षित्वा स्थापिता मया ।&lt;br&gt;&#xA;विद्यामुखेन ते भिन्ना इति सा प्रत्युवाच तम् ।। १२&lt;br&gt;&#xA;ततश्चानययत्तान्स विद्यामादिश्य रूपिणीम् ।&lt;br&gt;&#xA;आगतान्पृष्ठकुशलान्पादलग्नाञ्जगाद च।। १३&lt;br&gt;&#xA;इयन्तो दिवसाः केन कथं कुत्रातिवाहिताः ।&lt;br&gt;&#xA;इत्येककेन युष्माभिश्चित्रं मे कथ्यतामिति ।। १४&lt;br&gt;&#xA;ततोऽवादीत्स्ववृत्तान्तमादावेवं स गोमुखः ।&lt;br&gt;&#xA;द्विषा क्षिप्तं तदा कापि देवी मां हस्तयोरधात् ।। १५&lt;br&gt;&#xA;आश्वास्य दूरेऽरण्ये च स्थापयित्वा तिरोदधे ।&lt;br&gt;&#xA;ततोऽहं दुःखितो देहं त्यक्तुमैच्छं प्रपाततः ।। १६&lt;br&gt;&#xA;मैवं गोमुख सिद्धार्थं पुनर्द्रक्ष्यसि तं प्रभुम् ।&lt;br&gt;&#xA;इति मां तापसस्तावत्कोऽप्युपेत्य न्यवारयत् ।। १७&lt;br&gt;&#xA;कस्त्वं कथं च् वेत्स्येतदित्युक्तश्च मया ततः ।&lt;br&gt;&#xA;एह्याश्रमं मे वक्ष्यामि तत्रैतदिति सोऽब्रवीत् ।। १८&lt;br&gt;&#xA;ततो मन्नामविज्ञानसूचितज्ञानसंपदा ।&lt;br&gt;&#xA;अहं तेन सहागच्छं शिवक्षेत्रं तदाश्रमम् ।। १९&lt;br&gt;&#xA;तत्र मे स कृतातिथ्यः कथां स्वामेवमभ्यधात् ।&lt;br&gt;&#xA;नागस्वामीति नामाहं कुण्डिनाख्यात्पुराद्द्विजः ।। 14..4.२०&lt;br&gt;&#xA;पितरि स्वर्गते सोऽहं गत्वा पाटलिपुत्रकम् ।&lt;br&gt;&#xA;जयदत्तमुपाध्यायं विद्याहेतोरुपासदम् ।। २१&lt;br&gt;&#xA;शिक्ष्यमाणोऽपि जाड्येन न यदाक्षरमप्यहम् ।&lt;br&gt;&#xA;अविदं तेन मां तत्र च्छात्त्राः सर्वेऽप्युपाहसन् ।। २२&lt;br&gt;&#xA;ततोऽवमानग्रस्तोऽहं प्रस्थितो विन्ध्यवासिनीम् ।&lt;br&gt;&#xA;द्रष्टुमर्धपथे प्रापं पुरं वक्रोलकाभिधम् ।। २३&lt;br&gt;&#xA;तत्र मह्यं प्रविष्टाय भिक्षार्थं गृहिणी गृहात् ।&lt;br&gt;&#xA;एकस्माद्रक्तकमलं प्रददौ भिक्षया सह ।। २४&lt;br&gt;&#xA;तद्गृहीत्वापरं गेहं प्राप्त मां वीक्ष्य चाब्रवीत् ।&lt;br&gt;&#xA;तत्रत्या गेहिनी हा धिग्योगिन्या स्वीकृतो भवान् ।। २५&lt;br&gt;&#xA;पश्य दत्तो नृहस्तस्ते रक्ताब्जव्याजतोऽनया ।&lt;br&gt;&#xA;तच्छ्रुत्वा यावदीक्षेऽहं तावत्पाणिः स नाम्बुजम् ।। २६&lt;br&gt;&#xA;तत्त्यक्त्वाथ पतित्वास्याः पादयोरहमब्रवम् ।&lt;br&gt;&#xA;मातः कुरुष्वोपायं मे यथा जीवाम्यहं तथा ।। २७&lt;br&gt;&#xA;तच्छ्रुत्वा मामवादीत्सा गच्छेतो योजनत्रये ।&lt;br&gt;&#xA;देवरक्षित इत्यस्ति ग्रामे करभके द्विजः ।। २८&lt;br&gt;&#xA;तस्यास्ति कपिला गेहे साक्षात्सुरभिरुत्तमा ।&lt;br&gt;&#xA;साद्य त्वां शरणं प्राप्तं रक्षिष्यति निशामिमाम् ।। २९&lt;br&gt;&#xA;एवं तयोक्तः सभयो धावन्नस्मि दिनक्षये ।&lt;br&gt;&#xA;प्राप्तवान्करभग्रामे गृहं तस्य द्विजन्मनः ।। 14..4.३०&lt;br&gt;&#xA;प्रविश्य तत्र दृष्ट्वाहं कपिलां तां प्रणम्य च ।&lt;br&gt;&#xA;भीतस्त्वां शरणं देवि प्राप्तोऽस्मीति व्यजिज्ञपम् ।। ३ १&lt;br&gt;&#xA;तावत्सा तर्जयन्ती मामन्याभिः सह योगिनी ।&lt;br&gt;&#xA;तत्रागान्नभसा नक्तं मन्मांसरुधिरार्थिनी ।। ३२&lt;br&gt;&#xA;तद्दृष्ट्वा कपिला साथ खुरमध्ये निवेश्य माम् ।&lt;br&gt;&#xA;अरक्षद्योधयन्ती ता योगिनीरखिलां निशाम् ।। ३३&lt;br&gt;&#xA;प्रातस्तासु गतास्वेषा कपिला व्यक्तया गिरा ।&lt;br&gt;&#xA;मामवोचन्न पुत्राहं त्वां शक्ष्याम्यद्य रक्षितुम् ।। ३४&lt;br&gt;&#xA;तद्गच्छ पञ्चयोजन्यामितोऽरण्ये शिवालये ।&lt;br&gt;&#xA;अस्ति भूतिशिवो नाम ज्ञानी पाशुपतोत्तमः ।। ३५&lt;br&gt;&#xA;स रक्षिष्यति रात्रिं त्वामद्यैकां शरणागतम् ।&lt;br&gt;&#xA;तच्छ्रुत्वा तां प्रणम्यैव ततोऽहं प्रस्थितोऽभवम् ।। ३६&lt;br&gt;&#xA;द्रुतं भूतिशिवं तं च प्राप्याहं शरणं श्रितः ।&lt;br&gt;&#xA;नक्तं च तत्र योगिन्यस्तास्तथैवागमन्पुनः ।। ३७&lt;br&gt;&#xA;ततः प्रवेश्य मामन्तर्गृहं भूतिशिवः स ताः ।&lt;br&gt;&#xA;त्रिशूलहस्तो द्वारस्थो योगिनीर्निरभर्त्सयत् ।। २८&lt;br&gt;&#xA;जित्वैता भोजयित्वा मां प्रातर्भूतिशिवोऽभ्यधात् ।&lt;br&gt;&#xA;ब्रह्मन्न शक्ष्याम्यधुना रक्षितुं त्वामहं पुनः ।। ३९&lt;br&gt;&#xA;तदस्ति संध्यावासाख्ये योजनेषु दशस्थितः ।&lt;br&gt;&#xA;ग्रामे वसुमतिर्नाम विप्रस्तस्यान्तिकं व्रज ।। 14..4.४०&lt;br&gt;&#xA;ततस्तृतीयामद्य त्वं रात्रिमुत्तीर्य मोक्ष्यसे ।&lt;br&gt;&#xA;इत्युक्तस्तेन नत्वा तं ततः प्रस्थितवानहम् ।। ४१&lt;br&gt;&#xA;गच्छतश्चाध्वनो दैर्घ्याद्गतोऽस्तं मेऽन्तरा रविः ।&lt;br&gt;&#xA;योगिन्यस्ताश्च मां नक्तमगृह्णन्नेत्य पृष्ठतः ।। ४२&lt;br&gt;&#xA;मां गृहीत्वा च यावत्ता हृष्टा यान्ति विहायसा ।&lt;br&gt;&#xA;तावत्तासां पुरोऽपूर्वा योगिन्योऽन्याः परापतन्।। ४३&lt;br&gt;&#xA;ताभिः सहोदभूदासामकस्माद्युद्धमुद्धतम् ।&lt;br&gt;&#xA;तेन तासामहं हस्ताद्भ्रष्टो देशेऽतिनिर्जने ।। ४४&lt;br&gt;&#xA;एकमेवाथ तत्राहमपश्यं मन्दिरं महत् ।&lt;br&gt;&#xA;प्रविशेति ब्रुवदिव द्वारेणापावृतेन माम् ।। ४५&lt;br&gt;&#xA;पलाय्याभ्यन्तरे तत्र प्रविश्याहं भयाकुलः ।&lt;br&gt;&#xA;अद्राक्षमद्भुताकारां नारीं नारीशतान्विताम् ।। ४६&lt;br&gt;&#xA;प्रकाशमानां प्रभया प्रदोषज्वलितामिव ।&lt;br&gt;&#xA;रक्षामहौषधिं सृष्टां धात्रा मदनुकम्पया ।। ४७&lt;br&gt;&#xA;क्षणान्मया समाश्वस्य पृष्टा सा मामभाषत ।&lt;br&gt;&#xA;यक्षिण्यहं सुमित्राख्या शापादेवमिह स्थिता ।। ४८&lt;br&gt;&#xA;मानुषेण च मे सङ्गः प्रदिष्टः शापशान्तये ।&lt;br&gt;&#xA;तन्मामशङ्कितप्राप्तो भजस्व भव निर्भयः ।। ४९&lt;br&gt;&#xA;इत्युक्त्वा क्षिप्रमाविश्य दासीः स्नानविलेपनैः ।&lt;br&gt;&#xA;वस्त्रैराहारपानैश्च हृष्टं सा मामुपाचरत् ।। 14..4.५०&lt;br&gt;&#xA;क्व डाकिनीभिर्भीतिः सा क्व सुख तच्च तत्क्षणम् ।&lt;br&gt;&#xA;अचिन्त्यो बत दैवेनाप्यापातः सुखदुःखयोः ।। ५१&lt;br&gt;&#xA;ततस्तया समं तत्र यक्षिण्या तान्यहान्यहम् ।&lt;br&gt;&#xA;सुखमासमथ स्वैरमेकदा साब्रवीच्च माम् ।। ५२&lt;br&gt;&#xA;क्षीणः शापः स मे ब्रह्मंस्तदितोऽद्य व्रजाम्यहम् ।&lt;br&gt;&#xA;मत्प्रसादाच्च दिव्यं ते विज्ञानं संभविष्यति ।। ५३&lt;br&gt;&#xA;तपस्वी सिद्धभोगश्च निर्भयश्च भविष्यसि ।&lt;br&gt;&#xA;इहस्थो मद्गृहस्यास्य मा द्राक्षीर्मध्यमं पुरम् ।। ५४&lt;br&gt;&#xA;एवमुक्त्वा तिरोऽभूत्सा ततोऽहं कौतुकेन तत् ।&lt;br&gt;&#xA;मध्यमं पुरमारूढस्तत्रापश्यं तुरंगमम् ।। ५५&lt;br&gt;&#xA;तेनाहं निकटप्राप्तः क्षिप्तोऽश्वेन खुराहतः ।&lt;br&gt;&#xA;क्षणादद्राक्षमात्मानं स्थितमस्मिञ्शिवालये ।। ५६&lt;br&gt;&#xA;ततः प्रभृति चात्राहं स्थितः सिद्धोऽस्मि च क्रमात् ।&lt;br&gt;&#xA;तदित्थं मानुषस्यापि त्रिकालज्ञानमस्ति मे ।। ५७&lt;br&gt;&#xA;एवं च क्लेशबहुलाः सर्वस्यापीह सिद्धयः ।&lt;br&gt;&#xA;तदिहास्स्व तवाभीष्टसिद्धिं शंभुर्विधास्यति ।। ५८&lt;br&gt;&#xA;इत्युक्तो ज्ञानिना तेन तत्रेयन्ति दिनान्यहम् ।&lt;br&gt;&#xA;त्वत्पादप्राप्तिजातास्थः स्थितोऽभूवं तदाश्रमे ।। ५९&lt;br&gt;&#xA;स्वप्नादिष्टभवत्सिद्धिः शर्वेणाद्य किल प्रभो ।&lt;br&gt;&#xA;कयाप्यहमिहानीतो गृहीत्वा दिव्यया स्त्रिया ।। 14..4.६०&lt;br&gt;&#xA;इत्येष मम वृत्तान्त इत्युक्त्वा गोमुखे स्थिते ।&lt;br&gt;&#xA;नरवाहनदत्ताग्रे मरुभूतिरथाब्रवीत् ।। ६१&lt;br&gt;&#xA;क्षिप्तं मानसवेगेन मां तदा कापि देवता ।&lt;br&gt;&#xA;पाण्योर्विधाय विन्यस्य दूरेऽटव्यां तिरोऽभवत् ।। ६२&lt;br&gt;&#xA;ततोऽहं तत्र दुःखार्तो मरणोपायचिन्तया ।&lt;br&gt;&#xA;भ्राम्यन्नदीपरिक्षिप्तं दृष्टवानेकमाश्रमम् ।। ६३&lt;br&gt;&#xA;तत्र प्रविश्य चापश्यमुपविष्टं शिलातले ।&lt;br&gt;&#xA;जटाभिस्तापसं तं च प्रणम्याहमुपागमम् ।। ६४&lt;br&gt;&#xA;कस्त्वं कथमनुप्राप्तोऽस्थेतां भूमिममानुषीम् ।&lt;br&gt;&#xA;इति पृष्टश्च तेनाहं तस्मै सर्वमवर्णयम् ।। ६५&lt;br&gt;&#xA;ततः स बुद्ध्वावोचन्मा मात्मानं सांप्रतं वधीः ।&lt;br&gt;&#xA;ज्ञास्यसीह प्रभोर्वार्तां ततः कर्तासि यत्क्षमम् ।। ६६&lt;br&gt;&#xA;इति तद्वचनाद्युष्मद्वार्ताजिज्ञासया स्थिते ।&lt;br&gt;&#xA;मयि तत्र स्त्रियो दिव्या नदीं तां स्नातुमागमन् ।। ६७&lt;br&gt;&#xA;सोऽथ मां तापसोऽवादीद्गच्छास्या वस्त्रमानय ।&lt;br&gt;&#xA;आसु स्नान्त्यास्त्वमेकस्या वार्तां ज्ञास्यस्यतः प्रभोः ।। ६८&lt;br&gt;&#xA;तच्छ्रुत्वाहं तथाकार्षं मामन्वागाच्च सा वधूः ।&lt;br&gt;&#xA;हृतवस्त्रार्द्रवसना सहस्तस्वस्तिकस्तनी ।। ६९&lt;br&gt;&#xA;नरवाहनदत्तस्य वार्तामाख्याय वाससी ।&lt;br&gt;&#xA;गृहाणेत्युदिता तेन तापसेनाथ साब्रवीत् ।। 14..4.७०&lt;br&gt;&#xA;नरवाहनदत्तोऽद्य हरमाराधयन्स्थितः ।&lt;br&gt;&#xA;कैलासे दिवसैर्विद्याधरसम्राड् भविष्यति ।। ७१&lt;br&gt;&#xA;एवमुक्तवती तस्य संपेदे तापसस्य सा ।&lt;br&gt;&#xA;भार्या शापवशाद्दिव्या तत्कथासंस्तवाद्वधूः ।। ७२&lt;br&gt;&#xA;ततस्तया समं तस्थौ विद्याधर्या स तापसः ।&lt;br&gt;&#xA;तद्गिरा चाहमत्रासं जातास्थस्त्वत्समागमे ।। ७३&lt;br&gt;&#xA;दिनैः सगर्भा च सती गर्भं द्युस्त्री प्रसूय तम् ।&lt;br&gt;&#xA;सावोचत्तापसं शान्तः शापस्त्वत्सङ्गतो मम ।। ७४&lt;br&gt;&#xA;भूयो मत्सङ्गवाञ्छा ते यदि तत्तण्डुलैः सह ।&lt;br&gt;&#xA;पक्त्वा मद्गर्भमेतं त्वं भुङ्क्ष्व प्राप्स्यसि मां ततः ।। ७५&lt;br&gt;&#xA;इत्युक्त्वास्यां प्रयातायामेतद्गर्भं सतण्डुलम् ।&lt;br&gt;&#xA;पक्त्वा भुक्त्वान्वगादेतां खमुत्पत्य स तापसः ।। ७६&lt;br&gt;&#xA;अहं तदुक्तोऽप्यादौ तन्नाश्नां सिद्धिमवेक्ष्य तु ।&lt;br&gt;&#xA;भक्तसिक्थद्वयं प्राप्य पाकभाण्डादभक्षयम् ।। ७७&lt;br&gt;&#xA;तेन यत्राहमष्ठीवमभूत्तत्तत्र काञ्चनम् ।&lt;br&gt;&#xA;अथादैन्यः परिभ्राम्यन्प्रापमेकमहं पुरम् ।। ७८&lt;br&gt;&#xA;तत्र वेश्यागृहे हेम्ना तेनोदारव्ययस्य मे ।&lt;br&gt;&#xA;वसतो वमनं प्रादाज्जिज्ञासुः कुट्टनी छलात् ।। ७९&lt;br&gt;&#xA;तेन मे वमतो भास्वत्पद्मरागनिभे उभे ।&lt;br&gt;&#xA;प्राग्भुक्तभक्तसिक्थे ते मुखेन निरगच्छताम् ।। 14..4.८०&lt;br&gt;&#xA;निर्गते एव कुट्टन्या गृहीते भक्षिते च ते ।&lt;br&gt;&#xA;नष्टाथ हेमसिद्धिः सा कुट्टन्यापहृता तया ।। ८१&lt;br&gt;&#xA;सचन्द्रार्धः शिवोऽद्यापि हरिर्यच्च सकौस्तुभः ।&lt;br&gt;&#xA;तत्तयोर्वेद्मि कुट्टन्या गोचरापतने फलम् ।। ८२&lt;br&gt;&#xA;किं चेदृगेष संसारो बह्वाश्चर्यो बहुच्छलः ।&lt;br&gt;&#xA;परिच्छेत्तुं कदा केन समुद्र इव पार्यते ।। ८३&lt;br&gt;&#xA;इत्यहं विमृशन्खिन्नस्त्वत्प्राप्त्यै चण्डिकागृहम् ।&lt;br&gt;&#xA;अगच्छं तपसा देवीं तामाराधयितुं ततः ।। ८४&lt;br&gt;&#xA;त्रिरात्रोपोषितं सा मां देवी स्वप्ने समादिशत् ।&lt;br&gt;&#xA;सिद्धकामः स ते स्वामी संपन्नो गच्छ पश्य तम् ।। ८५&lt;br&gt;&#xA;एतच्छ्रुत्वा प्रबुद्धोऽस्मि प्रातर्देव्या कयाप्यहम् ।&lt;br&gt;&#xA;त्वत्पादमूलमानीत इत्येषा देव मे कथा ।। ८६&lt;br&gt;&#xA;इत्युक्तवन्तं कुट्टन्या मरुभूतिं विडम्बितम् ।&lt;br&gt;&#xA;नरवाहनदत्तोऽसौ जहास सह पार्श्वगैः ।। ८७&lt;br&gt;&#xA;ततो हरिशिखोऽवादीत्प्रास्तं मां रिपुणा तदा ।&lt;br&gt;&#xA;उज्जयिन्यां न्यधात्कापि रक्षित्वा देव देवता ।। ८८&lt;br&gt;&#xA;तत्राहं दुःखितो देहं त्यक्तुमिच्छन्निशागमे ।&lt;br&gt;&#xA;गत्वा श्मशानं तत्रत्यैः काष्ठैररचयं चिताम् ।। ८९&lt;br&gt;&#xA;तां प्रज्वाल्य च तत्राग्निं पूजयन्तमुपेत्य माम् ।&lt;br&gt;&#xA;तालजङ्घ इति ख्यातो भूताधिपतिरभ्यधात् ।। 14..4.९०&lt;br&gt;&#xA;किमर्थं प्रविशस्यग्निं स्थितो जीवन्स ते प्रभुः ।&lt;br&gt;&#xA;पूर्णस्वसिद्धिकामेन तेन त्वं संगमिष्यसि ।। ९१&lt;br&gt;&#xA;इति मां मरणात्प्रीत्या स क्रूरोऽपि न्यवारयत् ।&lt;br&gt;&#xA;ग्रावाणोऽप्यार्द्रतां सम्यग्भजन्त्यभिमुखे विधौ ।। ९२&lt;br&gt;&#xA;गत्वा ततोऽहं देवाग्रे तपस्यंश्च ततः स्थितः ।&lt;br&gt;&#xA;तवानीतः कयाप्यद्य पार्श्वं देवतया प्रभो ।। ९३&lt;br&gt;&#xA;एवं हरिशिखेनोक्ते तथैवान्यैरपि क्रमात् ।&lt;br&gt;&#xA;नरवाहनदत्तोऽसौ राजामितगतेर्गिरा ।। ९४&lt;br&gt;&#xA;तामर्हन्तीं धनवतीं प्रेर्य विद्याधरार्चिताम् ।&lt;br&gt;&#xA;तेभ्यः स्वसचिवेभ्योऽपि विद्याः सर्वा अदापयत् ।। ९५&lt;br&gt;&#xA;ततो विद्याधरीभूतेष्वेषु तत्सचिवेष्वपि ।&lt;br&gt;&#xA;शत्रूञ्जयाधुनेत्युक्तो धनवत्या शुभेऽहनि ।। ९६&lt;br&gt;&#xA;स चक्रवर्ती सैन्यानां प्रयाणारम्भमादिशत् ।&lt;br&gt;&#xA;वीरो गोविन्दकूटाख्यं गौरिमुण्डपुरं प्रति ।। ९७&lt;br&gt;&#xA;अथोच्चचाल च्छन्नार्कं विद्याधरबलं दिवि ।&lt;br&gt;&#xA;वैरिशीतकराकालराहूदयकृतभ्रमम् ।। ९८&lt;br&gt;&#xA;नरवाहनदत्तोऽपि स्वयमारुह्य कर्णिकाम् ।&lt;br&gt;&#xA;तस्य पद्मविमानस्य भार्याः स्वाः केसरेषु च ।। ९९&lt;br&gt;&#xA;आरोप्य पत्त्रेषु सखींश्चण्डसिंहादिकेषु च ।&lt;br&gt;&#xA;पुरःसरेषु नभसा प्रतस्थे विजयाय सः ।। 14..4.१००&lt;br&gt;&#xA;गच्छंश्चार्धपथप्राप्ते तस्थौ धनवतीगृहे ।&lt;br&gt;&#xA;तदर्चितः संस्तदहर्मातङ्गपुरसंज्ञके ।। १०१&lt;br&gt;&#xA;तत्रस्थश्चाहवाह्वाने दूतमेकं व्यसर्जयत् ।&lt;br&gt;&#xA;विद्याधरेशयोर्गौरिमुण्डमानसवेगयोः ।। १०२&lt;br&gt;&#xA;अन्येद्युस्तत्र मातङ्गपुरे पत्नीर्निधाय सः ।&lt;br&gt;&#xA;गोविन्दकूटं तं प्रायाद्राजभिर्द्युचरैः सह ।। १०३&lt;br&gt;&#xA;तत्र युद्धाय तौ गौरिमुण्डमानसवेगकौ ।&lt;br&gt;&#xA;निर्गतौ प्रत्यगृह्णंस्ते चण्डसिंहादयोऽग्रतः ।। १०४&lt;br&gt;&#xA;प्रवृत्तसमरादिष्टपतत्सुभटपादपः ।&lt;br&gt;&#xA;सोऽभूद्गोविन्दकूटाद्रिः स्रवद्रुधिरनिर्झरः ।। १०५&lt;br&gt;&#xA;रक्तलिप्तलसत्खड्गलताजिह्वो व्यजृम्भत ।&lt;br&gt;&#xA;सङ्ग्रामकालः शूराणां जिघत्सुर्जीवितानि सः ।। १०६&lt;br&gt;&#xA;मांसासृङ्मत्तवेतालतालवाद्यविशङ्कटः ।&lt;br&gt;&#xA;अभून्नृत्यत्कबन्धोऽसौ भूतप्रीत्यै रणोत्सवः ।। १०७&lt;br&gt;&#xA;अथ मानसवेगं तं रणेऽस्मिन्समुखागतम् ।&lt;br&gt;&#xA;नरवाहनदत्तः स स्वयमभ्यपतत्क्रुधा ।। १०८&lt;br&gt;&#xA;अभिपत्य च केशेषु गृहीत्वा तस्य तत्क्षणम् ।&lt;br&gt;&#xA;चक्रवर्ती स चिच्छेद शिरः खड्गेन पाप्मनः ।। १०९&lt;br&gt;&#xA;तद्दृष्ट्वा कुपितं तत्र गौरिमुण्डं प्रधावितम् ।&lt;br&gt;&#xA;केशेष्वाकृष्य तद्दृष्टिनष्टविद्याबलं भुवि ।। 14..4.११०&lt;br&gt;&#xA;क्षिप्त्वा गृहीत्वाङ्घ्रियुगे भ्रामयित्वा नभस्तले ।&lt;br&gt;&#xA;नरवाहनदत्तोऽसौ तं शिलायामचूर्णयत् ।। १११&lt;br&gt;&#xA;एवं तेन तयोर्गौरिमुण्डमानसवेगयोः ।&lt;br&gt;&#xA;हतयोस्तद्बलं शेषमगाद्भीतं पलाय्य तत् ।। ११२&lt;br&gt;&#xA;पपात पुष्पवृष्टिश्च तस्याङ्गे चक्रवर्तिनः ।&lt;br&gt;&#xA;गगनस्थाः सुराः सर्वे साधु साध्विति चाब्रुवन् ।। ११३&lt;br&gt;&#xA;अथात्र गौरिमुण्डस्य राजधानीं विवेश सः ।&lt;br&gt;&#xA;नरवाहनदत्तस्तैः स्वैः सर्वै राजभिः सह ।। ११४&lt;br&gt;&#xA;तदैव गौरिमुण्डादिसंबद्धास्तस्य शासनम् ।&lt;br&gt;&#xA;एत्य विद्याधराधीशाः प्रणताः प्रतिपेदिरे ।। ११५&lt;br&gt;&#xA;ततोऽत्र निहतारातिराज्यप्राप्त्युत्सवान्तरे ।&lt;br&gt;&#xA;उपेत्य तं धनवती सा सम्राजं व्यजिज्ञपत् ।। ११६&lt;br&gt;&#xA;देवास्ति गौरिमुण्डस्य सुता त्रैलोक्यसुन्दरी ।&lt;br&gt;&#xA;तामिहात्मनिकानाम्नीमुपयच्छस्व कन्यकाम् ।। ११७&lt;br&gt;&#xA;इत्युक्तः स तया राजा तामानाय्यैव तत्क्षणम् ।&lt;br&gt;&#xA;उपयेमे तया साकमासीच्च तदहः सुखम् ।। ११८&lt;br&gt;&#xA;प्रातर्मानसवेगस्य पुरान्मदनमञ्चुकाम् ।&lt;br&gt;&#xA;आनाययद्वेगवती प्रभावत्यौ विसृज्य सः ।। ११९&lt;br&gt;&#xA;आनीता हर्षबाष्पार्द्रविकस्वरमुखी पतिम् ।&lt;br&gt;&#xA;उदयस्थं हतारातितमसं प्रविलोक्य तम् ।। 14..4.१२०&lt;br&gt;&#xA;शूरं विरहदोषान्ते भेजे कमपि संमदम् ।&lt;br&gt;&#xA;सावश्यायजलोत्फुल्लकमला नलिनीव सा ।। १२१&lt;br&gt;&#xA;सोऽपि तस्यै मुदा दत्त्वा सर्वविद्याश्चिरोत्सुकः ।&lt;br&gt;&#xA;रेमे तया समं सद्यः प्राप्तविद्याधरत्वया ।। १२२&lt;br&gt;&#xA;निनाय तानि चाहानि भार्याभिः सह तत्र सः ।&lt;br&gt;&#xA;गौरिमुण्डपुरोद्यानवर्ती पानादिलीलया ।। १२३&lt;br&gt;&#xA;प्रभावतीं विसृज्याथ भगीरथयशा अपि ।&lt;br&gt;&#xA;आनायिताभूत्तेनाथ विद्याश्चास्यै स दत्तवान् ।। १२४&lt;br&gt;&#xA;एकदा च तमास्थानवर्तिनं चक्रवर्तिनम् ।&lt;br&gt;&#xA;यथावदेत्य विज्ञप्तवन्तौ विद्याधरावुभौ ।। १२५&lt;br&gt;&#xA;आवामुत्तरवेद्यर्धं देवाभूव गतावितः ।&lt;br&gt;&#xA;ज्ञातुं मन्दरदेवस्य चेष्टां धनवतीगिरा ।। १२६&lt;br&gt;&#xA;तत्र दृष्टः स चास्थानगतो विद्याधरेश्वरः ।&lt;br&gt;&#xA;आवाभ्यां छन्नदेहाभ्यामेवं युष्मान्प्रति ब्रुवन् ।। १२७&lt;br&gt;&#xA;श्रुतं मया यन्निहता गौरिमुण्डादयोऽखिलाः ।&lt;br&gt;&#xA;नरवाहनदत्तेन प्राप्य विद्याधरेशताम् ।। १२८&lt;br&gt;&#xA;तदुपेक्ष्यो न सोऽस्माभिर्हन्तव्यस्तूद्भवन्रिपुः ।&lt;br&gt;&#xA;एतच्छ्रुत्वा वचस्तस्मादावां वक्तुमिहागतौ ।। १२९&lt;br&gt;&#xA;इति चारमुखाच्छ्रुत्वा बभौ कोपाकुला सभा ।&lt;br&gt;&#xA;नरवाहनदत्तस्य पद्मिनीवांनिलाहता ।। 14..4.१३०&lt;br&gt;&#xA;चित्राङ्गदस्य बाहू स्वौ विधूतप्रसृतौ पुनः ।&lt;br&gt;&#xA;अमार्गतामिवादेशं योद्धुं वलयनिःस्वनैः ।। १३१&lt;br&gt;&#xA;हारोऽमितगतेर्वक्षस्युत्फलञ्श्वसतः क्रुधा ।&lt;br&gt;&#xA;उत्तिष्ठोत्तिष्ठ वीर त्वमितीव मुहुरब्रवीत् ।। १३२&lt;br&gt;&#xA;भूमिं पिङ्गलगान्धारः करेण घ्नन्सशब्दकम् ।&lt;br&gt;&#xA;चूर्णनोपक्रमोंकारमिव व्यधित वैरिणाम् ।। १३३&lt;br&gt;&#xA;मुखे वायुपथस्यापि भ्रुकुटिः पदमादधे ।&lt;br&gt;&#xA;कोपेनारोपिता चापलतेवान्ताय विद्विषाम् ।। १३४&lt;br&gt;&#xA;संक्रुद्धः पाणिना पाणिं चण्डसिंहः प्रमर्दयन् ।&lt;br&gt;&#xA;एवं विनिर्मथाम्यस्मिञ्शत्रूनित्यभ्यधादिव ।। १३५&lt;br&gt;&#xA;बाहुः सागरदत्तस्य करास्फालनजन्मना ।&lt;br&gt;&#xA;शब्देन मूर्च्छता व्योम्नि रिपुमाह्वयतेव तम् ।। १३६&lt;br&gt;&#xA;नरवाहनदत्तस्तु कोपेऽप्यासीदनाकुलः ।&lt;br&gt;&#xA;अक्षोभ्यतैव महता महत्त्वस्य हि लक्षणम् ।। १३७&lt;br&gt;&#xA;द्युचारिचक्रवर्त्यङ्गरत्नसाधनपूर्वकम् ।&lt;br&gt;&#xA;शत्रुं स जेतुं चक्रेऽत्र यात्रायै निश्चयं तदा ।। १३८&lt;br&gt;&#xA;अथारुह्य विमानं तत्सभार्यः सचिवान्वितः ।&lt;br&gt;&#xA;चक्रवर्ती प्रतस्थे स ततो गोविन्दकूटतः ।। १३९&lt;br&gt;&#xA;ते च सर्वेऽपि गन्धर्वराजविद्याधराधिपाः ।&lt;br&gt;&#xA;सबलाः परिवृत्त्यैतं चेलुश्चन्द्रमिव ग्रहाः ।। 14..4.१४०&lt;br&gt;&#xA;धनवत्या पुरोगायामथासाद्य हिमाचलम् ।&lt;br&gt;&#xA;नरवाहनदत्तः स प्रापदेकं महत्सरः ।। १४१&lt;br&gt;&#xA;सितपद्मोच्छ्रितच्छत्त्रमुल्लसद्धंसचामरम् ।&lt;br&gt;&#xA;उपस्थितमिवादाय सम्राड्योग्यमुपायनम् ।। १४२&lt;br&gt;&#xA;उच्चैरभिमुखोदस्तैर्वीचिहस्तैरदूरतः ।&lt;br&gt;&#xA;कुर्वत्साम्राज्यसंसिद्धिस्नानाह्वानमिवासकृत् ।। १४३&lt;br&gt;&#xA;चक्रवर्तिन्सरस्यस्मिन्स्नातव्यं भवतेति सः ।&lt;br&gt;&#xA;सम्राट् वायुपथेनोक्तस्तत्र स्नातुमवातरत् ।। १४४&lt;br&gt;&#xA;नाचक्रवर्तिनः स्नानं सिद्ध्यत्यत्र तदद्य ते ।&lt;br&gt;&#xA;सिद्धं तच्चक्रवर्तित्वमिति दिव्याब्रवीच्च वाक् ।। १४५&lt;br&gt;&#xA;तच्छ्रुत्वा चक्रवर्ती स प्रविष्टस्तज्जलान्तरे ।&lt;br&gt;&#xA;चिक्रीडान्तःपुरैः साकं पाथस्पतिरिवाम्बुधौ ।। १४६&lt;br&gt;&#xA;धौताञ्जनारुणदृशः श्लथधम्मिल्लबन्धनाः ।&lt;br&gt;&#xA;रेमे सोऽत्र प्रियाः पश्यन्नङ्गलग्नार्द्रवाससः ।। १४७&lt;br&gt;&#xA;सशब्दमुत्पतन्त्योऽस्मात्सरसः पत्त्रिपङ्क्तयः ।&lt;br&gt;&#xA;प्रत्युद्गतानां रशनास्तच्छ्रियामिव रेजिरे ।। १४८&lt;br&gt;&#xA;तद्वधूवदनाम्भोजलावण्यविजितानि च ।&lt;br&gt;&#xA;ममज्जुर्लज्जयेवात्र पङ्कजानि जलोर्मिषु ।। १४९&lt;br&gt;&#xA;कृतस्नानश्च तदहस्तस्यैव सरसस्तटे ।&lt;br&gt;&#xA;नरवाहनदत्तोऽसावुवास सपरिच्छदः ।। 14..4.१५०&lt;br&gt;&#xA;तत्र नर्मकथालापैः स भार्यासचिवः कृती ।&lt;br&gt;&#xA;स्थित्वा प्रातर्विमानस्थः प्रतस्थे सबलस्ततः ।। १५१&lt;br&gt;&#xA;गच्छन्वायुपथस्याथ प्राप्य मार्गवशात्पुरम् ।&lt;br&gt;&#xA;तस्थौ तदनुरोधेन तं तत्रैव स वासरम् ।। १५२&lt;br&gt;&#xA;अत्र दृष्टचरी तेन कन्या वायुपथस्वसा ।&lt;br&gt;&#xA;वायुवेगयशा नाम ह्युद्यानस्थाभ्यवाञ्छयत ।। १५३&lt;br&gt;&#xA;सा हेमवालुकनदीतीरोद्यानविहारिणी ।&lt;br&gt;&#xA;संपूर्णचन्द्रवदना सौम्यालापमनोरमा ।। १५४&lt;br&gt;&#xA;सितहासा गुरुश्रोणिभारा सद्ग्रहशालिनी ।&lt;br&gt;&#xA;वीक्ष्यागतं तं तद्रक्तचित्ताप्यन्तर्दधे ततः ।। १५५&lt;br&gt;&#xA;विलक्षोऽथ स तां मत्वा हेत्वन्तरपराङ्मुखीम् ।&lt;br&gt;&#xA;नरवाहनदत्तोऽत्र निजमावासमाययौ ।। १५६&lt;br&gt;&#xA;तत्र गोमुखवैदग्ध्यवशेन मरुभूतिना ।&lt;br&gt;&#xA;वृत्तं राज्ञः सहस्थेन वृत्तान्तमुपलभ्य तम् ।। १५७&lt;br&gt;&#xA;देव्यश्चित्रान्परीहासान्सम्राजस्तस्य चक्रिरे ।&lt;br&gt;&#xA;मरुभूतेरवैदग्ध्यात्सत्रपे गोमुखे स्थिते ।। १५८&lt;br&gt;&#xA;सलज्जमथ राजानं वीक्ष्याश्वास्य च गोमुखः ।&lt;br&gt;&#xA;वायुवेगयशश्चित्तं जिज्ञासुस्तत्पुरं ययौ ।। १५९&lt;br&gt;&#xA;ततो वायुपथोऽकस्मात्पुरं द्रष्टुमिवागतम् ।&lt;br&gt;&#xA;दृष्ट्वा प्रीतिकृतातिथ्यो नीत्वैकान्ते जगाद तम् ।। 14..4.१६०&lt;br&gt;&#xA;वायुवेगयशा नाम कन्यास्ति भगिनी मम ।&lt;br&gt;&#xA;सिद्धैः सा भाविनी चक्रवर्तिभार्या किलोदिता ।। १६१&lt;br&gt;&#xA;अतस्तामिह दित्सामि प्राभृतं चक्रवर्तिने ।&lt;br&gt;&#xA;नरवाहनदत्ताय तन्मे त्वं साधयेप्सितम् ।। १६२&lt;br&gt;&#xA;आगन्तुं प्रस्तुतश्चाहमेतदर्थं तवान्तिकम् ।&lt;br&gt;&#xA;इति वायुपथेनोक्ते मन्त्री तं गोमुखोऽब्रवीत् ।। १६३&lt;br&gt;&#xA;यद्यप्यरिजिगीषार्थं प्रस्थितः प्रभुरेव नः ।&lt;br&gt;&#xA;विज्ञापय तथापि त्वमहं ते साधयाम्यदः ।। १६४&lt;br&gt;&#xA;इत्युक्त्वामन्त्र्य तं गत्वा सिद्धं कार्यं न्यवेदयत् ।&lt;br&gt;&#xA;नरवाहनदत्ताय गोमुखोऽभ्यर्थनां विना ।। १६५&lt;br&gt;&#xA;अन्येद्युश्च तमत्रार्थमेत्य वायुपथे स्वयम् ।&lt;br&gt;&#xA;विज्ञापयति राजानं तं धीमान्गोमुखोऽब्रवीत् ।। १६६&lt;br&gt;&#xA;न कार्योऽभ्यर्थनाभङ्गो देव वायुपथस्य ते ।&lt;br&gt;&#xA;भक्तोऽयं यद्ब्रवीत्येष कर्तव्यं तत्प्रभोरिति ।। १६७&lt;br&gt;&#xA;ततः स प्रतिपेदे तद्राजा वायुपथोऽपि ताम् ।&lt;br&gt;&#xA;तस्मै प्रादादनिच्छन्तीमप्यानीय निजानुजाम् ।। १६८&lt;br&gt;&#xA;विवाह्यमाना सावोचदनिच्छन्ती बलादहम् ।&lt;br&gt;&#xA;भ्रात्रा दत्तेति नाधर्मो लोकपाला ममास्त्यतः ।। १६९&lt;br&gt;&#xA;एतद्ब्रुवत्यां तस्यां च सर्वा वायुपथाङ्गनाः ।&lt;br&gt;&#xA;चक्रुः कोलाहलं येन नान्ये तच्छुश्रुवुर्वचः ।। 14..4.१७०&lt;br&gt;&#xA;ततो राज्ञस्त्रपादायितद्वाक्याशयलब्धये ।&lt;br&gt;&#xA;गोमुखो युक्तिमन्वेष्टुं तत्राभ्रमदितस्ततः ।। १७१&lt;br&gt;&#xA;भ्रान्त्वा ददर्श चैकान्ते विद्याधरकुमारिकाः ।&lt;br&gt;&#xA;अग्निप्रवेशं युगपच्चतस्रः कर्तुमुद्यताः ।। १७२&lt;br&gt;&#xA;कारणं तेन पृष्टाश्च जगदुस्ताः सुमध्यमाः ।&lt;br&gt;&#xA;समयोल्लङ्घनं तस्मै वायुवेगयशःकृतम् ।। १७३&lt;br&gt;&#xA;ततः स गोमुखो गत्वा राज्ञस्तत्सर्वसंनिधौ ।&lt;br&gt;&#xA;नरवाहनदत्ताय यथावस्तु न्यवेदयत् ।। १७४&lt;br&gt;&#xA;तद्बुद्ध्वा विस्मिते राज्ञि वायुवेगयशास्तदा ।&lt;br&gt;&#xA;जगादोत्तिष्ठ गच्छामस्त्वरितं रक्षितुं वयम् ।। १७५&lt;br&gt;&#xA;आर्यपुत्र कुमारीस्तास्ततो वक्ष्यामि कारणम् ।&lt;br&gt;&#xA;इत्युक्तः स तया राजा तत्र सर्वैः समं ययौ ।। १७६&lt;br&gt;&#xA;ददर्श च कुमारीस्ताः पुरःप्रज्वलितानलाः ।&lt;br&gt;&#xA;विधार्यैताश्च राजानं वायुवेगयशा जगौ ।। १७७&lt;br&gt;&#xA;एषैका कालिका नाम कालकूटपतेः सुता ।&lt;br&gt;&#xA;विद्युत्पुञ्जा द्वितीयेयं विद्युत्पुञ्जात्मसंभवा ।। १७८&lt;br&gt;&#xA;मन्दरस्य सुता राजस्तृतीयैषा मतङ्गिनी ।&lt;br&gt;&#xA;चतुर्थीयं महादंष्ट्रसुता पद्मप्रभा प्रभो। ।। १७९&lt;br&gt;&#xA;पञ्चम्यहं चेति वयं दृष्ट्वा त्वां मारमोहिताः ।&lt;br&gt;&#xA;सिद्धक्षेत्रे तपस्यन्तं व्यदध्म समयं मिथः ।। 14..4.१८०&lt;br&gt;&#xA;समं पञ्चभिरस्माभिराहार्योऽयं प्रियः पतिः ।&lt;br&gt;&#xA;नात्मार्पणीयस्त्वेतस्मै कयाचिदपि भिन्नया ।। १८१&lt;br&gt;&#xA;एष चेत्पृथगेतेन विवाहं विदधीत तत् ।&lt;br&gt;&#xA;प्रवेश्यो वह्निरन्याभिरुद्दिश्यैतां सखीद्रुहम् ।। १८२&lt;br&gt;&#xA;एतत्समयभीताहं नैच्छं परिणयं पृथक् ।&lt;br&gt;&#xA;न चात्मा तुभ्यमधुनाप्यार्यपुत्र समर्प्यते ।। १८३&lt;br&gt;&#xA;ममार्यपुत्र एवात्र लोकपालाश्च साक्षिणः ।&lt;br&gt;&#xA;यद्येष समयोऽद्यापि स्वेच्छमुल्लङ्घितो मया ।। १८४&lt;br&gt;&#xA;तदार्यपुत्र ता एता उपयच्छस्व मे सखीः ।&lt;br&gt;&#xA;युष्माभिरेतद्भोः सख्यो भावनीयं च नान्यथा ।। १८५&lt;br&gt;&#xA;एवं तयोक्ते तुतुषुः समाश्लिष्यंश्च ता मिथः ।&lt;br&gt;&#xA;कुमार्यो मरणोत्तीर्णा राजाप्यन्तर्जहर्ष सः ।। १८६&lt;br&gt;&#xA;बुद्ध्वा तत्पितरस्ते च तत्र तत्क्षणमाययुः ।&lt;br&gt;&#xA;नरवाहनदत्ताय तस्मै प्राहुश्च ताः सुताः ।। १८७&lt;br&gt;&#xA;शासनं तेऽपि तत्कालं जामातुः प्रतिपेदिरे ।&lt;br&gt;&#xA;कालकूटपतिप्रष्ठास्तस्य विद्याधरेश्वराः ।। १८८&lt;br&gt;&#xA;एवं पञ्च समं प्राप्य महाविद्याधरात्मजाः ।&lt;br&gt;&#xA;नरवाहनदत्तोऽत्र माहात्म्यं स परं ययौ ।। १८९&lt;br&gt;&#xA;तस्थौ च तत्र कतिचित्ताभिः सह दिनानि सः ।&lt;br&gt;&#xA;ततश्चैवं हरिशिखः सेनापतिरुवाच तम् ।। 14..4.१९०&lt;br&gt;&#xA;शास्त्रज्ञोऽपि कथं देव नीतिमुल्लङ्घ्य वर्तसे ।&lt;br&gt;&#xA;विग्रहावसरे कोऽयं कामभोगरसस्तव ।। १९१&lt;br&gt;&#xA;क्वायं मन्दरदेवं तं जेतुं यात्रासमुद्यमः ।&lt;br&gt;&#xA;क्व चेयन्ति दिनानीह विहारोऽन्तःपुरैः सह ।। १९२&lt;br&gt;&#xA;एवं हरिशिखेनोक्ते महाराजो जगाद् सः ।&lt;br&gt;&#xA;युक्तमुक्तं प्रयत्नस्तु न भोगायात्र कोऽपि मे ।। १९३&lt;br&gt;&#xA;बन्धुप्राप्तिप्रदो ह्येष भार्याव्यतिकरो मया ।&lt;br&gt;&#xA;अरिमर्देऽधुना मुख्यमङ्गमित्यभिनन्दितः ।। १९४&lt;br&gt;&#xA;तदेतानि चलन्त्वद्य सैन्यान्यरिजयाय मे ।&lt;br&gt;&#xA;इत्युक्तवन्तं राजानं श्वशुरो मन्दरोऽब्रवीत् ।। १९५&lt;br&gt;&#xA;असिद्धचक्रवर्त्यङ्गसर्वरत्नस्य दुर्जयः ।&lt;br&gt;&#xA;देव मन्दरदेवोऽसौ दूरदुर्गमभूमिगः ।। १९६&lt;br&gt;&#xA;देवमायमहावीररक्षितद्वारदेशया ।&lt;br&gt;&#xA;अग्रस्थया त्रिशीर्षाख्यगुहया ह्येष रक्ष्यते ।। १९७&lt;br&gt;&#xA;सिद्धरत्नेन चाक्रम्य सा गुहा चक्रवर्तिना ।&lt;br&gt;&#xA;तञ्चक्रवर्तिरत्नं यो देव चन्दनपादपः ।। १९८&lt;br&gt;&#xA;अस्यां भुव्यस्ति तं तावत्साधयामीष्टसिद्धये ।&lt;br&gt;&#xA;नाचक्रवर्ती निकटं तरोः प्राप्नोति तस्य च ।। १९९&lt;br&gt;&#xA;श्रुत्वैतन्मन्दराद्रात्रौ निराहारो यतव्रतः ।&lt;br&gt;&#xA;नरवाहनदत्तोऽगात्तं चन्दनतरुं प्रति ।। 14..4.२००&lt;br&gt;&#xA;गच्छन्वित्रास्यमानोऽपि वीरो विघ्नैः सुदारुणैः ।&lt;br&gt;&#xA;न स तत्रास मूलं च प्राप तस्य महातरोः ।। २०१&lt;br&gt;&#xA;दृष्ट्वा च तं महारत्नं निबद्धोत्तुङ्गवेदिकम् ।&lt;br&gt;&#xA;एत्याध्यारुह्य सोपानैर्ववन्दे चन्दनद्रुमम् ।। २०२&lt;br&gt;&#xA;चक्रवर्तिन्नयमहं सिद्धस्ते चन्दनद्रुमः ।&lt;br&gt;&#xA;स्मृतस्य संनिधास्ये ते तदितो व्रज सांप्रतम् ।। २०३&lt;br&gt;&#xA;गोविन्दकूटं सेत्स्यन्ति रत्नान्यन्यानि ते ततः ।&lt;br&gt;&#xA;ततो मन्दरदेवं त्वं हेलयैव विजेष्यसे ।। २०४&lt;br&gt;&#xA;इत्युक्तश्च गिरा तत्र स रात्रावशरीरया ।&lt;br&gt;&#xA;तथेत्युक्त्वा प्रणम्यैतं सिद्धिमान्दिव्यपादपम् ।। २० ५&lt;br&gt;&#xA;प्रहृष्टो व्योममार्गेण महाविद्याधरेश्वरः ।&lt;br&gt;&#xA;नरवाहनदत्तोऽथ निजं कटकमाययौ ।। २०६&lt;br&gt;&#xA;अथ नीत्वा स निशां तामास्थाने सर्वसंनिधौ प्रातः ।&lt;br&gt;&#xA;नैशं साधितचन्दनपादपवृत्तान्तमखिलमाचख्यौ ।। २०७&lt;br&gt;&#xA;तद्बपद्ध्वा दयिताश्च बालसचिवाश्चाप्ताश्च विद्याधरा-&lt;br&gt;&#xA;स्ते ते वायुपथादयः सकटकाश्चित्राङ्गदाद्याश्च ते ।&lt;br&gt;&#xA;गन्धर्वाः प्रसभप्रसाधितमहासिद्धेः प्रहर्षाकुलाः&lt;br&gt;&#xA;सत्त्वोत्साहधृतिप्रभावमहतीं तस्यास्तुवन्धीरताम् ।। २०८&lt;br&gt;&#xA;संमन्त्र्य तैः सह स मन्दरदेवदर्पं राजा विजेतुमथ दिव्यविमानगामी ।&lt;br&gt;&#xA;शेषान्यचन्दनतरूदितरत्नसिद्ध्यै गोविन्दकूटगिरिमेव जगाम तावत् ।। २०९&lt;br&gt;&#xA;इति महाकविश्रीसोमदेवभट्टविरचिते कथासरित्सागरे पञ्चलम्बके चतुर्थस्तरङ्गः ।&lt;br&gt;&#xA;समाप्तश्चायं पञ्चलम्बकश्चतुर्दशः ।&lt;/p&gt;</description>
    </item>
  </channel>
</rss>
