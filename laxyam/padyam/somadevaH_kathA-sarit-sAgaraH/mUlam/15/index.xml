<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१५ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/15/</link>
    <description>Recent content in &#43;१५ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/15/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/15/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/15/001/</guid>
      <description>&lt;p&gt;इदं गुरुगिरीन्द्रजाप्रणयमन्दरान्दोलनात्पुरा किल कथामृतं हरमुखाम्बुधेरुद्गतम् ।&lt;br&gt;&#xA;प्रसह्य रसयन्ति ये विगतविघ्नलब्धर्द्धयो धुरं दधति वैबुधीं भुवि भवप्रसादेन ते ।।&lt;br&gt;&#xA;निशासु ताण्डवोद्दण्डशुण्डासीत्कारशीकरैः ।&lt;br&gt;&#xA;ज्योतींषि पुष्णन्निव वस्तमो मुष्णातु विघ्नजित् ।। १&lt;br&gt;&#xA;ततो गोविन्दकूटेऽत्र स्थितमास्थानवर्तिनम् ।&lt;br&gt;&#xA;नरवाहनदत्तं तं चक्रवर्तिनमाययौ ।। २&lt;br&gt;&#xA;विद्याधरो द्युमार्गेण सोऽमृतप्रभसंज्ञकः ।&lt;br&gt;&#xA;येनैष रक्षितः पूर्वं शत्रुक्षिप्तोऽग्निपर्वते ।। ३&lt;br&gt;&#xA;आगत्यावेदितात्मा च प्रणतश्चक्रवर्तिना ।&lt;br&gt;&#xA;तेन प्रीतिकृतातिथ्यः स तं विद्याधरोऽब्रवीत् ।। ४&lt;br&gt;&#xA;अस्ति दक्षिणदिग्वर्ती मलयाख्यो महागिरिः ।&lt;br&gt;&#xA;तत्राश्रमपदे चास्ते वामदेवो महानृषिः ।। ५&lt;br&gt;&#xA;स त्वां कस्यापि कार्यस्य हेतोरेकाकिनं प्रभो ।&lt;br&gt;&#xA;आह्वयत्येतदर्थं च तेनाहं प्रेषितोऽद्य ते ।। ६&lt;br&gt;&#xA;पूर्वार्जितः प्रभुस्त्वं च मम तेनास्मि चागतः ।&lt;br&gt;&#xA;तदेहि सिद्ध्यै गच्छावः शीघ्रं तस्यान्तिकं मुनेः ।। ७&lt;br&gt;&#xA;एवमुक्तवता तेन सह विद्याधरेण सः ।&lt;br&gt;&#xA;तत्रैव भार्याः सेनाश्च स्थापयित्वा तथेति ताः ।। ८&lt;br&gt;&#xA;उत्पत्य नभसा क्षिप्रं प्राप्यैव मलयाचलम् ।&lt;br&gt;&#xA;नरवाहनदत्तस्तं वामदेवर्षिमभ्यगात् ।। ९&lt;br&gt;&#xA;ददर्श तं च जरसा पाण्डुरं प्रांशुविग्रहम् ।&lt;br&gt;&#xA;निर्मांसनेत्रकुहरस्फुरत्तारकसन्मणिम् ।। 15.1.१०&lt;br&gt;&#xA;विद्याधरेन्द्ररत्नानां स्थानं वेल्लज्जटालतम् ।&lt;br&gt;&#xA;हिमाद्रिं सिद्धिसाहाय्यहेतोरिव सहागतम् ।। ११&lt;br&gt;&#xA;ततो ववन्दे चरणौ मुनेस्तस्य स सोऽपि तम् ।&lt;br&gt;&#xA;राजानं रचितातिथ्यो मुनिरेवमभाषत ।। १२&lt;br&gt;&#xA;पुरा दग्धोऽपि कामस्त्वं रत्यास्तुष्टेन शंभुना ।&lt;br&gt;&#xA;सर्वविद्याधरेन्द्राणां चक्रवर्ती विनिर्मितः ।। १३&lt;br&gt;&#xA;तदाश्रमे ममैतस्मिन्गम्भीरान्तर्गुहान्तरे ।&lt;br&gt;&#xA;सन्ति रत्नानि तानि त्वं मदादिष्टानि साधय ।। १४&lt;br&gt;&#xA;जेयो मन्दरदेवो हि सिद्धरत्नस्य ते भवेत् ।&lt;br&gt;&#xA;एतदर्थं त्वमाहूतो मयेह गिरिशाज्ञया ।। १५&lt;br&gt;&#xA;इत्युक्त्वा तेन मुनिनैवोपदिष्टविधिश्च सः ।&lt;br&gt;&#xA;नरवाहनदत्तस्तां प्रहृष्टः प्राविशद्गुहाम् ।। १६&lt;br&gt;&#xA;तस्यां विजित्य विघ्नौघांस्तांस्तान्वीरो ददर्श सः ।&lt;br&gt;&#xA;गजेन्द्रमभिधावन्तं मत्तं सगलगर्जितम् ।। १७&lt;br&gt;&#xA;मुखे मुष्टिप्रहारं च दत्त्वा पादौ च दन्तयोः ।&lt;br&gt;&#xA;आरुरोह च तं मत्तगजं राजा स लाघवात् ।। १८&lt;br&gt;&#xA;साधु सिद्धं महाहस्तिरत्नं ते चक्रवर्तिनः ।&lt;br&gt;&#xA;इति वाणी गुहामध्यादशरीरोदभूत्तदा ।। १९&lt;br&gt;&#xA;ततः खड्गमहीन्द्राभं स ददर्श निपत्य च ।&lt;br&gt;&#xA;चक्रवर्तित्वलक्ष्म्यास्तं केशपाशमिवाग्रहीत् ।। 15.1.२०&lt;br&gt;&#xA;साधु भोः खड्गरत्नं ते सिद्धं जैत्रमरिंदम ।&lt;br&gt;&#xA;इति वागुदभूद्भूयोऽप्यशरीरा गुहान्तरे ।। २१&lt;br&gt;&#xA;ततः स चन्द्रिकारत्नं कामिनीरत्नमत्र च ।&lt;br&gt;&#xA;विध्वंसिनीति नाम्ना च विद्यारत्नमसाधयत् ।। २२&lt;br&gt;&#xA;एवं द्वाभ्यां सहाद्याभ्यां सरसा चन्दनेन च ।&lt;br&gt;&#xA;कार्यकालोपयुक्तानि सप्त माहात्म्यदानि च ।। २३&lt;br&gt;&#xA;साधयित्वा स रत्नानि गुहाया निर्गतस्ततः ।&lt;br&gt;&#xA;वामदेवर्षये तस्मै सिद्धं सर्वं शशंस तत् ।। २४&lt;br&gt;&#xA;ततः स मुनिराह स्म तं प्रीत्या चक्रवर्तिनम् ।&lt;br&gt;&#xA;पुत्र सिद्धमहाचक्रवर्तिरत्नो व्रजाधुना ।। २५&lt;br&gt;&#xA;जय मन्दरदेवं तं कैलासोत्तरपार्श्वगम् ।&lt;br&gt;&#xA;भुङ्क्ष्व चोभयतत्पार्श्वसाम्राज्यश्रियमूर्जिताम् ।। २६&lt;br&gt;&#xA;इत्युक्तस्तेन मुनिना सिद्धकार्यः प्रणम्य तम् ।&lt;br&gt;&#xA;चक्रवर्ती ततो व्योम्ना स ययौ सामृतप्रभः ।। २७&lt;br&gt;&#xA;प्राप गोविन्दकूटस्थं तच्च स्वशिबिरं क्षणात् ।&lt;br&gt;&#xA;महाप्रभावया श्वश्र्वा धनवत्याभिरक्षितम् ।। २८&lt;br&gt;&#xA;तत्र मार्गोन्मुखैर्दृष्ट्वा निजैर्विद्याधराधिपैः ।&lt;br&gt;&#xA;भार्याभिः सचिवैश्चैव प्रहृष्टैः सोऽभ्यनन्द्यत ।। २९&lt;br&gt;&#xA;अथोपविष्टः पृच्छद्भ्यो वामदेवर्षिदर्शनम् ।&lt;br&gt;&#xA;गुहाप्रवेशं रत्नानां सिद्धिं चैभ्यः शशंस सः ।। 15.1.३०&lt;br&gt;&#xA;ततस्तत्र हतानन्ददिव्यतूर्यो महोत्सवः ।&lt;br&gt;&#xA;नृत्यद्विद्याधरीकोऽभूत्पानमत्तजनस्तथा ।। ३१&lt;br&gt;&#xA;अन्येद्युश्च रिपुस्थानस्थितासौम्यग्रहेण सः ।&lt;br&gt;&#xA;आक्रान्तकण्टकस्थानसौम्येनात्मसमर्द्धिना ।। ३२&lt;br&gt;&#xA;सर्वान्यसंपद्युक्तेन लग्नेन कृतमङ्गलः ।&lt;br&gt;&#xA;आरुह्य शर्वदत्तं तद्विमानं ब्रह्मनिर्मितम् ।। ३३&lt;br&gt;&#xA;जेतुं मन्दरदेवं तं ससैन्योऽन्तःपुरान्वितः ।&lt;br&gt;&#xA;नरवाहनदत्तोऽत्र प्रतस्थे नभसा ततः ।। ३४&lt;br&gt;&#xA;चेलुश्चानुचरास्ते ते प्रवीराः परिवार्य तम् ।&lt;br&gt;&#xA;भक्ता भीताश्च गन्धर्वराजविद्याधराधिपाः ।।३५&lt;br&gt;&#xA;सेनापतेर्हरिशिखस्यादेशानुविधायिनः ।&lt;br&gt;&#xA;चण्डसिंहः समं मात्रा धनवत्या सुमेधसा ।। ३६&lt;br&gt;&#xA;वीरः पिङ्गलगान्धारस्तथा वायुपथो बली ।&lt;br&gt;&#xA;विद्युत्पुञ्जोऽमितगतिः कालकूटपतिश्च सः ।। ३७&lt;br&gt;&#xA;मन्दरः समहादंष्ट्रः स्वसखा चामृतप्रभः ।&lt;br&gt;&#xA;समं सागरदत्तेन वीरश्चित्राङ्गदोऽपि .सः ।। ३८&lt;br&gt;&#xA;एते चान्ये च येऽत्रासन्गौरिमुण्डव्यपाश्रिताः ।&lt;br&gt;&#xA;समग्रास्तेऽन्वधावंस्तं विजिगीषुं बलान्विताः ।। ३९&lt;br&gt;&#xA;तदा तत्सेनया छन्ने गगने क्वापि भास्करः ।&lt;br&gt;&#xA;ममज्ज लज्जयेवात्र तत्तेजोनिह्नुतप्रभः ।। 15.1.४०&lt;br&gt;&#xA;अथ मानसमुल्लङ्घ्य देवर्षिव्रातसेवितम् ।&lt;br&gt;&#xA;अतीत्य गण्डशैलं च लीलोद्यानं द्युयोषिताम् ।। ४१&lt;br&gt;&#xA;स चक्रवर्ती संप्राप स्फटिकापाण्डुरत्विषः ।&lt;br&gt;&#xA;मूलं निजयशोराशेरिव कैलासभूभृतः ।। ४२&lt;br&gt;&#xA;तत्र मन्दाकिनीतीरे निषण्णं निजगाद तम् ।&lt;br&gt;&#xA;विद्याधराधिपो धीमान्मन्दरो बन्धुरं वचः ।। ४३&lt;br&gt;&#xA;इहैव तावद्देवाद्य स्थीयतां द्युनदीतटे ।&lt;br&gt;&#xA;न युक्तमिममुल्लङ्घ्य कैलासं गन्तुमग्रतः ।। ४४&lt;br&gt;&#xA;हरास्पदस्य ह्येतस्य विद्या नश्यन्ति लङ्घनात् ।&lt;br&gt;&#xA;त्रिशीर्षगुहया तस्य गन्तव्यं पार्श्वमुत्तरम् ।। ४५&lt;br&gt;&#xA;देवमायाभिधानेन सा च राज्ञाभिरक्ष्यते ।&lt;br&gt;&#xA;स चातिदृप्तस्तस्मात्तमजित्वा गम्यते कथम् ।। ४६&lt;br&gt;&#xA;मन्दरेणैवमुदिते धनवत्यानुमोदिते ।&lt;br&gt;&#xA;नरवाहनदत्तस्तं तत्रैवासीत्स वासरम् ।। ४७&lt;br&gt;&#xA;तत्रस्थो देवमायाय दूतं साम्ना व्यसर्जयत् ।&lt;br&gt;&#xA;स च सान्त्वेन नैवास्य शासनं प्रत्यपद्यत ।। ४८&lt;br&gt;&#xA;ततोऽपरेद्युः संनद्धैस्तैस्तैः स्वै राजभिः सह ।&lt;br&gt;&#xA;स चक्रवर्ती तं प्रायाद्देवमायं प्रति प्रभुः ।। ४९&lt;br&gt;&#xA;देवमायोऽपि तद्बुद्ध्वा ससैन्यो योद्धुमाययौ ।&lt;br&gt;&#xA;वराहवज्रमुष्ट्यादिभूरिराजान्वितोऽग्रतः ।। 15.1.५०&lt;br&gt;&#xA;ततः प्रववृते तत्र सङ्ग्रामः सेनयोस्तयोः ।&lt;br&gt;&#xA;कैलासे सुरसंघातविमानाच्छादिताम्बरः ।। ५१&lt;br&gt;&#xA;छिन्नभूरिशिरःश्रेणिकरकावर्षभीषणः ।&lt;br&gt;&#xA;सवीरगर्जितः सोऽभूद्घोरो रणघनागमः ।। ५२&lt;br&gt;&#xA;देवमायस्य सेनान्यमग्रयोधं जघान यत् ।&lt;br&gt;&#xA;वराहं चण्डसिंहोऽत्र न नामाभूत्तदाद्भुतम् ।। ५३&lt;br&gt;&#xA;चित्रं तु यत्स्वयं बद्धो देवमायोऽप्यमायिना ।&lt;br&gt;&#xA;नरवाहनदत्तेन प्रहारैर्मूर्च्छितो रणे ।। ५४&lt;br&gt;&#xA;बद्धे च तस्मिंस्तत्सैन्यमभज्यत महारथैः ।&lt;br&gt;&#xA;वज्रमुष्टिमहाबाहुतीक्ष्णदंष्ट्रादिभिः सह ।। ५५&lt;br&gt;&#xA;ततः सुरैर्विमानस्थै साधु साध्वित्युदीरिते ।&lt;br&gt;&#xA;सर्वेऽप्यभिननन्दुस्तं जयिनं चक्रवर्तिनम् ।। ५६&lt;br&gt;&#xA;अथ तं संयतानीतं समाश्वास्य महाप्रभुः ।&lt;br&gt;&#xA;प्रसादेनानुजग्राह देवमायं मुमोच च ।। ५७&lt;br&gt;&#xA;सोऽपि बाहुजितस्तस्य शासनं चक्रवर्तिनः ।&lt;br&gt;&#xA;वज्रमुष्ट्यादिभिः सार्धं प्रणतः प्रत्यपद्यत ।। ५८&lt;br&gt;&#xA;ततो निवृत्ते सङ्ग्रामे तस्मिन्व्यपगतेऽहनि ।&lt;br&gt;&#xA;प्रातरास्थानमायातः पार्श्वस्थश्चक्रवर्तिनः ।। ५३&lt;br&gt;&#xA;तं त्रिशीर्षगुहाम्नायं तेन पृष्टो विविक्षुणा ।&lt;br&gt;&#xA;देवमायो यथातत्त्वमेवं कथयति स्म सः ।। 15.1.६०&lt;br&gt;&#xA;कैलासस्य पुरा देव विद्याधरवराश्रिते ।&lt;br&gt;&#xA;अभूतां भिन्नसाम्राज्ये द्वे पार्श्वे दक्षिणोत्तरे ।। ६१&lt;br&gt;&#xA;ऋषभाख्योऽथ देवेन तपस्तुष्टेन शंभुना ।&lt;br&gt;&#xA;चक्रवर्ती प्रदिष्टोऽभूदेक एव तटीर्द्वयोः ।। ६२&lt;br&gt;&#xA;स गन्तुमुत्तरं पार्श्वं कैलासं जातु लङ्घयन् ।&lt;br&gt;&#xA;अधःस्थितहरक्रोधाद्भ्रष्टविद्योऽपतद्दिवः ।। ६३&lt;br&gt;&#xA;ततः क्रूरेण तपसा पुनराराधितं हरम् ।&lt;br&gt;&#xA;प्राग्वदादिष्टसाम्राज्यमृषभोसौ व्यजिज्ञपत् । ।६४&lt;br&gt;&#xA;कैलासोल्लङ्घनं तावन्नास्मि नः केन तत्पथा ।&lt;br&gt;&#xA;उभयोः पार्श्वयोर्देव चक्रवर्ती भवाम्यहम् ।।६५&lt;br&gt;&#xA;तच्छ्रुत्वोत्तरपार्श्वेऽस्य गमनाय पिनाकभृत् ।&lt;br&gt;&#xA;चकार भित्त्वा कैलासं तद्गुहाविवरं महत् ।।६६&lt;br&gt;&#xA;अथ विद्धः स कैलासो विग्नो व्यज्ञापयच्छिवम् ।&lt;br&gt;&#xA;मानुषागम्यमेतन्मे भगवन्पार्श्वमुत्तरम् ।।६७&lt;br&gt;&#xA;गम्यं तेषामपीदानीमनया गुहया कृतम् ।&lt;br&gt;&#xA;तत्तथा कुरु येनैषा मर्यादा मे न भज्यते ।। ६८&lt;br&gt;&#xA;कैलासेनेति विज्ञप्तो गुहायां रक्षकान्हरः ।&lt;br&gt;&#xA;स्थापयामास दिग्दन्तिदृग्विषाहीन्द्रगुह्यकान् ।। ६९&lt;br&gt;&#xA;दक्षिणेऽस्य महामायं द्वारि विद्याधरेश्वरम् ।&lt;br&gt;&#xA;उत्तरे कालरात्रिं च चण्डिकामपराजिताम् ।। 15.1.७०&lt;br&gt;&#xA;एवं कृतगुहारक्षो महारत्नानि शंकरः ।&lt;br&gt;&#xA;उत्पाद्य भगवांस्तत्र व्यवस्थामादिदेश सः ।। ७१&lt;br&gt;&#xA;सिद्धरत्नस्य गम्येयं द्विपार्श्वी चक्रवर्तिनः ।&lt;br&gt;&#xA;द्युचराणां सदाराणां सदूतानां भविष्यति ।। ७२&lt;br&gt;&#xA;अनुज्ञाताश्च ये तेन राजानः स्युरिहोत्तरे ।&lt;br&gt;&#xA;तेषां चैषा गुहा गम्या न त्वन्यस्यात्र कस्यचित् ।। ७३&lt;br&gt;&#xA;इत्यादिष्टवति त्र्यक्षे कुर्वन्नृषभकस्ततः ।&lt;br&gt;&#xA;साम्राज्यं युयुधे दर्पाद्देवैर्जघ्ने च वज्रिणा ।। ७४&lt;br&gt;&#xA;इत्येषोऽस्यास्त्रिशीर्षाख्यगुहाया आगमः प्रभो ।&lt;br&gt;&#xA;अगम्या चैव सैषान्यैर्विना युष्मादृशैर्गुहा ।। ७५&lt;br&gt;&#xA;तस्य चैतद्गुहाद्वाररक्षिणः कालतः कुले ।&lt;br&gt;&#xA;महामायस्य जातोऽयं देवमायोऽहमीश्वर ।। ७६&lt;br&gt;&#xA;विद्याधरेषु जातोऽयं दुर्जयो रिपुभिर्मृधे ।&lt;br&gt;&#xA;यश्च जेष्यत्यमुं सोऽत्र चक्रवर्ती भविष्यति ।। ७७&lt;br&gt;&#xA;तेनास्य स्वामिना भाव्यं सोऽनुवर्त्योऽमुना प्रभुः ।&lt;br&gt;&#xA;इति जन्मनि मे दिव्या व्याजहार सरस्वती ।। ७८&lt;br&gt;&#xA;सोऽहं जितस्त्वया त्वं च सिद्धरत्नः प्रभाववान् ।&lt;br&gt;&#xA;कैलासोभयपार्श्वैकचक्रवर्तीह नः प्रभुः ।। ७९&lt;br&gt;&#xA;तत्त्रिशीर्षगुहामेतां तीर्त्वा शेषान्रिपूञ्जय ।&lt;br&gt;&#xA;इत्युक्ते दैवमायेन चक्रवर्ती जगाद सः ।। 15.1.८०&lt;br&gt;&#xA;गच्छामोऽद्य गुहाद्वारे वसामस्तत्र सांप्रतम् ।&lt;br&gt;&#xA;कृतसंविधयः प्रातः प्रवेक्ष्यामश्च तां गुहाम् ।। ८१&lt;br&gt;&#xA;इत्युक्तवान्स गत्वाथ सर्वैस्तै राजभिः सह ।&lt;br&gt;&#xA;नरवाहनदत्तोऽत्र गुहाद्वारे समावसत् ।। ८२&lt;br&gt;&#xA;ददर्श तां च गम्भीरनिरालोकोदरां गुहाम् ।&lt;br&gt;&#xA;जन्मभूमिमनर्केन्दुं कल्पान्ततमसामिव ।। ८३&lt;br&gt;&#xA;द्वितीयेऽह्नि च संपूज्य विवेशैतां विमानगः ।&lt;br&gt;&#xA;ध्यातोपनतसद्रत्नसहायः सपरिच्छदः ।। ८४&lt;br&gt;&#xA;तमांसि चन्द्रिकारत्नैश्चन्दनेनाहिदृग्विषान् ।&lt;br&gt;&#xA;दिग्गजान्हस्तिरत्नेन खङ्गरत्नेन गुह्यकान् ।। ८५&lt;br&gt;&#xA;विघ्नानन्यांश्चान्यरत्नैर्निवार्य सह सेनया ।&lt;br&gt;&#xA;उत्तीर्य तां गुहां चोदग्द्वारेण स विनिर्ययौ ।। ८६&lt;br&gt;&#xA;ददर्श च गुहागर्भनिर्गतः पार्श्वमुत्तरम् ।&lt;br&gt;&#xA;कैलासस्यापुनर्जन्मजीवलोकान्तरोपमम् ।। ८७&lt;br&gt;&#xA;साधु रत्नप्रभावाप्तमाहात्म्येन गुहा त्वया ।&lt;br&gt;&#xA;चक्रवर्तिन्नियं तीर्णेत्युदभूद्वाक्तदा दिवः ।। ८८&lt;br&gt;&#xA;अथोचतुर्धनवती देवमायश्च तं प्रभुम् ।&lt;br&gt;&#xA;देव संनिहिता द्वारे कालरात्रिर्हि सर्वदा ।। ८९&lt;br&gt;&#xA;एषा चोत्पादिता पूर्वं विष्णुनामृतमन्थने ।&lt;br&gt;&#xA;दारणी दानवेन्द्राणाममृतं हर्तुमिच्छताम् ।। 15.1.९०&lt;br&gt;&#xA;सैषादिष्टा गुहामेतामिह शर्वेण रक्षितुम् ।&lt;br&gt;&#xA;यथा नान्यस्तरेदेनां यथोक्तैस्त्वद्विधैर्विना ।। ९१&lt;br&gt;&#xA;त्वं चक्रवर्ती तीर्णश्च सिद्धरत्नो गुहामिमाम् ।&lt;br&gt;&#xA;तदेषा पूजनीया ते पूज्या विजयसिद्धये ।। ९२&lt;br&gt;&#xA;एवं धनवतीदेवमायोक्तस्यैव तस्य सः ।&lt;br&gt;&#xA;नरवाहनदत्तस्य तत्राक्षीयत वासरः ।। ९३&lt;br&gt;&#xA;संध्यारुणा बभूवुश्च कैलासोत्तरसानवः ।&lt;br&gt;&#xA;सूचयन्त इवासन्नसङ्गामरुधिरोक्षणम् ।। ९४&lt;br&gt;&#xA;आवृणोत्कटकं तस्य राज्ञो लब्धबलं तमः ।&lt;br&gt;&#xA;गुहागृहपराभूतिवैरमार्द्रमिव स्मरन् ।। ९५&lt;br&gt;&#xA;अनर्चादुर्मनःकालरात्रिक्रोधाङ्कुरा इव ।&lt;br&gt;&#xA;बभ्रमुर्भूतवेतालडाकिनीगणफेरवः ।। ९६&lt;br&gt;&#xA;क्षणाच्च जज्ञे निःसंज्ञं सैन्यं सुप्तमिवाखिलम् ।&lt;br&gt;&#xA;नरवाहनदत्तस्य स एकोऽभून्न मोहितः ।। ९७&lt;br&gt;&#xA;ततोऽनर्चनसंक्रुद्धकालरात्रिविजृम्भितम् ।&lt;br&gt;&#xA;मन्वानश्चक्रवर्ती स वाक्पुष्पैस्तामथार्चयत् ।। ९८&lt;br&gt;&#xA;आशिरश्चक्रसंचारचतुरा प्रणवाकृतिः ।&lt;br&gt;&#xA;त्वं प्राणशक्तिर्जन्तूनां जीवनी त्वां नमाम्यहम् ।। ९९&lt;br&gt;&#xA;स्रवन्महिषकण्ठास्रधाराभिस्त्रिशिखाश्रिभिः ।&lt;br&gt;&#xA;आश्वासितत्रिभुवने दुर्गारूपे नमोऽस्तु ते ।। 15.1.१००&lt;br&gt;&#xA;रुरुरक्तभृतभ्रान्तकरस्थितकपालया ।&lt;br&gt;&#xA;नृत्यन्त्या त्रिजगद्रक्षापात्रयेव जितं त्वया ।। १०१&lt;br&gt;&#xA;ऊर्ध्वाक्षिदीप्तिदीपाग्र्यकपाला कालरात्र्यपि ।&lt;br&gt;&#xA;कपालहस्ता सार्केन्दुरिव भासि भवप्रिये ।। १०२&lt;br&gt;&#xA;इति स्तुता तुतोषात्र कालरात्रिर्न तस्य यत् ।&lt;br&gt;&#xA;तत्स्वमूर्धोपहारेण तामर्चितुमियेष सः ।। १०३&lt;br&gt;&#xA;मा पुत्र साहसं कार्षीरेषा सिद्धास्मि वीर ते ।&lt;br&gt;&#xA;प्रकृतिस्थं तवास्त्वेतत्कटकं जयमाप्नुहि ।। १०४&lt;br&gt;&#xA;इत्युवाचात्तखड्गं तं सा देवी तत्र तत्क्षणम् ।&lt;br&gt;&#xA;सुप्तप्रबुद्धमिव तत्कटकं तस्य चाभवत् ।। १०५&lt;br&gt;&#xA;ततो भार्या वयस्याश्च सर्वे विद्याधराश्च ते ।&lt;br&gt;&#xA;प्रशशंसुस्तमेतस्य प्रभावं चक्रवर्तिनः ।। १०५&lt;br&gt;&#xA;अथैष विहिताहारपानाद्यावश्यकक्रियः ।&lt;br&gt;&#xA;वीरोऽनैषीत्त्रियामां तां शतयामामिवायताम् ।। १०७&lt;br&gt;&#xA;प्रातश्च पूजयित्वा तां कालरात्रिं ततो ययौ ।&lt;br&gt;&#xA;विद्याधरनिरुद्धाग्रमार्गं धूमशिखं प्रति ।। १०८&lt;br&gt;&#xA;अभूत्तेन समं तस्य सङ्ग्रामश्चक्रवर्तिनः ।&lt;br&gt;&#xA;राज्ञा मन्दरदेवीयप्रधानेन स तादृशः ।। १०९&lt;br&gt;&#xA;यत्र खड्गमयं व्योम शूरमूर्धमयी मही ।&lt;br&gt;&#xA;आसीज्जहि जहीत्युग्रवीरवाक्यमयं वचः ।। 15.1.११०&lt;br&gt;&#xA;तत्र धूमशिखं युद्धे बद्ध्वानीतं प्रसह्य तम् ।&lt;br&gt;&#xA;चक्रवर्ती स संमान्य ग्राहयामास शासनम् ।। १११&lt;br&gt;&#xA;न्यवेशयच्च तदहः सैन्यमत्रैव तत्पुरे ।&lt;br&gt;&#xA;शान्तधूमशिखोद्रेकमग्निदग्धेन्धनं यथा ।। ११२&lt;br&gt;&#xA;द्वितीयेऽह्नि स चारेभ्यो योद्धुमायान्तमग्रतः ।&lt;br&gt;&#xA;बुद्ध्वा मन्दरदेवं तं ज्ञातवृत्तान्तमग्रतः ।। ११३&lt;br&gt;&#xA;नरवाहनदत्तस्थैः सह विद्याधरेश्वरैः ।&lt;br&gt;&#xA;प्रययौ तं प्रति ततस्तज्जये बद्धनिश्चयः ।। ११४&lt;br&gt;&#xA;किंचिद्गत्वा ददर्शाग्रे बहुराजगणान्वितम् ।&lt;br&gt;&#xA;सैन्यं मन्दरदेवस्य रचितव्यूहमागतम् ।। १११&lt;br&gt;&#xA;ततः कृतप्रतिव्यूहरचनो राजभिर्वृतः ।&lt;br&gt;&#xA;नरवाहनदत्तस्तदभ्यधावदरेर्बलम् ।। ११६&lt;br&gt;&#xA;अथाहवः प्रववृते तयोरुभयसैन्ययोः ।&lt;br&gt;&#xA;प्रलयोद्वेलजलधिक्षुभितौघानुकारिणोः ।। ११७&lt;br&gt;&#xA;ततस्ते चण्डसिंहाद्या युध्यन्ते स्म महारथाः ।&lt;br&gt;&#xA;शूराः काञ्चनदृंष्ट्राख्यराजप्रभृतयोऽन्यतः ।। ११८&lt;br&gt;&#xA;प्रकम्पितत्रिभुवनो विक्षोभितकुलाचलः ।&lt;br&gt;&#xA;विजजृम्भे स सङ्ग्रामः कल्पान्तपवनागमः ।। ११९&lt;br&gt;&#xA;शोणैकपार्श्वः कैलासः शूरशोणितकुङ्कुमैः ।&lt;br&gt;&#xA;भूतिश्वेतान्यपार्श्वश्च तदा गौरीशमन्वगात् ।। 15.1.१२०&lt;br&gt;&#xA;खड्गपट्टोदितानेकसूर्यबिम्बोग्रभास्वरः ।&lt;br&gt;&#xA;सत्यं प्रलयकालोऽभूद्वीराणां स महाहवः ।। १२१&lt;br&gt;&#xA;इयत्तद्युद्धमासीद्यद्विस्मयं प्रेक्षणागताः ।&lt;br&gt;&#xA;नारदाद्या अपि ययुर्दृष्टदेवासुराहवाः ।। १२२&lt;br&gt;&#xA;इत्थं घोरे रणे तस्मिंश्चण्डसिंहोऽभिधावितः ।&lt;br&gt;&#xA;जघ्ने काञ्चनदंष्ट्रेन गदया मूर्ध्नि भीमया ।। १२३&lt;br&gt;&#xA;तं गदाघातपतितं दृष्ट्वा धनवती सुतम् ।&lt;br&gt;&#xA;शप्त्वा विद्याबलेनोभे सैन्ये निश्चेतने व्यधात् ।। १२४&lt;br&gt;&#xA;नरवाहनदत्तश्च चक्रवर्ती बलादितः ।&lt;br&gt;&#xA;ततो मन्दरदेवश्च द्वावेवास्तां सचेतनौ ।। १२५&lt;br&gt;&#xA;तदा धनवतीं क्रुद्धां जगत्संहरणक्षमाम् ।&lt;br&gt;&#xA;वीक्ष्याम्बरगता देवा अपि दिक्षु प्रदुद्रुवुः ।। १२६&lt;br&gt;&#xA;दृष्ट्वा मन्दरदेवोऽथ चक्रवर्तिनमेककम् ।&lt;br&gt;&#xA;नरवाहनदत्तं तमभ्यधावदुदायुधः ।। १२७&lt;br&gt;&#xA;नरवाहनदत्तोऽपि विमानादवतीर्य सः ।&lt;br&gt;&#xA;उत्खातखड्गरत्नः सन्प्रतिजग्राह तं जवात् ।। १२८&lt;br&gt;&#xA;ततो मन्दरदेवेन मायया जयमिच्छता ।&lt;br&gt;&#xA;समदोद्दाममातङ्गरूपं चक्रे स्वविद्यया ।। १२९&lt;br&gt;&#xA;तद्दृष्ट्वाकारि सुमहत्सिंहरूपं स्वमायया ।&lt;br&gt;&#xA;नरवाहनदत्तेन विद्यातिशयशालिना ।। 15.1.१३०&lt;br&gt;&#xA;ततो भग्नेभवपुषा मुक्तसिंहाकृतिः स्फुटम् ।&lt;br&gt;&#xA;युद्धं मन्दरदेवेन चक्रवर्ती ततान सः ।। १३१&lt;br&gt;&#xA;नानाविचित्रकरणावङ्गहारक्रियासु तौ ।&lt;br&gt;&#xA;मण्डलाग्रधरौ नाट्यप्रवृत्ताविव रेजतुः ।। १३२&lt;br&gt;&#xA;नरवाहनदत्तोऽथ साक्षाज्जयमिवाहरत् ।&lt;br&gt;&#xA;खड्गं मन्दरदेवस्य करात्करणयुक्तितः ।। १३३&lt;br&gt;&#xA;हृतखड्गस्य चाकृष्टक्षुरिकस्यात्र तामपि ।&lt;br&gt;&#xA;तथैव तस्य सहसा चक्रवर्ती जहार सः ।। १३४&lt;br&gt;&#xA;ततोऽपशस्त्रं बाहुभ्यां युध्यमानं स गुल्फयोः ।&lt;br&gt;&#xA;प्राप्य मन्दरदेवं तं राजा भूमावपातयत् ।। १३५&lt;br&gt;&#xA;प्रारेभे च शिरश्छेत्तुं केशेष्वाकृष्य तस्य सः ।&lt;br&gt;&#xA;वक्षसि न्यस्तचरणः सम्राट् खड्गेन विद्विषः ।। १३६&lt;br&gt;&#xA;तावन्मन्दरदेवीति नाम्ना कन्याभ्युपेत्य तम् ।&lt;br&gt;&#xA;स्वसा मन्दरदेवस्य वारयन्त्येवमब्रवीत् ।। १३७&lt;br&gt;&#xA;तपोवनस्थो दृष्ट्वा त्वं भर्ता प्राक्कल्पितो मया ।&lt;br&gt;&#xA;तच्छ्वशुर्यमिमं राजन्मा वधीर्भ्रातरं मम ।। १३८&lt;br&gt;&#xA;एवं तयोक्तः सुदृशा विमुच्य जितलज्जितम् ।&lt;br&gt;&#xA;धीरो मन्दरदेवं तं महाराजो जगाद सः ।। १३९&lt;br&gt;&#xA;मुक्तो मया त्वं मा भूत्तल्लज्जा विद्याधरेश ते ।&lt;br&gt;&#xA;चपलौ किल शूराणां रणे जयपराजयौ ।। 15.1.१४०&lt;br&gt;&#xA;इति मन्दरदेवोऽसावुक्तो राज्ञा जगाद् तम् ।&lt;br&gt;&#xA;किं जीवितमिदानीं मे रक्षितस्याहवे स्त्रिया ।। १४१&lt;br&gt;&#xA;तदहं यामि तपसे वनस्थस्यान्तिकं पितुः ।&lt;br&gt;&#xA;त्वमेवोभयवेद्यर्धचक्रवर्तीह निर्मितः ।। १४२&lt;br&gt;&#xA;अयमर्थश्च मे भावी पित्रा पूर्वमसूच्यत ।&lt;br&gt;&#xA;इत्युक्त्वा स ययौ मानी पितुः पार्श्वं तपोवनम् ।। १४३&lt;br&gt;&#xA;साधु सम्यड्महाचक्रवर्तिञ्जित्वा रिपूंस्त्वया ।&lt;br&gt;&#xA;प्राप्तं साम्राज्यमित्यूचुर्गगनस्थाः सुरास्तदा ।। १४४&lt;br&gt;&#xA;गते मन्दरदेवेऽथ निजं धनवती सुतम् ।&lt;br&gt;&#xA;उभे च सेने विदधे स्वशक्त्या लब्धचेतने ।। १४५&lt;br&gt;&#xA;इति सुप्तप्रतिबुद्धा इव सर्वे वैरिणं जितं बुद्धा ।&lt;br&gt;&#xA;सचिवादयो विजयिनं नरवाहनदत्तमभिननन्दुस्तम् ।। १४६&lt;br&gt;&#xA;येऽपि च काञ्चनदंष्ट्राशोककरक्ताक्षकालजिह्वाद्याः ।&lt;br&gt;&#xA;मन्दरदेवीयास्ते राजानस्तस्य शासनं जगृहुः ।। १४७&lt;br&gt;&#xA;काञ्चनदंष्ट्रालोकनसंस्मृतसमराप्ततद्गदाघातः ।&lt;br&gt;&#xA;प्रचुकोप चण्डसिंहः प्रविधुतदृढमुष्टिपीडितासिवरः ।। १४८&lt;br&gt;&#xA;कृतमिह समरेण वत्स कस्त्वां समरमुखे विजयेत किं तु युक्त्या ।।&lt;br&gt;&#xA;क्षणमिव विहिता मयैव साभूदुभयबलक्षयरक्षणाय माया ।। १४९&lt;br&gt;&#xA;इति च धनवती तदा ब्रुवाणा निजतनयं प्रशमय्य तं प्रकोपात् ।&lt;br&gt;&#xA;बलमखिलमनन्दयत्स्वसिद्ध्या सहनरवाहनदत्तचक्रवर्ती ।। 15.1.१५०&lt;br&gt;&#xA;प्राप्ते जितप्रणतविद्रुतवैरिवीरवीताहवव्यतिकरोत्तरपार्श्वराज्ये ।&lt;br&gt;&#xA;शर्वाचलस्य नरवाहनदत्तदेवः प्रीतिं परामभजताक्षतमित्त्रवर्गः ।। १५१&lt;br&gt;&#xA;ततोऽरिविजयोत्सवप्रहततारतूर्यं कृती&lt;br&gt;&#xA;स तद्दयुचरसुन्दरीरुचिरनृत्तगीताञ्चितम् ।&lt;br&gt;&#xA;प्रियासचिवसंगतः प्रवरराजवृन्दान्वितः&lt;br&gt;&#xA;प्रतापमिव वैरिणां मधु पिबन्ननैषीद्दिनम् ।। १५२&lt;/p&gt;</description>
    </item>
    <item>
      <title>००२</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/15/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/15/002/</guid>
      <description>&lt;p&gt;अथापरेद्युरुत्थाय ततः कैलाससानुतः ।&lt;br&gt;&#xA;नरवाहनदत्तोऽसौ चक्रवर्ती बलान्वितः ।। १&lt;br&gt;&#xA;राज्ञः काञ्चनदंष्ट्रस्य वचनादग्रगामिनः ।&lt;br&gt;&#xA;प्रायान्मन्दरदेवीयं पुरं विमलसंज्ञकम् ।। २&lt;br&gt;&#xA;संप्राप तच्च सौवर्णप्रांशुप्राकारसुन्दरम् ।&lt;br&gt;&#xA;सुमेरुमिव कैलासं सभाजयितुमागतम् ।। ३&lt;br&gt;&#xA;विवेश चातिगम्भीरमच्युतश्रीविराजितम् ।&lt;br&gt;&#xA;अनन्तरत्ननिलयं निस्तोयमिव सागरम् ।। ४&lt;br&gt;&#xA;तत्रास्थानोपविष्टं तं राजभिर्द्युचरैर्वृतम् ।&lt;br&gt;&#xA;सम्राजमेत्य राजान्तःपुरवृद्धा व्यजिज्ञपन् ।।&lt;br&gt;&#xA;प्र गते मन्दरदेवेऽत्र वनं युष्मत्पराजिते ।&lt;br&gt;&#xA;तद्देव्योऽग्निं विविक्षन्ति श्रुत्वा वेत्त्यधुना प्रभुः ।। ६&lt;br&gt;&#xA;इत्युक्तस्तैः स मरणाच्चक्रवर्ती निवार्य ताः ।&lt;br&gt;&#xA;संविभेजे निवासादिदानेन भगिनीरिव ।। ७&lt;br&gt;&#xA;तेन विद्याधराधीशवर्गं निखिलमेव तम् ।&lt;br&gt;&#xA;दत्तानुरागनिगडं स सम्राट् समपादयत् ।। ८&lt;br&gt;&#xA;तं च तत्रामितगतिं राजानं पूर्वकल्पितम् ।&lt;br&gt;&#xA;राज्ये मन्दरदेवस्य कृतज्ञः सोऽभिषिक्तवान् ।। ९&lt;br&gt;&#xA;अर्पयामास तस्मै च तदीयांस्तान्महीक्षितः ।&lt;br&gt;&#xA;राज्ञे काञ्चनदंष्ट्रादीन्भक्तायाव्यभिचारिणे ।। १०&lt;br&gt;&#xA;रेमे च तत्र सप्ताहमुद्यानेषु महर्द्धिषु ।&lt;br&gt;&#xA;कैलासोत्तरदिक्पार्श्वलक्ष्म्याश्लिष्टो नवोढया ।। ११&lt;br&gt;&#xA;ततश्चोभयवेद्यर्धविद्याधरमहीक्षिताम् ।&lt;br&gt;&#xA;चक्रवर्तित्वमासाद्याप्यधिकेच्छुर्बभूव सः ।। १२&lt;br&gt;&#xA;गन्तुं प्रववृते जेतुं वारितोऽपि स मन्त्रिभिः ।&lt;br&gt;&#xA;तद्दिग्व्यवस्थितालङ्घ्यमेरुभूमीः सुराश्रयाः ।। १३&lt;br&gt;&#xA;अत्यर्थोपचिताः कामं विशेषासादनं विना ।&lt;br&gt;&#xA;तेजस्विनो न तिष्ठन्ति दीप्ता दावानला इव ।। १४&lt;br&gt;&#xA;ततस्तं नारदोऽभ्येत्य मुनिरेवमभाषत ।&lt;br&gt;&#xA;नीतिज्ञस्यापि ते कोऽयं राजन्नविषयोद्यमः ।। १५&lt;br&gt;&#xA;प्रवर्तमानो ह्युत्सेकादसाध्ये परिभूयते ।&lt;br&gt;&#xA;दशास्य इव दर्पेण कैलासोन्मूलनोद्यतः ।। १६&lt;br&gt;&#xA;दुर्लङ्घ्यो ह्यर्कचन्द्राभ्यामपि मेरुस्तवेह च ।&lt;br&gt;&#xA;विद्याधरेन्द्रतादिष्टा शर्वेण न सुरेन्द्रता ।। १७&lt;br&gt;&#xA;विद्याराणां भूमिर्हि हिमवान्विजितस्त्वया ।&lt;br&gt;&#xA;तन्मेरौ देवभूमौ ते किं कार्यं मुञ्च दुर्ग्रहम् ।। १८&lt;br&gt;&#xA;पिता मन्दरदेवस्य यस्त्वकम्पनसंज्ञकः ।&lt;br&gt;&#xA;स द्रष्टव्यस्त्वया गत्वा वनस्य शिवमिच्छता ।। १९&lt;br&gt;&#xA;इत्युक्त्वा नारदमुनिः प्रतिपन्नं तथेति तम् ।&lt;br&gt;&#xA;चक्रवर्तिनमामन्त्र्य जगाम स यथागतम् ।। २०&lt;br&gt;&#xA;चक्रवर्त्यपि कार्यज्ञो नारदेन च वारितः ।&lt;br&gt;&#xA;ऋषभस्य तथा नाशं देवमायाच्छ्रुतं स्मरन् ।। २१&lt;br&gt;&#xA;स विमृश्य स्वयं बुद्ध्या विनिवृत्त्य ततो ययौ ।&lt;br&gt;&#xA;तपोवनस्थितं द्रष्टुं राजर्षिं तमकम्पनम् ।। २२&lt;br&gt;&#xA;प्रापत्तपोवनं चास्य योगनिष्ठैर्महर्षिभिः ।&lt;br&gt;&#xA;पद्मासनोपविष्टैश्च ब्रह्मलोकमिवावृतम् ।। २३&lt;br&gt;&#xA;तत्र वृद्धं ददर्शैतं जटावल्कलधारिणम् ।&lt;br&gt;&#xA;अकम्पनं मुनिजनैर्महाद्रुममिवाश्रितम् ।। २४&lt;br&gt;&#xA;ववन्दे चोपसृत्यात्र पादावस्य तपस्विनः ।&lt;br&gt;&#xA;असावपि कृतातिथ्यो राजर्षिर्निजगाद तम् ।। २५&lt;br&gt;&#xA;युक्तं कृतं त्वया राजन्निममागच्छताश्रमम् ।&lt;br&gt;&#xA;उल्लङ्घ्य गच्छतस्ते हि दद्युः शापं महर्षयः ।। २६&lt;br&gt;&#xA;इति ब्रुवति राजर्षौ तस्मिंस्तं चक्रवर्तिनम् ।&lt;br&gt;&#xA;तिष्ठंस्तपोवने तत्र स गृहीतमुनिव्रतः ।। २७&lt;br&gt;&#xA;आगान्मन्दरदेवोऽपि पितुस्तस्य तदान्तिकम् ।&lt;br&gt;&#xA;स्वस्रा मन्दरदेव्यात्र कुमार्या सहितस्तया ।। २८&lt;br&gt;&#xA;नरवाहनदत्तश्च दृष्ट्वा कण्ठे तमग्रहीत् ।&lt;br&gt;&#xA;जितशान्तेषु धीराणां स्नेह एवोचितोऽरिषु ।। २९&lt;br&gt;&#xA;अथ मन्दरदेवीं तां भ्रात्रा सममुपागताम् ।&lt;br&gt;&#xA;दृष्ट्वाकम्पनराजर्षिः स सम्राजमुवाच तम् ।। ३०&lt;br&gt;&#xA;इयं मन्दरदेवीति नाम्ना राजन्सुता मम ।&lt;br&gt;&#xA;उक्ता च दिव्यवाचैषा महिषी चक्रवर्तिनः ।। ३१&lt;br&gt;&#xA;तदेतामुपयच्छस्व चक्रवर्तिन्मयार्पिताम् ।&lt;br&gt;&#xA;इत्युक्तवति राजर्षौ सा जगाद तदात्मजा ।। ३२&lt;br&gt;&#xA;इह सन्ति चतस्रो मे वयस्या वरकन्यकाः ।&lt;br&gt;&#xA;एका कनकवत्याख्या कन्या काञ्चनदंष्ट्रजा ।। ३३&lt;br&gt;&#xA;द्वितीया कालजिह्वस्य नाम्ना कालवती सुता ।&lt;br&gt;&#xA;तृतीया दीर्घदंष्ट्रस्य श्रुता नाम तनूद्भवा ।। ३४&lt;br&gt;&#xA;चतुर्थी पोत्रराजस्य पुत्री नाम्नाम्बरप्रभा ।&lt;br&gt;&#xA;विद्याधरेन्द्रकन्यानामहं तासां च पञ्चमी ।। ३५&lt;br&gt;&#xA;भ्रमन्त्यस्ता वयं पञ्च दृष्ट्वा पूर्वं तपोवने ।&lt;br&gt;&#xA;आर्यपुत्रमिमं सोत्का व्यदध्म समयं मिथः ।। ३६&lt;br&gt;&#xA;सममस्माभिराहार्यो भर्तायं या पृथक्त्वमुम् ।&lt;br&gt;&#xA;भजेदुद्दिश्य तामात्मा हत्तव्योऽन्याभिराश्विति ।। ३७&lt;br&gt;&#xA;तत्सखीभिर्विना ताभिर्युक्तः परिणयो न मे ।&lt;br&gt;&#xA;मादृश्यो हि कथं कुर्युः सत्वोल्लङ्घनसाहसम् ।। ३८&lt;br&gt;&#xA;एवं तया प्रौढयोक्ते तत्पिताकम्पनः स तान् ।&lt;br&gt;&#xA;विद्याधरेन्द्रांश्चतुरोऽप्याह्वयत्कन्यकापितॄन् ।। ३९&lt;br&gt;&#xA;शशंस च यथातत्त्वं स तेभ्यस्तेऽपि तत्क्षणम् ।&lt;br&gt;&#xA;कृतार्थमानिनः कन्यास्तनयास्ताः समानयन् ।। ४०&lt;br&gt;&#xA;ततो मन्दरदेवीतः प्रभृत्येताः क्रमेण सः ।&lt;br&gt;&#xA;नरवाहनदत्तोऽन्याः पञ्चात्र परिणीतवान् ।। ४१&lt;br&gt;&#xA;ताभिः सह च तत्रासीद्वासराणि बहूनि सः ।&lt;br&gt;&#xA;ऋषींस्त्रिसंध्यं प्रणमन्कृतोत्सवपरिच्छदः ।। ४२&lt;br&gt;&#xA;राजन्महाभिषेकार्थमृषभाद्रिं व्रजाधुना ।&lt;br&gt;&#xA;इत्युक्तेऽकम्पनेनाथ देवमायोऽप्युवाच तम् ।। ४३&lt;br&gt;&#xA;देवैवमेव कार्यं ते यस्मादृषभकादयः ।&lt;br&gt;&#xA;अभ्यषिच्यन्त तत्राद्रौ प्राक्तनाश्चक्रवर्तिनः ।। ४४&lt;br&gt;&#xA;तच्छ्रुत्वा निकटे श्लाघ्ये मन्दराद्रौ प्रशंसति ।&lt;br&gt;&#xA;अभिषेकं हरिशिखे वागेवमुदभूद्दिवः ।। ४५&lt;br&gt;&#xA;महाभिषेकं सर्वे हि राजन्नृषभपर्वते ।&lt;br&gt;&#xA;पूर्वे प्राप्तास्त्वमप्यद्य गच्छ सिद्धपदं ह्यदः ।। ४६&lt;br&gt;&#xA;इत्युक्तो दिव्यया वाचा नत्वा साकम्पनानृषीन् ।&lt;br&gt;&#xA;नरवाहनदत्तोऽतः स प्रतस्थे शुभेऽहनि ।। ४७&lt;br&gt;&#xA;प्राप तच्च त्रिशीर्षाख्यगुहाया द्वारमुत्तरम् ।&lt;br&gt;&#xA;सहामितगतिप्रष्ठैः सर्वविद्याधरेश्वरैः ।। ४८&lt;br&gt;&#xA;तत्र संपूजितां कालरात्रिं द्वारेण तेन सः ।&lt;br&gt;&#xA;प्रविश्य तां गुहां सम्राड् दक्षिणेन विनिर्ययौ ।। ४९&lt;br&gt;&#xA;निर्यातश्च समं सैन्यैर्देवमायस्य मन्दिरे ।&lt;br&gt;&#xA;तदर्थितो विशश्राम दिनेऽस्मिन्सपरिग्रहः ।। ५०&lt;br&gt;&#xA;तत्रस्थश्च स कैलासे तस्मिन्संनिहितं हरम् ।&lt;br&gt;&#xA;विचिन्त्य गोमुखसखः स्वैरं द्रष्टुं जगाम तम् ।। ५१&lt;br&gt;&#xA;आसाद्य चाश्रमं तस्य सुरभिं वृषभं तथा ।&lt;br&gt;&#xA;दृष्ट्वा प्रणम्य च द्वाःस्थं स नन्दिनमुपेयिवान् ।। ५२&lt;br&gt;&#xA;प्रदक्षिणप्रतीतेन मुक्तद्वारश्च तेन सः ।&lt;br&gt;&#xA;प्रविश्य देवीसहितं ददर्श वृषभध्वजम् ।। ५३&lt;br&gt;&#xA;दूरादेव कृताह्लादं चूडाचन्द्रकरोत्करैः ।&lt;br&gt;&#xA;इतस्ततो गतैर्गौर्या मुखद्युतिजितैरिव ।। ५४&lt;br&gt;&#xA;क्रीडन्तं प्रियया साकमक्षैरक्षैरिवेच्छया ।&lt;br&gt;&#xA;स्वकार्यदत्तस्वातन्त्र्यैर्लोलैर्वशगतैरपि ।। ४५&lt;br&gt;&#xA;दृष्ट्वा च पादयोस्तस्य पपात वरदस्य सः ।&lt;br&gt;&#xA;देव्याः शैलसुतायाश्च चक्रे च द्विःप्रदक्षिणम् ।। ५६&lt;br&gt;&#xA;युक्तं यदागतोऽसीह दोषः स्याद्धि तवान्यथा ।&lt;br&gt;&#xA;भविष्यन्त्यधुना ते तु विद्याः शश्वदभङ्गुराः ।। ५७&lt;br&gt;&#xA;तद्वत्स सिद्धक्षेत्रं तद्गच्छ त्वमृषभाचलम् ।&lt;br&gt;&#xA;महाभिषेकं तत्राशु प्राप्तकालमवाप्नुहि ।। ५८&lt;br&gt;&#xA;इत्यादिष्टश्च देवेन चक्रवर्ती तथेति तम् ।&lt;br&gt;&#xA;नत्वा सभार्यमागात्तद्देवमायस्य मन्दिरम् ।। ५९&lt;br&gt;&#xA;क्वार्यपुत्र गतोऽभूस्त्वं प्रहृष्टः किल दृश्यसे ।&lt;br&gt;&#xA;इहापि किंस्विन्मिलितास्तवान्याः पञ्च कन्यकाः ।। ६०&lt;br&gt;&#xA;इत्यादिनर्मणा तत्र देवीं मदनमञ्चुकाम् ।&lt;br&gt;&#xA;ब्रुवतीमुक्ततत्त्वार्थो नन्दयन्सुखमास्त सः ।। ६१&lt;br&gt;&#xA;अन्येद्युः सर्वगन्धर्वविद्याधरबलान्वितः ।&lt;br&gt;&#xA;द्विभास्करमिव व्योम कुर्वंस्तेजस्विनात्मना ।। ६२&lt;br&gt;&#xA;विमानवरमारूढः सावरोधः समन्त्रिकः ।&lt;br&gt;&#xA;नरवाहनदत्तोऽतः प्रययावृषभाचलम् ।। ६३&lt;br&gt;&#xA;प्रापच्च तं गिरिं दिव्यं वातधूतजटालतैः ।&lt;br&gt;&#xA;विकीर्णपुष्पैर्दत्तार्घस्तापसैरिव पादपैः ।। ६४&lt;br&gt;&#xA;तत्र तस्य समाजह्रुस्ते ते विद्याधराधिपाः ।&lt;br&gt;&#xA;महाभिषेकसंभारान्प्रभावसदृशान्प्रभोः ।। ६५५&lt;br&gt;&#xA;आययुश्चाभिषेकेऽत्र तस्य प्राभृतपाणयः ।&lt;br&gt;&#xA;दिग्भ्यो विद्याधराः सर्वे भक्तभीतजितादृताः ।। ६६&lt;br&gt;&#xA;अर्धासनेऽभिषेक्तव्या महादेवीपदेऽत्र का ।&lt;br&gt;&#xA;देव देवीति पप्रच्छुस्तं च विद्याधरास्ततः ।। ६७&lt;br&gt;&#xA;समं मयाभिषेक्तव्या देवी मदनमञ्चुका ।&lt;br&gt;&#xA;इति राज्ञोदिते क्षिप्रं ध्यानं ते द्युचरा ययुः ।। ६८&lt;br&gt;&#xA;अथोच्चचार गगनादशरीरा सरस्वती ।&lt;br&gt;&#xA;हंहो विद्याधरा नेयं मर्त्या मदनमञ्चुका ।। ६९&lt;br&gt;&#xA;रतिरेषावतीर्णा हि कामस्यास्य भवत्प्रभोः ।&lt;br&gt;&#xA;नासौ कलिङ्गसेनायां जाता मदनवेगतः ।। ७०&lt;br&gt;&#xA;अयोनिजेयं देवैर्हि मायया परिवर्त्य तम् ।&lt;br&gt;&#xA;गर्भं तस्याः प्रसूताया निक्षिप्ता तत्र तत्क्षणम् ।। ७१&lt;br&gt;&#xA;जातो भर्गस्तु यस्तस्याः सोऽयमित्यकसंज्ञकः ।&lt;br&gt;&#xA;स्थितो मदनवेगस्य पार्श्वे धात्रा समर्पितः ।। ७२&lt;br&gt;&#xA;तदेषार्धासनार्हास्य पत्युर्मदनमञ्चुका ।&lt;br&gt;&#xA;अस्या ह्येतद्वरं प्रादात्तपस्तुष्टो हरः पुरा ।। ७३&lt;br&gt;&#xA;इत्युक्त्वा व्यरमत्सा च वाणी विद्याधराश्च ते ।&lt;br&gt;&#xA;तुतुषुः प्रशशंसुश्च देवीं मदनमञ्जुकाम् ।। ७४&lt;br&gt;&#xA;ततः शुभेऽहनि व्यग्रे शान्तिसोमे पुरोहिते ।&lt;br&gt;&#xA;मङ्गल्यतूर्यनादेषु सुगीतेषु द्युयोषिताम् ।। ७५&lt;br&gt;&#xA;ब्राह्मणब्रह्मघोषेषु व्याप्तवत्सु दिशो दश ।&lt;br&gt;&#xA;सिंहासनस्थं वामार्धतिष्ठन्मदनमञ्चुकम् ।। ७६&lt;br&gt;&#xA;नरवाहनदत्तं तं नानातीर्थसमुद्भवैः ।&lt;br&gt;&#xA;हेमकुम्भाहृतैस्तोयैरभ्यषिञ्चन्महर्षयः ।। ७७&lt;br&gt;&#xA;चित्रं तस्य जलैर्मूर्ध्नि पतितैर्मन्त्रपावनैः ।&lt;br&gt;&#xA;निरगान्मनसो धौतं गृहं वैरमलं द्विषाम् ।। ७८&lt;br&gt;&#xA;लक्ष्मीस्तदभिषेकाम्बु सामुद्रं बन्धुबुद्धितः ।&lt;br&gt;&#xA;अन्वागतेव तस्याङ्गं साक्षात्तेन सहावृणोत् ।। ७९&lt;br&gt;&#xA;पुष्पमालाततिस्तस्य नाकनारीकरोज्झिता ।&lt;br&gt;&#xA;स्वयं पतन्ती गङ्गेव बहुस्रोता वपुष्यभात् ।। ८०&lt;br&gt;&#xA;सोऽरुणेनाङ्गरागेण प्रतापेनेव भूषितः ।&lt;br&gt;&#xA;उदयस्थोऽम्बुधिजलस्नातो भास्वान्बभौ ततः ।। ८१&lt;br&gt;&#xA;बद्धमन्दारमाल्यश्च सद्वस्त्राभरणोज्ज्वलः ।&lt;br&gt;&#xA;आमुक्तदिव्यमुकुटः श्रियं शाक्रीमुवाह सः ।। ८२&lt;br&gt;&#xA;प्राप्ताभिषेका देवी च पार्श्वे मदनमञ्चुका ।&lt;br&gt;&#xA;तस्य दिव्यैरलंकारैः शचीवेन्द्रस्य निर्बभौ ।। ८३&lt;br&gt;&#xA;नददुन्दुभिमेघं द्युपतत्कुसुमवृष्टि च ।&lt;br&gt;&#xA;स्वःस्त्रीविद्युद्वृत्तं चित्रं दुर्दिनं तदभूद्दिनम् ।। ८४&lt;br&gt;&#xA;ततो नगेन्द्रनगरे विद्याधरवराङ्गनाः ।&lt;br&gt;&#xA;नानृत्यन्केवलं यावद्वातोद्धूता लता अपि ।। ८५&lt;br&gt;&#xA;चारणैरत्र मुरजेष्वाहतेषु महोत्सवे ।&lt;br&gt;&#xA;नगोऽप्यवादयदिव प्रतिशब्दवतीर्गुहाः ।। ८६&lt;br&gt;&#xA;दिव्यासवरसक्षीबवल्गद्विद्याधरावृतः ।&lt;br&gt;&#xA;स पर्वतोऽपि पानेन घूर्णमान इवाबभौ ।। ८७&lt;br&gt;&#xA;वर्णितास्याभिषेकस्य शोभानेनैव वीक्ष्य यत् ।&lt;br&gt;&#xA;इन्द्रोऽपि स्वाभिषेकेऽभूद्भग्नमानो विमानगः ।। ८८&lt;br&gt;&#xA;एवं प्राप्तयथाभीष्टचक्रवर्त्यभिषेचनः ।&lt;br&gt;&#xA;नरवाहनदत्तोऽथ स सस्मारोत्सुकः पितुः ।। ८९&lt;br&gt;&#xA;संमन्त्र्य च समं सद्यः सचिवैर्गोमुखादिभिः ।&lt;br&gt;&#xA;सम्राड्राजानमाहूय स वायुपथमादिशत् ।। ९०&lt;br&gt;&#xA;नरवाहनदत्तस्त्वां स्मरत्युत्कण्ठितो भृशम् ।&lt;br&gt;&#xA;इत्युक्त्वाख्यातवृत्तान्तो गच्छ तातमिहानय ।। ९१&lt;br&gt;&#xA;देवीश्च मन्त्रिणश्चास्य तथैवोक्त्वा त्वमानयेः ।&lt;br&gt;&#xA;तच्छ्रुत्वैव तथेत्युक्त्वा व्योम्ना वायुपथो ययौ ।। ९२&lt;br&gt;&#xA;क्षणाच्च प्राप कौशाम्बीं दृष्टः सभयविस्मयैः ।&lt;br&gt;&#xA;पौरैर्विद्याधराणां स सप्तभिः कोटिभिर्वृतः ।। ९३&lt;br&gt;&#xA;ददर्शोदयनं तं च वत्सराजं समन्त्रिकम् ।&lt;br&gt;&#xA;देवीभिश्चात्र सहितं यथार्हविहितादरम् ।। ९४&lt;br&gt;&#xA;उपविश्याथ पृष्ट्वा च कुशलं तं जगाद सः ।&lt;br&gt;&#xA;नृपं विद्याधरपतिर्दृष्टः सर्वैः सकौतुकम् ।। ९५&lt;br&gt;&#xA;नरवाहनदत्तस्ते सूनुराराध्य शंकरम् ।&lt;br&gt;&#xA;साक्षात्कृत्य च तं विद्याः सर्वाः प्राप्यारिदुर्जयाः ।। ९६&lt;br&gt;&#xA;हत्वा मानसवेगं च गौरिमुण्डं च दक्षिणे ।&lt;br&gt;&#xA;जित्वा मन्दरदेवं च वेद्यर्धपतिमुत्तरे ।। ९७&lt;br&gt;&#xA;आसाद्योभयवेद्यर्धविद्याधरमद्दीभुजाम ।&lt;br&gt;&#xA;सर्वेषां शासनभृतां चक्रवर्तिपदं महत् ।। ९८&lt;br&gt;&#xA;महाभिषेकमृषभे संप्राप्तः पर्वतेऽधुना ।&lt;br&gt;&#xA;राजन्स्मरति सोत्कस्त्वां सदेवीसचिवादिकम् ।। ९९&lt;br&gt;&#xA;अहं च तेन प्रहितो द्रुतमागम्यतामितः ।&lt;br&gt;&#xA;पुण्यवन्तो हि संतानं पश्यन्त्युच्चैः कृतान्वयम् ।। १००&lt;br&gt;&#xA;इति वायुपथाच्छ्रुत्वा भृशोत्कण्ठो बभार सः ।&lt;br&gt;&#xA;वत्सराजोऽम्बुदारावहृष्यद्बर्हिणविभ्रमम् ।। १०१&lt;br&gt;&#xA;प्रतिपद्य च तद्वाक्यं समं तेनैव तत्क्षणम् ।&lt;br&gt;&#xA;आरुह्य शिबिकां व्योम्ना तद्विद्यानां प्रभावतः ।। १०२&lt;br&gt;&#xA;कलिङ्गसेनानुगतः स भार्यासचिवान्वितः ।&lt;br&gt;&#xA;गत्वा संप्राप तं दिव्यमृषभाख्यं महागिरिम् ।। १०३&lt;br&gt;&#xA;तत्रापश्यच्च तं पुत्रं दिव्यसिंहासनस्थितम् ।&lt;br&gt;&#xA;विद्याधरेन्द्रमध्यस्थं बहुभार्यासमन्वितम् ।। १०४&lt;br&gt;&#xA;पूर्वाद्रिमस्तकासीनं ग्रहग्रामपरिष्कृतम् ।&lt;br&gt;&#xA;शशाङ्कमनुकुर्वन्तं भूरितारावलीवृतम् ।। १०५&lt;br&gt;&#xA;तद्दर्शनसुधासारसिक्तः प्रोल्लासिताशयः ।&lt;br&gt;&#xA;कांचिच्चन्द्रोदयाम्भोधिभङ्गीं भेजे स भूपतिः ।। १०६&lt;br&gt;&#xA;नरवाहनदत्तोऽपि दृष्ट्वा तं जनकं चिरात् ।&lt;br&gt;&#xA;उत्थाय संभ्रमात्सोत्कः सोऽभ्यगात्सपरिच्छदः ।। १०७&lt;br&gt;&#xA;आलिङ्गितश्च तेनाथ पित्राङ्कमधिरोप्य सः ।&lt;br&gt;&#xA;भूयोऽप्यानन्दबाष्पाम्बुपूरेणेवाभ्यषिच्यत ।। १०८&lt;br&gt;&#xA;देवी वासवदत्ता च चिरमाश्लिष्य तं सुतम् ।&lt;br&gt;&#xA;तदालोकस्नुतस्तन्यैरसिचत्स्मृतशैशवम् ।। १०९&lt;br&gt;&#xA;पद्मावती च यौगन्धरायणाद्याश्च मन्त्रिणः ।&lt;br&gt;&#xA;पैतृका मातुलश्चैव दृष्ट्वा गोपालकश्चिरात् ।। ११०&lt;br&gt;&#xA;पपुः सतृष्णया दृष्ट्या तस्यामृतमयं वपुः ।&lt;br&gt;&#xA;चकोरा इव सम्राजो यथार्हकृतसत्कृतेः ।। १११&lt;br&gt;&#xA;कलिङ्गसेना तं दृष्ट्वा जामातरमथात्मजाम् ।&lt;br&gt;&#xA;त्रैलोक्येऽपि न माति स्म स्वेष्वङ्गेषु तु का कथा ।। ११२&lt;br&gt;&#xA;यौगन्धरायणाद्याश्च मरुभूतिमुखान्सुतान् ।&lt;br&gt;&#xA;दृष्ट्वा प्रभुप्रसादाप्तदिव्यत्वानभ्यनन्दिषुः ।। ११३&lt;br&gt;&#xA;आमुक्तदिव्याभरणा देवी मदनमञ्चुका ।&lt;br&gt;&#xA;रत्नप्रभाप्यलंकारवती ललितलोचना ।। ११४&lt;br&gt;&#xA;कर्पूरिका शक्तियशा भगीरथयशा अपि ।&lt;br&gt;&#xA;तथा रुचिरदेवस्य भगिनी दिव्यरूपधृत् ।। ११५&lt;br&gt;&#xA;वेगवत्यजिनावत्यौ तथा गन्धर्वदत्तया ।&lt;br&gt;&#xA;प्रभावती चात्मनिका वायुवेगयशास्तथा ।। ११६&lt;br&gt;&#xA;तत्सख्यः कालिकाद्याश्च चतस्रोऽथ सुलोचना ।&lt;br&gt;&#xA;किं च मन्दरदेव्याद्याः पञ्चान्याश्च वराङ्गनाः ।। ११७&lt;br&gt;&#xA;नरवाहनदत्तस्य महिष्यश्चक्रवर्तिनः ।&lt;br&gt;&#xA;प्रणेमुः श्वशुरस्यात्र पादौ वत्सेश्वरस्य ताः ।। ११८&lt;br&gt;&#xA;तद्वद्वासवदत्तायाः पद्मावत्यास्तथैव च ।&lt;br&gt;&#xA;ते च हर्षाद्यथौचित्यमाशीर्भिस्ता अवर्धयन् ।। ११९&lt;br&gt;&#xA;यथोचितासनासीने वत्सेशेऽन्तःपुरान्विते ।&lt;br&gt;&#xA;नरवाहनदत्तः स्वमारुरोह महासनम् ।। १२०&lt;br&gt;&#xA;देवी वासवदत्ता च नवास्तास्तास्तदा स्नुषाः ।&lt;br&gt;&#xA;पश्यन्ती मुमुदे तासां पृच्छन्ती कुलनामनी ।। १२१&lt;br&gt;&#xA;नरवाहनदत्तस्य तां ते वत्सेश्वरादयः ।&lt;br&gt;&#xA;दिव्यां विभूतिं पश्यन्तः कृतार्थं जन्म मेनिरे ।। १२२&lt;br&gt;&#xA;अथ प्रवृत्ते तत्रैव बन्धुसङ्गमहोत्सवे ।&lt;br&gt;&#xA;प्रतीहारोऽब्रवीद्धीरो रुचिदेवः प्रविश्य सः ।। १२३&lt;br&gt;&#xA;आपानभूमिः सज्जेय तदत्रागम्यतामिति ।&lt;br&gt;&#xA;तच्छ्रुत्वा ते ययुः सर्वे तामापानभुवं शुभाम् ।। १२४&lt;br&gt;&#xA;विचित्ररत्नचषकप्रफुल्लविविधाम्बुजाम् ।&lt;br&gt;&#xA;विकीर्णानेककुसुमामुद्याननलिनीमिव ।। १२५&lt;br&gt;&#xA;व्याप्तां मत्तासवापूर्णकलशीमिः पुरंध्रिभिः ।&lt;br&gt;&#xA;तन्वतीभिः सुधाहर्तृबाहूत्पन्नामृतभ्रमम् ।। ?। १२६&lt;br&gt;&#xA;पपुस्तत्रावरोधस्त्रीलज्जानिगडभेदि ते ।&lt;br&gt;&#xA;स्मरजीवितसर्वस्वं विलाससचिवं मधु ।। १२७&lt;br&gt;&#xA;मुखानि मधुना तेषामुत्फुल्लान्यरुणानि च ।&lt;br&gt;&#xA;बालातपेन सरसां सरोजानीव रेजिरे ।। १२८&lt;br&gt;&#xA;देवीवृन्दाधरजितैर्भीतैस्तत्संगमादिव ।&lt;br&gt;&#xA;चक्रेऽब्जरागचषकैः स्वरुचा शीधुनिह्रवः ।। १२९&lt;br&gt;&#xA;आसन्नकोपकालेऽपि सभ्रूभङ्गारुणेक्षणाः ।&lt;br&gt;&#xA;नरवाहनदत्तस्य तदा देव्यो मदस्पृशः ।। १३०&lt;br&gt;&#xA;ततो भोजनभूमिं ते क्रमेणात्र समासदन् ।&lt;br&gt;&#xA;विद्याविभवसंभूतविविधाहारहारिणीम् ।। १३१&lt;br&gt;&#xA;आस्तीर्णवस्त्रां पात्राढ्यां सतिरस्करिणीपटाम् ।&lt;br&gt;&#xA;नानाविधास्वाद्यरसां नाट्यवेदीमिव श्रियाम् ।। १३२&lt;br&gt;&#xA;तत्र ते विहिताहारा भास्करे सह संध्यया ।&lt;br&gt;&#xA;विश्रान्तेऽस्तगिरौ शय्यागृहेष्वथ विशश्रमुः ।। १३३&lt;br&gt;&#xA;नरवाहनदत्तश्च विद्यया बहुधा वपुः ।&lt;br&gt;&#xA;विभज्य सर्वदेवीनां संनिधत्ते स्म वेश्मसु ।। १३४&lt;br&gt;&#xA;सत्यतस्त्विंन्दुवदनां समदां लोलतारकाम् ।&lt;br&gt;&#xA;रेमे निशामिवादाय कान्तां मदनमञ्चुकाम् ।। १३५&lt;br&gt;&#xA;वत्सेश्वरोऽपि तां रात्रिं सानुगो दिव्यभोगवान् ।&lt;br&gt;&#xA;तयैव तन्वा संप्राप्तजन्मान्तर इवानयत् ।। १३६&lt;br&gt;&#xA;प्रातः प्रबुध्य सर्वे च तैस्तैर्भोगैस्तथैव ते ।&lt;br&gt;&#xA;विद्यासिद्धवरोद्यानमन्दिरादिषु रेमिरे ।। १३७&lt;br&gt;&#xA;इति विविधविहारैरत्र तेषां प्रयातेष्वथ बहुदिवसेषु प्रीतिमान्वत्सराजः ।&lt;br&gt;&#xA;निजसुतमुपगम्य स्वां पुरीं गन्तुकामो निखिलखचरराजं प्रह्वमेवं जगाद ।। १३८&lt;br&gt;&#xA;पुत्रैतेषु सचेतनो न रमते दिव्येषु भोगेषु कः&lt;br&gt;&#xA;किं त्वाकर्षति जन्मभूमिवसतिस्नेहः स्वको मानुषान् ।&lt;br&gt;&#xA;तद्यामः स्वपुरीं वयं श्रियमिमां वैद्याधरीं त्वं पुन-&lt;br&gt;&#xA;र्भुङ्क्ष्वैतास्तव दिव्यमानुषतया योग्या यतो भूमयः ।। १३९&lt;br&gt;&#xA;आह्वातव्याः पुनरवसरे पुत्र यो वयं ते&lt;br&gt;&#xA;जन्मन्येतत्फलमिह हि नस्त्वन्मुखेन्दु यदेतम् ।&lt;br&gt;&#xA;चक्षुःपेयामृतरसमयं कान्तमालोकयामो&lt;br&gt;&#xA;दिव्यां लक्ष्मीं यदपि भवतो वीक्ष्य मोदामहे च ।। १४०&lt;br&gt;&#xA;एतद्वचोऽकृतकमेव पितुर्निशन्य वत्सेश्वरस्य नरवाहनदत्तदेवः ।&lt;br&gt;&#xA;विद्याधराधिपतिमाशु स देवमायमाहूय बाष्पभरगद्गदमादिदेश ।। १४१&lt;br&gt;&#xA;तातः प्रयाति खलु तां निजराजधानीमन्वान्वितः स्वसचिवादियुतस्तदस्य ।&lt;br&gt;&#xA;संपूर्णद्वेममणिभारसहस्रमग्रे प्रस्थापय द्युचरविष्टिसहस्रहार्यम् ।। १४२&lt;br&gt;&#xA;इत्यादिष्टः स्वामिना प्रीतिपूर्वं तेन प्रह्वो देवमायो जगाद ।&lt;br&gt;&#xA;आकौशाम्बि स्वात्मनैव प्रयास्याम्येतत्सिद्ध्यै सानुगो मानदेति ।। १४३&lt;br&gt;&#xA;अथ तस्य चक्रवर्ती वस्त्रालंकारपूजितस्य पितुः ।&lt;br&gt;&#xA;वायुपथदेवमायौ सानुचरस्यानुयात्रिकौ स ददौ ।। १४४&lt;br&gt;&#xA;सोऽप्यारूढो दिव्यं वहनं वत्सेश्वरः सपरिवारः ।&lt;br&gt;&#xA;दूरानुगतं पुत्रं निवर्त्य तं निजपुरीं प्रययौ ।।&lt;br&gt;&#xA;देवी वासवदत्ता तत्कालोद्भूतशतगुणोत्कण्ठा ।&lt;br&gt;&#xA;प्रणतं निवर्त्य रुदती पश्यन्ती तं सुतं कथंचिदगात् ।। १४६&lt;br&gt;&#xA;स च नरवाहनदत्तः सचिवानुगतो गुरूननुव्रज्य ।&lt;br&gt;&#xA;बाष्पान्धकारितमुखः प्रत्यागादृषभकं तमेव गिरिम् ।। १४७&lt;br&gt;&#xA;तत्रास्त बालसचिवैः सह गोमुखाद्यैर्विद्याधरेन्द्रनिवहैश्च स चक्रवर्ती ।&lt;br&gt;&#xA;सान्तःपुरो मदनमञ्चुकया समेतो दिव्येषु शश्वदुपभोगसुखेष्वतृप्तः ।। १४८&lt;br&gt;&#xA;इति महाकविसोमदेवभट्टविरचिते कथासरित्सागरे महाभिषेकलम्बके द्वितीयस्तरङ्गः।&lt;br&gt;&#xA;समाप्तश्चायं महाभिषेको नाम पञ्चदशो लम्बकः।&lt;/p&gt;</description>
    </item>
  </channel>
</rss>
