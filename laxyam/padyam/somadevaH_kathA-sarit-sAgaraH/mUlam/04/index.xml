<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;०४ on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/</link>
    <description>Recent content in &#43;०४ on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/001/</guid>
      <description>&lt;p&gt;80&lt;br&gt;&#xA;इदं गुरुगिरीन्द्रजाप्रणयमन्दरान्दोलना-&lt;br&gt;&#xA;त्पुरा किल कथामृतं हरमुखाम्बुधेरुद्गतम् ।&lt;br&gt;&#xA;प्रसह्य रसयन्ति ये विगतविघ्नलब्धर्द्धयो&lt;br&gt;&#xA;धुरं दधति वैबुधीं भुवि भवप्रसादेन ते ।।&lt;br&gt;&#xA;कर्णतालबलाघातसीमन्तितकुलाचलः ।&lt;br&gt;&#xA;पन्थानमिव सिद्धीनां दिशञ्जयति विघ्नजित् ।। १&lt;br&gt;&#xA;ततो वत्सेश्वरो राजा स कौशान्त्यामवस्थितः ।&lt;br&gt;&#xA;एकातपत्रां बुभुजे जितामुदयनो महीम् ।। २&lt;br&gt;&#xA;विधाय सरुमण्वत्के भारं यौगन्धरायणे ।&lt;br&gt;&#xA;विहारैकरसश्चाभूद्वसन्तकसखः सुखी ।। ३&lt;br&gt;&#xA;स्वयं स वादयन्वीणां देव्या वासवदत्तया ।&lt;br&gt;&#xA;पद्मावत्या च सहितः संगीतकमसेवत ।। ४&lt;br&gt;&#xA;देवीकाकलिगीतस्य तद्वीणानिनदस्य च ।&lt;br&gt;&#xA;अभेदे वादनाङ्गुष्ठकम्पोऽभूद्भेदसूचकः ।। ४&lt;br&gt;&#xA;हर्म्याग्रे निजकीर्त्येव ज्योत्स्नया धवले च सः ।&lt;br&gt;&#xA;धाराविगलितं सीधु पपौ मदमिव द्विषाम् ।। ६&lt;br&gt;&#xA;आजह्रुः स्वर्णकलशैस्तस्य वाराङ्गना रहः ।&lt;br&gt;&#xA;स्मरराज्याभिषेकाम्भ इव रागोज्ज्वलं मधु ।। ७&lt;br&gt;&#xA;आरक्तसुरसस्वच्छमन्तःस्फुरिततन्मुखम् ।&lt;br&gt;&#xA;उपनिन्ये द्वयोर्मध्ये स स्वचित्तमिवासवम् ।। ८&lt;br&gt;&#xA;ईर्ष्यारुषामभावेऽपि भङ्गुरभ्रुणि रागिणि ।&lt;br&gt;&#xA;न मुखे तत्तयो राज्ञोस्तद्दृष्टिस्तृप्तिमाययौ ।। ९&lt;br&gt;&#xA;समधुस्फटिकानेकचषका तस्य पानभूः ।&lt;br&gt;&#xA;बभौ बालातपारक्तसितपद्मेव पद्मिनी ।। १०&lt;br&gt;&#xA;अन्तरा च मिलद्व्याधः पलाशश्यामकञ्चुकः ।&lt;br&gt;&#xA;स सबाणासनो भेजे स्वोपमं मृगकाननम् ।। ११&lt;br&gt;&#xA;जघान पङ्ककलुषान्वराहनिवहाञ्शरैः ।&lt;br&gt;&#xA;तिमिरौघानविरलैः करैरिव मरीचिमान् ।। ११&lt;br&gt;&#xA;वित्रस्तप्रसृतास्तस्मिन्कृष्णसाराः प्रधाविते ।&lt;br&gt;&#xA;बभुः पूर्वाभिभूतानां कटाक्षाः ककुभामिव ।। ९३&lt;br&gt;&#xA;रेजे रक्तारुणा चास्य मही महिषघातिनः ।&lt;br&gt;&#xA;सेवागतेव तच्छृङ्गपातमुक्ता वनाब्जिनी ।। १४&lt;br&gt;&#xA;व्यात्तवक्त्रपतत्प्रासप्रोतेष्वपि मृगारिषु ।&lt;br&gt;&#xA;सान्तर्गर्जितनिष्क्रान्तजीवितेषु तुतोष सः ।। १५&lt;br&gt;&#xA;श्वानः श्वभ्रे वने तस्मिंस्तस्य वर्त्मसु वागुराः ।&lt;br&gt;&#xA;सा स्वायुधैकसिद्धेऽभूत्प्रक्रिया मृगयारसे ।। १६&lt;br&gt;&#xA;एवं सुखोपभोगेषु वर्तमानं तमेकदा ।&lt;br&gt;&#xA;राजानमास्थानगतं नारदो मुनिरभ्यगात् ।। १७&lt;br&gt;&#xA;निजदेहप्रभाबद्धमण्डलो मण्डनं दिवः ।&lt;br&gt;&#xA;कृतावतारस्तेजस्विजातिप्रीत्यांशुमानिव ।। १८&lt;br&gt;&#xA;स तेन रचितातिध्यो मुहुः प्रह्वेण भूभृता ।&lt;br&gt;&#xA;प्रीतः क्षणमिव स्थित्वा राजानं तमभाषत ।। १९&lt;br&gt;&#xA;शृणु संक्षिप्तमेतत्ते वत्सेश्वर वदाम्यहम् ।&lt;br&gt;&#xA;बभूव पाण्डुरिति ते राजा पूर्वपितामहः ।।२&lt;br&gt;&#xA;तवेव तस्य द्वे एव भव्ये भार्ये बभूवतुः ।&lt;br&gt;&#xA;एका कुन्ती द्वितीया च माद्री नाम महौजसः ।। २१&lt;br&gt;&#xA;स पाण्डुः पृथिवीमेतां जित्वा जलधिमेखलाम् ।&lt;br&gt;&#xA;सुखी कदाचित्प्रययौ मृगयाव्यसनी वनम् ।। २२&lt;br&gt;&#xA;तत्र किन्दमनामानं स मुनिं मुक्तसायकः ।&lt;br&gt;&#xA;जघान मृगरूपेण सभार्यं सुरतस्थितम् ।। २३&lt;br&gt;&#xA;स मुनिर्मृगरूपं तत्त्यक्त्वा कण्ठविवर्तिभिः ।&lt;br&gt;&#xA;प्राणैः शशाप तं पाण्डुं विषण्णं मुक्तकार्मुकम् ।। २४&lt;br&gt;&#xA;स्वैरस्थो निर्विमर्शेन हतोऽहं यत्त्वया ततः ।&lt;br&gt;&#xA;भार्यासंभोगकाले ते मद्वन्मृत्युर्भविष्यति ।। २५&lt;br&gt;&#xA;इत्याप्तशापस्तद्भीत्या त्यक्तभोगस्पृहोऽथ सः ।&lt;br&gt;&#xA;पत्नीभ्यामन्वितः पाण्डुस्तस्थौ शान्ते तपोवने ।। २६&lt;br&gt;&#xA;तत्रस्थोऽपि स शापेन प्रेरितस्तेन चैकदा ।&lt;br&gt;&#xA;अकस्माच्चकमे माद्रीं प्रियां प्राप च पञ्चताम् ।। २७&lt;br&gt;&#xA;तदेवं मृगया नाम प्रमादो नृप भूभृताम् ।&lt;br&gt;&#xA;क्षपिता ह्यनयान्येऽपि नृपास्ते ते मृगा इव ।। २८&lt;br&gt;&#xA;घोरनादामिषैकाग्रा रूक्षा धूम्रोर्ध्वमूर्धजा ।&lt;br&gt;&#xA;कुन्तदन्ता कथं कुर्याद्राक्षसीव हि सा शिवम् ।। २९&lt;br&gt;&#xA;तस्माद्विफलमायासं जहीहि मृगयारसम् ।&lt;br&gt;&#xA;वन्यवाहनहन्तॄणां समानः प्राणसंशयः ।। ३०&lt;br&gt;&#xA;त्वं च त्वत्पूर्वजप्रीत्या प्रियः कल्याणपात्र मे ।&lt;br&gt;&#xA;पुत्रश्च तव कामांशो यथा भावी तथा शृणु ।। ३१&lt;br&gt;&#xA;पुरानङ्गाङ्गसंभूत्यै रत्या स्तुतिभिरर्चितः ।&lt;br&gt;&#xA;तुष्टो रहसि संक्षेपमिदं तस्याः शिवोऽभ्यधात् ।। ३२&lt;br&gt;&#xA;अवतीर्य निजांशेन भूमावाराध्य मां स्वयम् ।&lt;br&gt;&#xA;गौरी पुत्रार्थिनी कामं जनयिष्यत्यसाविति ।। ३३&lt;br&gt;&#xA;अतश्चण्डमहासेनसुता देवी नरेन्द्र सा ।&lt;br&gt;&#xA;जाता वासवदत्तेयं संपन्ना महिषी च ते ।। ३४&lt;br&gt;&#xA;तदेषा शंभुमाराध्य कामांशं सोष्यते सुतम् ।&lt;br&gt;&#xA;सर्वविद्याधराणां यश्चक्रवर्ती भविष्यति ।। ३५&lt;br&gt;&#xA;इत्युक्तेनादृतवचा राज्ञा पृथ्वीं तदर्पिताम् ।&lt;br&gt;&#xA;प्रत्यर्प्य तस्मै स ययौ नारदर्षिरदर्शनम् ।। ३६&lt;br&gt;&#xA;तस्मिन्गते वत्सराजः स तद्वासवदत्तया ।&lt;br&gt;&#xA;जातपुत्रेच्छया साकं निन्ये तच्चिन्तया दिनम् ।। ३७&lt;br&gt;&#xA;अन्येद्युस्तं स वत्सेशमुपेत्यास्थानवर्तिनम् ।&lt;br&gt;&#xA;नित्योदिताख्यः प्रवरः प्रतीहारो व्यजिज्ञपत् ।। ३८&lt;br&gt;&#xA;शिशुकद्वयसंयुक्ता ब्राह्मणी कापि दुर्गता ।&lt;br&gt;&#xA;द्वारि स्थिता महाराज देवदर्शनकाङ्क्षिणी ।। ३९&lt;br&gt;&#xA;तच्छ्रुत्वैवाभ्यनुज्ञाते तत्प्रवेशे महीभृता ।&lt;br&gt;&#xA;ब्राह्मणी सा विवेशात्र कृशपाण्डुरधूसरा ।। ४०&lt;br&gt;&#xA;मानेनेव विशीर्णेन वाससा विधुरीकृता ।&lt;br&gt;&#xA;दुःखदैन्यनिभावङ्के बिभ्रती बालकावुभौ ।। ४१&lt;br&gt;&#xA;कृतोचितप्रणामा च सा राजानं व्यजिज्ञपत् ।&lt;br&gt;&#xA;ब्राह्मणी कुलजा चाहमीदृशीं दुर्गतिं गता ।। ४२&lt;br&gt;&#xA;दैवाद्युगपदेतौ च जातौ द्वौ तनयौ मम ।&lt;br&gt;&#xA;तद्देव नास्ति मे स्तन्यमेतयोर्भोजनं विना ।। ४३&lt;br&gt;&#xA;तेनेह कृपणा नाथ शरणागतवत्सलम् ।&lt;br&gt;&#xA;प्राप्तास्मि देवं शरणं प्रमाणमधुना प्रभुः ।। ४४&lt;br&gt;&#xA;तच्छ्रुत्वा सदयो राजा स प्रतीहारमादिशत् ।&lt;br&gt;&#xA;इयं वासवदत्तायै देव्यै नीत्वार्प्यतामिति ।। ४५&lt;br&gt;&#xA;ततश्च कर्मणा स्वेन शुभेनेवाग्रयायिना ।&lt;br&gt;&#xA;नीताभून्निकटं देव्याः प्रतीहारेण तेन सा ।। ४६&lt;br&gt;&#xA;राज्ञा विसृष्टां बुद्ध्वा तां प्रतीहारादुपागताम् ।&lt;br&gt;&#xA;देवी वासवदत्ता सा ब्राह्मणीं श्रद्दधेतराम् ।। ४७&lt;br&gt;&#xA;युग्मापत्यां च पश्यन्ती दीनामेतां व्यचिन्तयत् ।&lt;br&gt;&#xA;अहो वामैकवृत्तित्वं किमप्येतत्प्रजापतेः ।। ४८&lt;br&gt;&#xA;अहो वस्तुनि मात्सर्यमहो भक्तिरवस्तुनि ।&lt;br&gt;&#xA;नाद्याप्येकोऽपि मे जातो जातौ त्वस्यां यमाविमौ ।। ४९&lt;br&gt;&#xA;एवं संचिन्तयन्ती च सा देवी स्नानकाङ्क्षिणी ।&lt;br&gt;&#xA;ब्राह्मण्याश्चेटिकास्तस्याः स्नपनादौ समादिशत् ।। ५०&lt;br&gt;&#xA;स्नपिता दत्तवस्त्रा च ताभिः स्वादु च भोजिता ।&lt;br&gt;&#xA;ब्राह्मणी साम्बुसिक्तेव तप्ता भूः समुदश्वसत् ।। ५१&lt;br&gt;&#xA;समाश्वस्ता च सा युक्त्या कथालापैः परीक्षितुम् ।&lt;br&gt;&#xA;क्षणान्तरे निजगदे देव्या वासवदत्तया ।। ५२&lt;br&gt;&#xA;भो ब्राह्मणि कथा काचित्त्वया नः कथ्यतामिति ।&lt;br&gt;&#xA;तच्छ्रुत्वा सा तथेत्युक्त्वा कथां वक्तुं प्रचक्रमे ।। ५३&lt;br&gt;&#xA;पुराभूज्जयदत्ताख्यः सामान्यः कोऽपि भूपतिः ।&lt;br&gt;&#xA;देवदत्ताभिधानश्च पुत्रस्तस्योदपद्यत ।। ५४&lt;br&gt;&#xA;यौवनस्थस्य तस्याथ विवाहं तनयस्य सः ।&lt;br&gt;&#xA;विधातुमिच्छन्नपतिर्मतिमानित्यचिन्तयत् ।। ५५&lt;br&gt;&#xA;वेश्येव बलवद्भोग्या राजश्रीरतिचञ्चला ।&lt;br&gt;&#xA;वणिजां तु कुलस्त्रीव स्थिरा लक्ष्मीरनन्यगा ।। ५६&lt;br&gt;&#xA;तस्माद्विवाहं पुत्रस्य करोमि वणिजां गृहात् ।&lt;br&gt;&#xA;राज्येऽस्य बहुदायादे येन नापद्भविष्यति ।। ५७&lt;br&gt;&#xA;इति निश्चित्य पुत्रस्य कृते वव्रे स भूपतिः ।&lt;br&gt;&#xA;वणिजो वसुदत्तस्य कन्यां पाटलिपुत्रकात् ।। ५८&lt;br&gt;&#xA;वसुदत्तोऽपि स ददौ श्लाघ्यसबन्धवाञ्छया ।&lt;br&gt;&#xA;दूरदेशांन्तरेऽप्यस्मै राजपुत्राय तां सुताम् ।। ५९&lt;br&gt;&#xA;पूरयामास च तथा रत्नैर्जामातरं स तम् ।&lt;br&gt;&#xA;अगलद्बहुमानोऽस्य यथा स्वपितृवैभवे ।। ६०&lt;br&gt;&#xA;अवाप्ताढ्यवणिक्पुत्रीसहितेनाथ तेन सः ।&lt;br&gt;&#xA;तनयेन समं तस्थौ जयदत्तनृपः सुखम् ।। ६१&lt;br&gt;&#xA;एकदा तत्र चागत्य सोत्कः संबन्धिसद्मनि ।&lt;br&gt;&#xA;स वणिग्वसुदत्तस्तां निनाय स्वगृहं सुताम् ।। ६२&lt;br&gt;&#xA;ततोऽकस्मात्स नृपतिर्जयदत्तो दिवं ययौ ।&lt;br&gt;&#xA;उद्भूय गोत्रजैस्तस्य तच्च राज्यमधिष्ठितम् ।। ६३&lt;br&gt;&#xA;तद्भीत्या तस्य तनयो जनन्या निजया निशि ।&lt;br&gt;&#xA;देवदत्तस्तु नीतोऽभूदन्यदेशमलक्षितः ।। ६४&lt;br&gt;&#xA;तत्राह राजपुत्रं तं माता दुःखितमानसा ।&lt;br&gt;&#xA;देवोऽस्ति चक्रवर्ती नः प्रभुः पूर्वदिगीश्वरः ।। ६५&lt;br&gt;&#xA;तत्पार्श्वं व्रज राज्यं ते साधयिष्यति वत्स सः ।&lt;br&gt;&#xA;इत्युक्तः स तदा मात्रा राजपुत्रो जगाद ताम् ।। ६६&lt;br&gt;&#xA;तत्र मां निष्परिकरं गतं को बहु मंस्यते ।&lt;br&gt;&#xA;तच्छ्रुत्वा पुनरप्येवं सा माता तमभाषत ।। ६७&lt;br&gt;&#xA;श्वशुरस्य गृहं गत्वा त्वं हि प्राप्य ततो धनम् ।&lt;br&gt;&#xA;कृत्वा परिकरं गच्छ निकटं चक्रवर्तिनः ।। ६८&lt;br&gt;&#xA;इति स प्रेरितो मात्रा सलज्जोऽपि नृपात्मजः ।&lt;br&gt;&#xA;क्रमात्प्रतस्थे सायं च प्राप तच्छ्वाशुरं गृहम् ।। ६९&lt;br&gt;&#xA;पितृहीनो विनष्टश्रीर्बाष्पपाताभिशङ्कया ।&lt;br&gt;&#xA;अकाले नाशकच्चात्र प्रवेष्टुं लज्जया निशि ।। ७०&lt;br&gt;&#xA;निकटे सत्त्रबाह्येऽथ स्थितः श्वशुरमन्दिरात् ।&lt;br&gt;&#xA;नक्तं रज्ज्वावरोहन्तीमकस्मात्स्त्रियमैक्षत ।। ७१&lt;br&gt;&#xA;क्षणाच्च भार्यां स्वामेव तां रत्नद्युतिभास्वराम् ।&lt;br&gt;&#xA;उल्कामिवाभ्रपतितां परिज्ञायाभ्यतप्यत ।। ७२&lt;br&gt;&#xA;सा तु तं धूसरक्षामं दृष्ट्वाप्यपरिजानती ।&lt;br&gt;&#xA;कोऽसीत्यपृच्छत्तच्छ्रुत्वा पान्थोऽहमिति सोऽब्रवीत् ।। ७३&lt;br&gt;&#xA;ततः सा सत्त्रशालान्तः प्रविवेश वणिक्सुता ।&lt;br&gt;&#xA;अन्वगाद्राजपुत्रोऽपि स तां गुप्तमवेक्षितुम् ।। ७४&lt;br&gt;&#xA;सा चात्र पुरुषं कंचिदुपागात्पुरुषोऽपि ताम् ।&lt;br&gt;&#xA;त्वं चिरेणागतासीति पादघातैरताडयत् ।। ७५&lt;br&gt;&#xA;ततः सा द्विगुणीभूतरागा पापा प्रसाद्य तम् ।&lt;br&gt;&#xA;पुरुषं तेन सहिता तत्र तस्थौ यदृच्छया ।। ७६&lt;br&gt;&#xA;तद्दृष्ट्वा तु स सुप्रज्ञो राजपुत्रो व्यचिन्तयत् ।&lt;br&gt;&#xA;कोपस्यायं न कालो मे साध्यमन्यद्धि वर्तते ।। ७७&lt;br&gt;&#xA;कथं च प्रसरत्वेतच्छस्त्रं कृपणयोर्द्वयोः ।&lt;br&gt;&#xA;शत्रुयोग्यं स्त्रियामस्यामस्मिन्वा नृपशौ मम ।। ७८&lt;br&gt;&#xA;किमेतया कुवध्वा वा कृत्यमेतद्धि दुर्विधेः ।&lt;br&gt;&#xA;मद्धैर्यालोकनक्रीडानैपुण्ये दुःखवर्षिणः ।। ७९&lt;br&gt;&#xA;अतुल्यकुलसंबन्धः सैषा किं वापराध्यति ।&lt;br&gt;&#xA;मुक्त्वा बलिभुजं काकी कोकिले रमते कथम् ।। ८०&lt;br&gt;&#xA;इत्यालोच्य स तां भार्यामुपैक्षत सकामुकाम् ।&lt;br&gt;&#xA;सतां गुरुजिगीषे हि चेतसि स्त्रीतृणं कियत् ।। ८१&lt;br&gt;&#xA;तत्कालं च रतावेगवशात्तस्याः किलापतत् ।&lt;br&gt;&#xA;वणिक्सुतायाः श्रवणात्सन्मुक्ताढ्यं विभूषणम् ।। ८२&lt;br&gt;&#xA;तच्च सा न ददर्शैव सुरतान्ते च सत्वरा ।&lt;br&gt;&#xA;ययौ यथागतं गेहमापृच्छ्योपपतिं ततः ।। ८३&lt;br&gt;&#xA;तस्मिन्नपि गते क्वापि द्रुतं प्रच्छन्नकामुके ।&lt;br&gt;&#xA;स राजपुत्रो दृष्ट्वा तद्रत्नाभरणमग्रहीत् ।। ८४&lt;br&gt;&#xA;स्फुरद्रत्नशिखाजालं धात्रा मोहतमोपहम् ।&lt;br&gt;&#xA;हस्तदीपमिव प्रत्तं प्रणष्टश्रीगवेषणे ।। ८५&lt;br&gt;&#xA;महार्घं च तदालोक्य राजपुत्रः स तत्क्षणम् ।&lt;br&gt;&#xA;निर्गत्य सिद्धकार्यः सन्कान्यकुब्जं ततो ययौ ।। ८६&lt;br&gt;&#xA;तत्र बन्धाय दत्त्वा तत्स्वर्णलक्षेण भूषणम् ।&lt;br&gt;&#xA;क्रीत्वा हस्त्यश्वमगमत्स पार्श्वं चक्रवर्तिनः ।। ८७&lt;br&gt;&#xA;तद्दत्तैश्च बलैः साकमेत्य दत्वा रिपून्रणे ।&lt;br&gt;&#xA;प्राप तत्पैतृकं राज्यं कृती मात्राभिनन्दितः ।। ८८&lt;br&gt;&#xA;तच्च बन्धाद्विनिर्मोच्य भूषणं श्वशुरान्तिकम् ।&lt;br&gt;&#xA;प्राहिणोत्प्रकटीकर्तुं रहस्यं तदशङ्कितम् ।। ०९&lt;br&gt;&#xA;सोऽपि तच्छ्वशुरो दृष्ट्वा स्वसुताकर्णभूषणम् ।&lt;br&gt;&#xA;तत्तथोपागतं तस्यै संभ्रान्तः समदर्शयत् ।। ९०&lt;br&gt;&#xA;सापि पूर्वपरिभ्रष्टं चारित्रमिव वीक्ष्य तत् ।&lt;br&gt;&#xA;बुद्ध्वा च भर्त्रा प्रहितं व्याकुलैव समस्मरत् ।। ९१&lt;br&gt;&#xA;इदं मे पतितं तस्यां रात्रौ सत्त्रगृहान्तरे ।&lt;br&gt;&#xA;यस्यां तत्र स्थितो दृष्टः स कोऽपि पथिको मया ।। ९२&lt;br&gt;&#xA;तन्नूनं सोऽत्र भर्ता मे शीलजिज्ञासया ययौ ।&lt;br&gt;&#xA;मया तु स न विज्ञातस्तेनेदं प्रापि भूषणम् ।। ९३&lt;br&gt;&#xA;इत्येवं चिन्तयन्त्याश्च दुर्नयव्यक्तिविक्लवम् ।&lt;br&gt;&#xA;वणिक्सुताया हृदयं तस्याः कातरमस्फुटत् ।। ९४&lt;br&gt;&#xA;ततस्तस्या रहस्यज्ञां पृष्ट्वा चेटीं स्वयुक्तितः ।&lt;br&gt;&#xA;तत्पिता स वणिग्बुद्ध्वा तत्त्वं तत्याज तच्छुचम् ।। ९५&lt;br&gt;&#xA;राजपुत्रोऽथ संप्राप्तराज्यो लब्ध्वा गुणार्जिताम् ।&lt;br&gt;&#xA;स चक्रवर्तितनयां भार्यां भेजेऽपरां श्रियम् ।। ९६&lt;br&gt;&#xA;तदित्थं साहसे स्त्रीणां हृदयं वज्रकर्कशम् ।&lt;br&gt;&#xA;तदेव साध्वसावेगसंपाते पुष्पपेलवम् ।। ९७&lt;br&gt;&#xA;तास्तु काश्चन सद्वंशजाता मुक्ता इवाङ्गनाः ।&lt;br&gt;&#xA;याः सुवृत्ताच्छहृदया यान्ति भूषणतां भुवि ।। ९८&lt;br&gt;&#xA;हरिणीव च राजश्रीरेवं विप्लविनी सदा ।&lt;br&gt;&#xA;धैर्यपाशेन बन्द्धुं च तामेके जानते बुधाः ।। ९९&lt;br&gt;&#xA;तस्मादापद्यपि त्याज्यं न सत्त्वं संपदेषिभिः ।&lt;br&gt;&#xA;अयमेवात्र वृत्तान्तो ममात्र च निदर्शनम् ।।&lt;br&gt;&#xA;यन्मया विधुरेऽप्यस्मिंश्चारित्रं देवि रक्षितम् ।&lt;br&gt;&#xA;युष्मद्दर्शनकल्याणप्राप्त्या तत्फलितं हि मे ।। १०१&lt;br&gt;&#xA;इति तस्या मुखाच्छ्रुत्वा ब्राह्मण्यास्तत्क्षणं कथाम् ।&lt;br&gt;&#xA;देवी वासवदत्ता सा सादरा समचिन्तयत् ।। १०२&lt;br&gt;&#xA;ब्राह्मणी कुलवत्येषा ध्रुवमस्या ह्युदारताम् ।&lt;br&gt;&#xA;भङ्गिः स्वशीलोपक्षेपे वचःप्रौढिश्च शंसति ।। १०३&lt;br&gt;&#xA;राजसंसत्प्रवेशेऽस्याः प्रावीण्यमत एव च ।&lt;br&gt;&#xA;इति संचिन्त्य देवीं तां ब्राह्मणीं पुनरब्रवीत् ।। १०४&lt;br&gt;&#xA;भार्या त्वं कस्य को वा ते वृत्तान्तः कथ्यतां त्वया ।&lt;br&gt;&#xA;तच्छ्रुत्वा ब्राह्मणी भूयः साथ वक्तुं प्रचक्रमे।। १०५&lt;br&gt;&#xA;मालवे देवि कोऽप्यासीदग्निदत्त इति द्विजः ।&lt;br&gt;&#xA;निलयः श्रीसरस्वत्योः स्वयमात्तधनोऽर्थिभिः ।। १०६&lt;br&gt;&#xA;तस्य च स्वानुरूपौ द्वावुत्पन्नौ तनयौ क्रमात् ।&lt;br&gt;&#xA;ज्येष्ठः शंकरदत्ताख्यो नाम्ना शान्तिकरोऽपरः ।। १०७&lt;br&gt;&#xA;तयोः शान्तिकरोऽकस्माद्विद्यार्थी स्वपितुर्गृहात् ।&lt;br&gt;&#xA;स बाल एव निर्गत्य गतः क्वापि यशस्विनि ।। १०८&lt;br&gt;&#xA;द्वितीयश्च स तद्भ्राता ज्येष्ठो मां परिणीतवान् ।&lt;br&gt;&#xA;तनयां यज्ञदत्तस्य यज्ञार्थभृतसंपदः ।। १०९&lt;br&gt;&#xA;कालेन तस्य मद्भर्तुः सोऽग्निदत्ताभिधः पिता ।&lt;br&gt;&#xA;वृद्धो लोकान्तरं यातो भार्ययानुगतः स्वया ।। ११०&lt;br&gt;&#xA;तीर्थोद्देशाच्च मद्भर्ता धृतगर्भां विमुच्य माम् ।&lt;br&gt;&#xA;गत्वा सरस्वतीपूरे शोकेनान्धो जहौ तनुम् ।। १११&lt;br&gt;&#xA;वृत्तान्ते कथिते चास्मिन्नेत्य तत्सहयायिभिः ।&lt;br&gt;&#xA;स्वजनेभ्यो मया लब्धं नानुगन्तुं सगर्भया ।। ११२&lt;br&gt;&#xA;ततो मय्यार्द्रशोकायामकस्मादेत्य दस्युभिः ।&lt;br&gt;&#xA;अस्मन्निवासः सकलोऽप्यग्रहारो विलुण्ठितः ।। ११३&lt;br&gt;&#xA;तत्क्षणं तिसृभिः सार्धं ब्राह्मणीभिरहं ततः ।&lt;br&gt;&#xA;शीलभ्रंशभयादात्तस्वल्पवस्त्रा पलायिता ।। ११४&lt;br&gt;&#xA;देशभङ्गाद्विदूरं च गत्वा देशं तदन्विता ।&lt;br&gt;&#xA;मासमात्रं स्थिताभूवं कृच्छ्रकर्मोपजीविनी ।। ११५&lt;br&gt;&#xA;श्रुत्वा चानाथशरणं लोकाद्वत्सेश्वरं ततः ।&lt;br&gt;&#xA;सब्राह्मणीका शीलैकपाथेयाहमिहागता ।। ११६&lt;br&gt;&#xA;आगत्यैव प्रसूतास्मि युगपत्तनयावुभौ ।&lt;br&gt;&#xA;स्थितासु चासु तिसृषु ब्राह्मणीषु सखीष्वपि ।। ११७&lt;br&gt;&#xA;शोको विदेशो दारिद्र्यं द्विगुणः प्रसवोऽप्ययम् ।&lt;br&gt;&#xA;अहो अपावृतं द्वारमापदां मम वेधसा ।। ११८&lt;br&gt;&#xA;तदेतयोर्गतिर्नास्ति बालयोर्वर्धनाय मे ।&lt;br&gt;&#xA;इत्यालोच्य परित्यज्य लज्जां योषिद्विभूषणम् ।। ११९&lt;br&gt;&#xA;मया प्रविश्य वत्सेशो राजा सदसि याचितः ।&lt;br&gt;&#xA;कः शक्तः सोढुमापन्नबालापत्यार्तिदर्शनम् ।। १२०&lt;br&gt;&#xA;तदादेशेन च प्राप्तं मया त्वच्चरणान्तिकम् ।&lt;br&gt;&#xA;विपदश्च निवृत्ता मे द्वारात्प्रतिहता इव ।। १२१&lt;br&gt;&#xA;इत्येष मम वृत्तान्तो नाम्ना पिङ्गलिकाप्यहम् ।&lt;br&gt;&#xA;आबाल्याग्निक्रियाधूमैर्यन्मे पिङ्गलिते दृशौ ।। १२२&lt;br&gt;&#xA;स तु शान्तिकरो देवि देवरो मे विदेशगः ।&lt;br&gt;&#xA;कुत्र तिष्ठति देशेऽसाविति नाद्यापि बुध्यते ।। १२३&lt;br&gt;&#xA;एवमुक्तस्ववृत्तान्तां कुलीनेत्यवधार्य ताम् ।&lt;br&gt;&#xA;प्रीत्यैनां ब्राह्मणीं देवी सा वितर्क्यैवमब्रवीत् ।। १२४&lt;br&gt;&#xA;इह शान्तिकरो नाम स्थितोऽस्माकं पुरोहितः ।&lt;br&gt;&#xA;वैदेशिकः स जानेऽहं देवरस्ते भविष्यति ।। १२५&lt;br&gt;&#xA;इत्युक्त्वा ब्राह्मणीमुत्कां नीत्वा रात्रिं तदैव ताम् ।&lt;br&gt;&#xA;देवी शान्तिकरं प्रातरानाय्यापृच्छदन्वयम् ।। १२६&lt;br&gt;&#xA;उक्तान्वयाय तस्मै च सा संजातसुनिश्चया ।&lt;br&gt;&#xA;इयं ते भ्रातृजायेति ब्राह्मणीं तामदर्शयत् ।। १२७&lt;br&gt;&#xA;जातायां च परिज्ञप्तौ ज्ञातबन्धुक्षयोऽथ सः ।&lt;br&gt;&#xA;ब्राह्मणीं भ्रातृजायां तां निन्ये शान्तिकरो गृहम् ।। १२८&lt;br&gt;&#xA;तत्रानुशोच्य पितरौ भ्रातरं च यथोचितम् ।&lt;br&gt;&#xA;आश्वासयामास स तां बालकद्वितयान्विताम् ।। १२९&lt;br&gt;&#xA;देवी वासवदत्तापि तस्यास्तौ बालकौ सुतौ ।&lt;br&gt;&#xA;पुरोहितौ स्वपुत्रस्य भाविनः पर्यकल्पयत् ।। १३०&lt;br&gt;&#xA;ज्येष्ठस्तयोः शान्तिसोमो नाम्ना वैश्वागरोऽपरः ।&lt;br&gt;&#xA;कृतस्तयैव देव्या च वितीर्णबहुसंपदा ।। १३१&lt;br&gt;&#xA;अन्धस्येवास्य लोकस्य फलभूमिं स्वकर्मभिः ।&lt;br&gt;&#xA;पुरोगैर्नीयमानस्य हेतुमात्रं स्वपौरुषम् ।। १३२&lt;br&gt;&#xA;यदेत्य लब्धविभवास्तत्र सर्वेऽपि संगताः ।&lt;br&gt;&#xA;बालकौ तौ तयोः सा च माता शान्तिकरश्च सः ।। १३३&lt;br&gt;&#xA;ततो गच्छत्सु दिवसेष्वेकदा पञ्चभिः सुतैः ।&lt;br&gt;&#xA;सहागतामुपादाय शरावान्कुम्भकारिकाम् ।। १३४&lt;br&gt;&#xA;दृष्ट्वा स्वमन्दिरे कांचिद्देव्या वासवदत्तया ।&lt;br&gt;&#xA;सा ब्राह्मणी पिङ्गलिका जगदे पार्श्ववर्तिनी ।। १३५&lt;br&gt;&#xA;पञ्चैतस्याः सुतोऽद्यापि नैको मे सखि दृश्यताम् ।&lt;br&gt;&#xA;पुण्यानामीदृशं पात्रमीदृश्यपि न मादृशी ।। १३६&lt;br&gt;&#xA;ततः पिङ्गलिकावादीद्देवि दुःखाय जायते ।&lt;br&gt;&#xA;प्रजेयं पापभूयिष्ठा दरिद्रेष्वेव भूयसी ।। १३७&lt;br&gt;&#xA;युष्मादृशेषु जायेत यः स कोऽप्युत्तमो भवेत् ।&lt;br&gt;&#xA;तदलं त्वरया प्राप्स्यस्यचिरात्स्वोचितं सुतम् ।। १३८&lt;br&gt;&#xA;इति पिङ्गलिकोक्तापि सोत्सुका सुतजन्मनि ।&lt;br&gt;&#xA;अभूद्वासवदत्ता सा तच्चिन्ताक्रान्तमानसा ।। १३९&lt;br&gt;&#xA;गिरिशाराधनप्राप्यं पुत्रं ते नारदोऽभ्यधात् ।&lt;br&gt;&#xA;तद्देवि वरदोऽवश्यमाराध्यः स शिवोऽत्र नः ।। १४०&lt;br&gt;&#xA;इत्युक्ता वत्सराजेन तत्कालं चागतेन सा ।&lt;br&gt;&#xA;देवी लब्धाशयेनाशु चकार व्रतनिश्चयम् ।। १४१&lt;br&gt;&#xA;तस्यामात्तव्रतायां तु स राजापि समन्त्रिकः ।&lt;br&gt;&#xA;सराष्ट्रश्चापि विदधे शंकराराधनव्रतम् ।। १४२&lt;br&gt;&#xA;त्रिरात्रोपोषितौ तौ च दंपती स विभुस्ततः ।&lt;br&gt;&#xA;प्रसादप्रकटीभूतः स्वयं स्वप्ने समादिशत् ।। १४३&lt;br&gt;&#xA;उत्तिष्ठत स युवयोः कामांशो जनिता सुतः ।&lt;br&gt;&#xA;नाथो विद्याधराणां यो भविता मत्प्रसादतः ।। १४४&lt;br&gt;&#xA;इति वचनमुदीर्य चन्द्रमौलौ सपदि तिरोहिततां गते प्रबुध्य ।&lt;br&gt;&#xA;अधिगतवरमाशु दंपती तौ प्रमदमकृत्रिममापतुः कृतार्थौ ।। १४५&lt;br&gt;&#xA;उत्थाय चोषसि ततः प्रकृतीर्विधाय तत्स्वप्रकीर्तनसुधारसतर्पितास्ताः ।&lt;br&gt;&#xA;देवी च सा नरपतिश्च सबन्धुभृत्यौ बद्धोत्सवौ विदधतुर्व्रतपारणानि ।। १४६&lt;br&gt;&#xA;कतिपयदिवसापगमे तस्याः स्वप्ने जटाधरः पुरुषः ।&lt;br&gt;&#xA;कोऽप्यथ देव्या वासवदत्तायाः फलमुपेत्य ददौ ।। १४७&lt;br&gt;&#xA;ततः स विनिवेदितस्फुटतथाविधस्वप्नया सह प्रमुदितस्तया समभिनन्दितो मन्त्रिभिः ।&lt;br&gt;&#xA;विचिन्त्य शशिमौलिना फलनिभेन दत्तं सुतं मनोरथमदूरगं गणयति स्म वत्सेश्वरः ।। १४८&lt;br&gt;&#xA;इति महाकविश्रीसोमदेवभट्टविरचिते कथासरित्सागरे नरवाहनदत्तजननलम्बके प्रथमस्तरङ्गः ।&lt;/p&gt;</description>
    </item>
    <item>
      <title>००२</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/002/</guid>
      <description>&lt;p&gt;द्वितीयस्तरङ्गः ।&lt;br&gt;&#xA;अथ वासवदत्ताया वत्सेशहृदयोत्सवः ।&lt;br&gt;&#xA;संबभूवाचिराद्गर्भः कामांशावतरोज्ज्वलः ।। १&lt;br&gt;&#xA;सा बभौ लोलनेत्रेण मुखेनापाण्डुकान्तिना ।&lt;br&gt;&#xA;शशाङ्केनेव गर्भस्थकामप्रेमोपगामिना ।। २&lt;br&gt;&#xA;आसीनायाः पतिस्नेहाद्रतिप्रीती इवागते ।&lt;br&gt;&#xA;रेजतुः प्रतिमे तस्या मणिपर्यङ्कपार्श्वयोः ।। ३&lt;br&gt;&#xA;भाविविद्याधराधीशगर्भसेवार्थमिष्टदाः ।&lt;br&gt;&#xA;मूर्ता विद्या इवायाताः सख्यस्तां पर्युपासत ।। ४&lt;br&gt;&#xA;विनीलपल्लवश्याममुखौ साथ पयोधरौ ।&lt;br&gt;&#xA;सूनोर्गर्भाभिषेकाय बभार कलशाविव ।। ५५&lt;br&gt;&#xA;स्वच्छस्फुरितसच्छायमणिकुट्टिमशोभिनः ।&lt;br&gt;&#xA;सुखशय्यागता मध्ये मन्दिरस्य रराज सा ।। ६&lt;br&gt;&#xA;भावितत्तनयाक्रान्तिशङ्काकम्पितवारिभिः ।&lt;br&gt;&#xA;उपेत्य सेव्यमानेव समन्ताद्रत्नराशिभिः ।। ७&lt;br&gt;&#xA;तस्या विमानमध्यस्थरत्नोत्था प्रतिमा बभौ ।&lt;br&gt;&#xA;विद्याधरश्रीर्नभसा प्रणामार्थमिवागता ।। ८&lt;br&gt;&#xA;मन्त्रसाधनसंनद्धसाधकेन्द्रकथासु च ।&lt;br&gt;&#xA;बभूव सा दोहदिनी प्रसङ्गोपनतासु च ।। ९&lt;br&gt;&#xA;सरसारब्धसंगीता विद्याधरवराङ्गनाः ।&lt;br&gt;&#xA;स्वप्ने तामम्बरोत्सङ्गमारूढामुपतस्थिरे ।। १०&lt;br&gt;&#xA;प्रबुद्धा सेवितुं साक्षात्तदेवाभिललाष सा ।&lt;br&gt;&#xA;नभःक्रीडाविलसितं लक्ष्यभूतलकौतुकम् ।। ११&lt;br&gt;&#xA;तं च दोहदमेतस्या देव्या यौगन्धरायणः ।&lt;br&gt;&#xA;यन्त्रमन्त्रेन्द्रजालादिप्रयोगैः समपूरयत् ।। १२&lt;br&gt;&#xA;विजहार च सा तैस्तैः प्रयोगैर्गगनस्थिता ।&lt;br&gt;&#xA;पौरनारीजनोत्पक्ष्मलोचनाश्चर्यदायिभिः ।। १३&lt;br&gt;&#xA;एकदा वासकस्थायास्तस्याश्च समजायत ।&lt;br&gt;&#xA;हृदि विद्याधरोदारकथाश्रवणकौतुकम् ।। १४&lt;br&gt;&#xA;ततस्तयार्थितो देव्या तत्र यौगन्धरायणः ।&lt;br&gt;&#xA;तस्याः सर्वेषु शृण्वत्सु निजगाद कथामिमाम् ।। १५&lt;br&gt;&#xA;अस्त्यम्बिकाजनयिता नगेन्द्रो हिमवानिति ।&lt;br&gt;&#xA;न केवलं गिरीणां यो गुरुर्गौरीपतेरपि ।। १६&lt;br&gt;&#xA;विद्याधरनिवासे च तस्मिन्विद्याधराधिपः ।&lt;br&gt;&#xA;उवास राजा जीमूतकेतुर्नाम महाचले ।। १७&lt;br&gt;&#xA;तस्याभूत्कल्पवृक्षश्च गृहे पितृक्रमागतः ।&lt;br&gt;&#xA;नाम्नान्वर्थेन विख्यातो यो मनोरथदायकः ।। १८&lt;br&gt;&#xA;कदाचिच्च स जीमूतकेतू राजाभ्युपेत्य तम् ।&lt;br&gt;&#xA;उद्याने देवतात्मानं कल्पद्रुममयाचत ।। १९&lt;br&gt;&#xA;सर्वदा प्राप्यतेऽस्माभिस्त्वत्तः सर्वमभीप्सितम् ।&lt;br&gt;&#xA;तदपुत्राय मे देहि देव पुत्रं गुणान्वितम् ।। २०&lt;br&gt;&#xA;ततः कल्पद्रुमोऽवादीद्राजन्नुत्पत्स्यते तव ।&lt;br&gt;&#xA;जातिस्मरो दानवीरः सर्वभूतहितः सुतः ।। २१&lt;br&gt;&#xA;तच्छ्रुत्वा स प्रहृष्टः सन्कल्पवृक्षं प्रणम्य तम् ।&lt;br&gt;&#xA;गत्वा निवेद्य तद्राजा निजां देवीमनन्दयत् ।। २२&lt;br&gt;&#xA;अथ तस्याचिरादेव राज्ञः सूनुरजायत ।&lt;br&gt;&#xA;जीमूतवाहनं तं च नाम्ना स विदधे पिता ।। २३&lt;br&gt;&#xA;ततः सहजया साकं सर्वभूतानुकम्पया ।&lt;br&gt;&#xA;जगाम स महासत्त्वो वृद्धिं जीमूतवाहनः ।। २४&lt;br&gt;&#xA;क्रमाच्च यौवराज्यस्थः परिचर्याप्रसादितम् ।&lt;br&gt;&#xA;लोकानुकम्पी पितरं विजने स व्यजिज्ञपत् ।। २५&lt;br&gt;&#xA;जानामि तात यद्भावा भवेऽस्मिन्क्षणभङ्गुराः ।&lt;br&gt;&#xA;स्थिरं तु महतामेकमाकल्पममलं यशः ।। २६&lt;br&gt;&#xA;परोपकृतिसंभूतं तदेव यदि हन्त तत् ।&lt;br&gt;&#xA;किमन्यत्स्यादुदाराणां धनं प्राणाधिकप्रियम् ।। २७&lt;br&gt;&#xA;संपच्च विद्युदिव सा लोकलोचनखेदकृत् ।&lt;br&gt;&#xA;लोला क्वापि लयं याति या परानुपकारिणी ।। २८&lt;br&gt;&#xA;तदेष कल्पविटपी कामदो योऽस्ति नः स चेत् ।&lt;br&gt;&#xA;परार्थं विनियुज्येत तदाप्तं तत्फलं भवेत् ।। २९&lt;br&gt;&#xA;तत्तथाहं करोमीह यथैतस्य समृद्धिभिः ।&lt;br&gt;&#xA;अदरिद्रा भवत्येषा सर्वार्थिजनसंहतिः ।। ३०&lt;br&gt;&#xA;इति विज्ञाप्य पितरं तदनुज्ञामवाप्य सः ।&lt;br&gt;&#xA;जीमूतवाहनो गत्वा तं कल्पद्रुममब्रवीत् ।। ३१&lt;br&gt;&#xA;देव त्वं शश्वदस्माकमभीष्टफलदायकः ।&lt;br&gt;&#xA;तदेकमिदमद्य त्वं मम पूरय वाञ्छितम् ।। ३२&lt;br&gt;&#xA;अदरिद्रां कुरुष्वैतां पृथिवीमखिलां सखे ।&lt;br&gt;&#xA;स्वस्त्यस्तु ते प्रदत्तोऽसि लोकाय द्रविणार्थिने ।। ३३&lt;br&gt;&#xA;इत्युक्तस्तेन धीरेण कल्पवृक्षो ववर्ष सः ।&lt;br&gt;&#xA;कनकं भूतले भूरि ननन्दुश्चाखिलाः प्रजाः ।। ३४&lt;br&gt;&#xA;दयालुर्बोधिसत्त्वांशः कोऽन्यो जीमूतवाहनात् ।&lt;br&gt;&#xA;शक्नुयादर्थिसात्कर्तुमपि कल्पद्रुमं कृती ।। ३५&lt;br&gt;&#xA;इति जातानुरागासु ततो दिक्षु विदिक्ष्वपि ।&lt;br&gt;&#xA;जीमूतवाहनस्योच्चैः पप्रथे विशदं यशः ।। ३६&lt;br&gt;&#xA;ततः पुत्रप्रथाबद्धमूलं राज्यं समत्सराः ।&lt;br&gt;&#xA;दृष्ट्वा जीमूतकेतोस्तद्गोत्रजा विकृतिं ययुः ।। ३७&lt;br&gt;&#xA;दानोपयुक्तसत्कल्पवृक्षमुक्तास्पदं च तत् ।&lt;br&gt;&#xA;मेनिरे निष्प्रभावत्वाज्जेतुं सुकरमेव ते ।। ३८&lt;br&gt;&#xA;ततः संभूय युद्धाय कृतबुद्धिषु तेषु च ।&lt;br&gt;&#xA;पितरं तमुवाचैवं धीरो जीमूतवाहनः ।। ३९&lt;br&gt;&#xA;यथा शरीरमेवेदं जलबुद्बुदसंनिभम् ।&lt;br&gt;&#xA;प्रवातदीपचपलास्तथा कस्य कृते श्रियः ।। ४०&lt;br&gt;&#xA;ता अप्यन्योपमर्देन मनस्वी कोऽभिवाच्छति ।&lt;br&gt;&#xA;तस्मात्तात मया नैव योद्धव्यं गोत्रजैः सह ।। ४१&lt;br&gt;&#xA;राज्यं त्यक्त्वा तु गन्तव्यमितः क्वापि वनं मया ।&lt;br&gt;&#xA;आसतां कृपणा एते मा भूत्स्वकुलसंक्षयः ।। ४२&lt;br&gt;&#xA;इत्युक्तवन्तं जीमूतवाहनं स पिता ततः ।&lt;br&gt;&#xA;जीमूतकेतुरप्येवं जगाद कृतनिश्चयः ।। ४३&lt;br&gt;&#xA;मयापि पुत्र गन्तव्यं का हि वृद्धस्य मे स्पृहा।&lt;br&gt;&#xA;राज्ये तृण इव त्यक्ते यूनापि कृपया त्वया ।। ४४&lt;br&gt;&#xA;एवमुक्तवता साकं सभार्येण तथेति सः ।&lt;br&gt;&#xA;पित्रा जगाम जीमूतवाहनो मलयाचलम् ।। ४५&lt;br&gt;&#xA;तत्राधिवासे सिद्धानां चन्दनच्छन्ननिर्झरे ।&lt;br&gt;&#xA;स तस्थावाश्रमपदे परिचर्यापरः पितुः ।। ४६&lt;br&gt;&#xA;अथ सिद्धाधिराजस्य वशी विश्वावसोः सुतः ।&lt;br&gt;&#xA;मित्त्रं मित्त्रावसुर्नाम तस्यात्र समपद्यत ।। ४७&lt;br&gt;&#xA;तत्स्वसारं च सोऽपश्यदेकान्ते जातु कन्यकाम् ।&lt;br&gt;&#xA;जन्मान्तरप्रियतमां ज्ञानी जीमूतवाहनः ।। ४८&lt;br&gt;&#xA;तत्कालं च तयोस्तुल्यं यूनोरन्योन्यदर्शनम् ।&lt;br&gt;&#xA;अभून्मनोमृगामन्दवागुराबन्धसंनिभम् ।। ४९&lt;br&gt;&#xA;ततोऽकस्मात्समभ्येत्य त्रिजगत्पूज्यमेकदा ।&lt;br&gt;&#xA;जीमूतवाहनं प्रीतः स मित्त्रावसुरभ्यधात् ।। ५०&lt;br&gt;&#xA;कन्या मलयवत्याख्या स्वसा मेऽस्ति कनीयसी ।&lt;br&gt;&#xA;तामहं ते प्रयच्छामि ममेच्छां मान्यथा कृथाः ।। ५१&lt;br&gt;&#xA;तच्छ्रुत्वैव स जीमूतवाहनोऽपि जगाद तम् ।&lt;br&gt;&#xA;युवराज ममाभूत्सा भार्या पूर्वेऽपि जन्मनि ।। ५२&lt;br&gt;&#xA;त्वं च तत्रैव मे जातो द्वितीयं हृदयं सुहृत् ।&lt;br&gt;&#xA;जातिस्मरोऽस्म्यहं सर्वं पूर्वजन्म स्मरामि तत् ।। ५३&lt;br&gt;&#xA;इत्युक्तवन्तं तत्कालं मित्रावसुरुवाच तम् ।&lt;br&gt;&#xA;जन्मान्तरकथां तावच्छंसैतां कौतुकं हि मे ।। ५४&lt;br&gt;&#xA;एतन्मित्रावसोः श्रुत्वा तस्मै जीमूतवाहनः ।&lt;br&gt;&#xA;सुकृती कथयामास पूर्वजन्मकथामिमाम् ।। ५५&lt;br&gt;&#xA;अस्ति पूर्वमहं व्योमचारी विद्याधरोऽभवम् ।&lt;br&gt;&#xA;हिमवच्छृङ्गमार्गेण गतोऽभूवं कदाचन ।। ५६&lt;br&gt;&#xA;ततश्चाधः स्थितस्तत्र क्रीडन्गौर्या समं हरः ।&lt;br&gt;&#xA;शशापोल्लङ्घनक्रुद्धो मर्त्ययोनौ पतेति माम् ।। ५७&lt;br&gt;&#xA;प्राप्य विद्याधरीं भार्यां नियोज्य स्वपदे सुतम् ।&lt;br&gt;&#xA;पुनर्वैद्याधरीं योनिं स्मृतजातिः प्रपत्स्यसे ।। ५८&lt;br&gt;&#xA;एवं निशम्य शापान्तमुक्त्वा शर्वे तिरोहिते ।&lt;br&gt;&#xA;अचिरेणैव जातोऽहं भूतले वणिजां कुले ।। ५९&lt;br&gt;&#xA;नगर्यां बलभीनाम्न्यां महाधनवणिन्सुतः ।&lt;br&gt;&#xA;वसुदत्ताभिधानः सन्वृद्धिं च गतवानहम् ।। ६०&lt;br&gt;&#xA;कालेन यौवनस्थश्च पित्रा कृतपरिच्छदः ।&lt;br&gt;&#xA;द्वीपान्तरं गतोऽभूवं वणिज्यायै तदाज्ञया ।। ६१&lt;br&gt;&#xA;आगच्छन्तं ततोऽटव्यां तस्करा विनिपत्य माम् ।&lt;br&gt;&#xA;हृतस्वमनयन्बद्ध्वा स्वपल्लीं चण्डिकागृहम् ।। ६२&lt;br&gt;&#xA;विलोलदीर्घया घोरं रक्तांशुकपताकया ।&lt;br&gt;&#xA;जिघत्सतः पशुप्राणान्कृतान्तस्येव जिह्वया ।। ६३&lt;br&gt;&#xA;तत्राहमुपहारार्थमुपनीतो निजस्य तैः ।&lt;br&gt;&#xA;प्रभोः पुलिन्दकाख्यस्य देवीं पूजयतोऽन्तिकम् ।। ६४&lt;br&gt;&#xA;स दृष्ट्वैवार्द्रहृदयः शबरोऽप्यभवन्मयि ।&lt;br&gt;&#xA;वक्ति जन्मान्तरप्रीतिं मनः स्निह्यदकारणम् ।। ६५&lt;br&gt;&#xA;ततो मां मोचयित्वैव वधात्स शबराधिपः ।&lt;br&gt;&#xA;ऐच्छदात्मोपहारेण कर्तुं पूजासमापनम् ।। ६६&lt;br&gt;&#xA;मैवं कृथाः प्रसन्नास्मि तव याचस्व मां वरम् ।&lt;br&gt;&#xA;इत्युक्तो दिव्यया वाचा प्रहृष्टश्च जगाद सः ।। ६७&lt;br&gt;&#xA;त्वं प्रसन्ना वरः कोऽन्यस्तथाप्येतावदर्थये ।&lt;br&gt;&#xA;जन्मान्तरेऽपि मे सख्यमनेन वणिजास्त्विति ।। ६८&lt;br&gt;&#xA;एवमस्त्विति शान्तायां वाचि मां शबरोऽथ सः ।&lt;br&gt;&#xA;प्रदत्तसविशेषार्थं प्रजिघाय निजं गृहम् ।। ६९&lt;br&gt;&#xA;मृत्योर्मुखात्प्रवासाच्च ततः प्रत्यागते मयि ।&lt;br&gt;&#xA;अकरोज्ज्ञातवृत्तान्तः पिता मम महोत्सवम् ।। ७०&lt;br&gt;&#xA;कालेन तत्र चापश्यमहं सार्थावलुण्ठनात् ।&lt;br&gt;&#xA;वष्टभ्यानायितं राज्ञा तमेव शबराधिपम् ।। ७१&lt;br&gt;&#xA;तत्क्षणं पितुरावेद्य विज्ञप्य च महीपतिम् ।&lt;br&gt;&#xA;मोचितः स्वर्णलक्षेण स मया वधनिग्रहात् ।। ७२&lt;br&gt;&#xA;प्राणदानोपकारस्य कृत्वैवं प्रत्युपक्रियाम् ।&lt;br&gt;&#xA;आनीय च गृहं प्रीत्या पूर्णं संमानितश्चिरम् ।। ७३&lt;br&gt;&#xA;सत्कृत्य प्रेषितश्चाथ हृदयं प्रेमपेशलम् ।&lt;br&gt;&#xA;निधाय मयि पल्लीं स्वां प्रायात्स शबराधिपः ।। ७४&lt;br&gt;&#xA;तत्र प्रत्युपकारार्थं चिन्तयन्प्राभृतं मम ।&lt;br&gt;&#xA;स्वल्पं स मेने स्वाधीनं मुक्ताकस्तूरिकाद्यपि ।। ७५&lt;br&gt;&#xA;ततः सातिशयं प्राप्तं मुक्तासारं स यत्कृते ।&lt;br&gt;&#xA;धनुर्द्वितीयः प्रययौ गजान्हन्तुं हिमाचलम् ।। ७६&lt;br&gt;&#xA;भ्रमंश्च तत्र तीरस्थदेवागारं महत्सरः ।&lt;br&gt;&#xA;प्राप तुल्यैः कृतप्रीतिस्तदब्जैर्मित्त्ररागिभिः ।।&lt;br&gt;&#xA;तत्राशङ्क्याम्बुपानार्थमागमं वन्यहस्तिनाम् ।&lt;br&gt;&#xA;छन्नः स तस्थावेकान्ते सचापस्तज्जिघांसया ।। ७८&lt;br&gt;&#xA;तावत्तत्र सरस्तीरगतं पूजयितुं हरम् ।&lt;br&gt;&#xA;आगतामद्भुताकारां कुमारीं सिंहवाहनाम् ।। ७९&lt;br&gt;&#xA;स ददर्श तुषाराद्रिराजपुत्रीमिवापराम् ।&lt;br&gt;&#xA;परिचर्यापरां शंभोः कन्यकाभाववर्तिनीम् ।। ८०&lt;br&gt;&#xA;दृष्ट्वा च विस्मयाक्रान्तः शबरः स व्यचिन्तयत् ।&lt;br&gt;&#xA;केयं स्याद्यदि मर्त्यस्त्री तत्कथं सिंहवाहना ।। ८१&lt;br&gt;&#xA;अथ दिव्या कथं दृश्या मादृशैस्तदियं ध्रुवम् ।&lt;br&gt;&#xA;चक्षुषोः पूर्वपुण्यानां मूर्ता परिणतिर्मम ।। ८२&lt;br&gt;&#xA;अन्यया यदि मित्त्रं तं योजयेयमहं ततः ।&lt;br&gt;&#xA;काप्यन्यैव मया तस्य कृता स्यात्प्रत्युपक्रिया ।। ८३&lt;br&gt;&#xA;तदेतामुपसर्पामि तावज्जिज्ञासितुं वरम् ।&lt;br&gt;&#xA;इत्यालोच्य स मित्त्रं मे शबरस्तामुपाययौ ।। ८४&lt;br&gt;&#xA;तावच्च सावतीर्यैव सिंहाच्छायानिषादिनः ।&lt;br&gt;&#xA;कन्यागत्य सरः पद्मान्यवचेतुं प्रचक्रमे ।। ८५&lt;br&gt;&#xA;तं च दृष्ट्वान्तिकप्राप्तं शबरं सा कृतानतिम् ।&lt;br&gt;&#xA;अपूर्वमतिथिप्रीत्या स्वागतेनान्वरञ्जयत् ।। ८६&lt;br&gt;&#xA;कस्त्वं किं चागतोऽस्येतां भूमिमत्यन्तदुर्गमाम् ।&lt;br&gt;&#xA;इति पृष्टवतीं तां च शबरः प्रत्युवाच सः ।। ८७&lt;br&gt;&#xA;अहं भवानीपादैकशरणः शवराधिपः ।&lt;br&gt;&#xA;आगतोऽस्मि च मातङ्गमुक्ताहेतोरिदं वनम् ।। ८८&lt;br&gt;&#xA;त्वां च दृष्ट्वाधुनात्मीयो देवि प्राणप्रदः सुहृत् ।&lt;br&gt;&#xA;सार्थवाहसुतः श्रीमान्वसुदत्तो मया स्मृतः ।। ८९&lt;br&gt;&#xA;स हि त्वमिव रूपेण यौवनेन च सुन्दरि ।&lt;br&gt;&#xA;अद्वितीयोऽस्य विश्वस्य नयनामृतनिर्झरः ।। ९०&lt;br&gt;&#xA;सा धन्या कन्यका लोके यस्यास्तेनेह गृह्यते ।&lt;br&gt;&#xA;मैत्त्रीदानदयाधैर्यनिधिना कङ्कणी करः ।। ९१&lt;br&gt;&#xA;तत्त्वदाकृतिरेषा चेत्तादृशेन न युज्यते ।&lt;br&gt;&#xA;व्यर्थं वहति तत्कामः कोदण्डमिति मे व्यथा ।। ९२&lt;br&gt;&#xA;इति व्याधेन्द्रवचनैः सद्योऽपहृतमानसा ।&lt;br&gt;&#xA;साभूत्कुमारी कदर्पमोहमन्त्राक्षरैरिव ।। ९३&lt;br&gt;&#xA;उवाच तं च शबरं प्रेर्यमाणा मनोभुवा ।&lt;br&gt;&#xA;क्व स ते सुहृदानीय तावन्मे दर्श्यतामिति ।। ९४&lt;br&gt;&#xA;तच्छ्रुत्वा च तथेत्युक्त्वा तामामत्र्य तदैव सः ।&lt;br&gt;&#xA;कृतार्थमानी मुदितः प्रतस्थे शबरस्ततः ।। ९५&lt;br&gt;&#xA;प्राप्य स्वपल्लीमादाय मुक्तामृगमदादिकम् ।&lt;br&gt;&#xA;भूरि भारशतैर्हार्यमस्मद्गृहमथाययौ ।। ९६&lt;br&gt;&#xA;सर्वैः पुरस्कृतस्तत्र प्रविश्य प्राभृतं च तत् ।&lt;br&gt;&#xA;मत्पित्रे स बहुस्वर्णलक्षमूल्यं न्यवेदयत् ।। ९७&lt;br&gt;&#xA;उत्सवेन च यातेऽस्मिन्दिने रात्रौ स मे रहः ।&lt;br&gt;&#xA;कन्यादर्शनवृत्तान्तं तमामूलादवर्णयत् ।। ९८&lt;br&gt;&#xA;एहि तत्रैव गच्छाव इत्युक्त्वा च समुत्सुकम् ।&lt;br&gt;&#xA;ममादाय निशि स्वैरं स प्रायाच्छबराधिपः ।। ९९&lt;br&gt;&#xA;प्रातश्च मां गतं क्वापि बुद्ध्वा स शबराधिपम् ।&lt;br&gt;&#xA;तत्प्रीतिप्रत्ययात्तस्थौ धृतिमालम्ब्य मत्पिता ।। १००&lt;br&gt;&#xA;अहं च प्रापितोऽभूवं क्रमात्तेन तरस्विना ।&lt;br&gt;&#xA;शबरेण तुषाराद्रिं कृताध्वपरिकर्मणा ।। १०१&lt;br&gt;&#xA;तच्च प्राप्य सरः सायं स्नात्वा स्वादुफलाशनौ ।&lt;br&gt;&#xA;अहं च स च तामेकां वने तत्रोषितौ निशाम् ।। १०२&lt;br&gt;&#xA;लताभिः कीर्णकुसुमं भृङ्गीसंगीतसुन्दरम् ।&lt;br&gt;&#xA;शुभगन्धवहं हारि ज्वलितौषधिदीपिकम् ।। १०३&lt;br&gt;&#xA;रतेस्तद्वासवेश्मेव विश्रान्त्यै गिरिकाननम् ।&lt;br&gt;&#xA;आवयोरभवन्नक्तं पित्रतोस्तत्सरोजलम् ।। १०४&lt;br&gt;&#xA;ततोन्येद्युः प्रतिपदं तत्तदुत्कलिकाभृता ।&lt;br&gt;&#xA;प्रत्युद्गतेव मनसा मम तन्मार्गधाविना ।। १०५&lt;br&gt;&#xA;चक्षुषा दक्षिणेनापि सूचितागमनामुना ।&lt;br&gt;&#xA;दिदृक्षयेव स्फुरता सा कन्यात्रागताभवत् ।। १०६&lt;br&gt;&#xA;सटालसिंहपृष्ठस्था सुभ्रूर्दृष्टा मया च सा ।&lt;br&gt;&#xA;शरदम्भोधरोत्सङ्गसङ्गिनीवेन्दवी कला ।। १०७&lt;br&gt;&#xA;विलसद्विस्मयौत्सुक्यसाध्वसं पश्यतश्च ताम् ।&lt;br&gt;&#xA;ममावर्तत तत्कालं न जाने हृदयं कथम् ।। १०८&lt;br&gt;&#xA;अथावतीर्य सिंहात्सा पुष्पाण्युच्चित्य कन्यका ।&lt;br&gt;&#xA;स्नात्वा सरसि तत्तीरगतं हरमपूजयत् ।। १०९&lt;br&gt;&#xA;पूजावसाने चोपेत्य स सखा शबरो मम ।&lt;br&gt;&#xA;प्रणम्यात्मानमावेद्य तामवोचत्कृतादराम् ।। ११०&lt;br&gt;&#xA;आनीतः स मया देवि सुहृद्योग्यो वरस्तव ।&lt;br&gt;&#xA;मन्यसे यदि तत्तुभ्यं दर्शयाम्यधुनैव तम् ।। १११&lt;br&gt;&#xA;तच्छ्रुत्वा दर्शयेत्युक्ते तया स शबरस्ततः ।&lt;br&gt;&#xA;आगत्य निकटं नीत्वा मां तस्याः समदर्शयत् ।। ११२&lt;br&gt;&#xA;सापि मां तिर्यगालोक्य चक्षुषो प्रणयस्नुता ।&lt;br&gt;&#xA;मदनावेशवशगा शबरेशं तमभ्यधात् ।। ११३&lt;br&gt;&#xA;सखा ते मानुषो नायं काम कोऽप्ययमागतः ।&lt;br&gt;&#xA;मद्वञ्चनाय देवोऽद्य मर्त्यस्यैषाकृतिः कुतः ।। ११४&lt;br&gt;&#xA;तदाकर्ण्योक्तवानस्मि तां प्रत्याययितुं स्वयम् ।&lt;br&gt;&#xA;सत्यं सुन्दरि मर्त्योऽहं किं व्याजेनार्जवे जने ।। ११५&lt;br&gt;&#xA;अहं हि सार्थवाहस्य वलभीवासिनः सुतः ।&lt;br&gt;&#xA;महाधनाभिधानस्य महेश्वरवरार्जितः ।। ११६&lt;br&gt;&#xA;तपस्यन्स हि पुत्रार्थमुद्दिश्य शशिशेखरम् ।&lt;br&gt;&#xA;समादिश्यत तेनैवं स्वप्ने देवेन तुष्यता ।। ११७&lt;br&gt;&#xA;उत्तिष्ठोत्पत्स्यते कोऽपि महात्मा तनयस्तव ।&lt;br&gt;&#xA;रहस्यं परमं चैतदलमुक्त्वात्र विस्तरम् ।। ११८&lt;br&gt;&#xA;एतच्छ्रुत्वा प्रबुद्धस्य तस्य कालेन चात्मजः ।&lt;br&gt;&#xA;अहमेष समुत्पन्नो वसुदत्त इति श्रुतः ।। ११९&lt;br&gt;&#xA;अयं च शबराधीशः स्वयंवरसुहृन्मया ।&lt;br&gt;&#xA;देशान्तरगतेन प्राक्प्राप्तः कृच्छ्रैकबान्धवः ।। १२०&lt;br&gt;&#xA;एष मे तत्त्वसंक्षेप इत्युक्त्वा विरते मयि ।&lt;br&gt;&#xA;अभाषताथ कन्या सा लज्जयावनतानना ।। १२१&lt;br&gt;&#xA;अस्त्वेतन्मा च जानेऽद्य स्वप्नेऽर्चितवती हरः ।&lt;br&gt;&#xA;प्रातः प्राप्स्यसि भर्तारमिति तुष्टः किलादिशत् ।। १२२&lt;br&gt;&#xA;तस्मात्त्वमेव मे भर्ता भ्रातायं च भवत्सुहृत् ।&lt;br&gt;&#xA;इति वाक्सुधया सा मामानन्द्य विरताभवत् ।। १२३&lt;br&gt;&#xA;संमन्त्र्याथ तया साकं विवाहाय यथाविधि ।&lt;br&gt;&#xA;अकार्षं निश्चयं गन्तुं समित्त्रोहं निजं गृहम् ।। १२४&lt;br&gt;&#xA;ततः सा सिंहमाहूय वाहनं तं स्वसंज्ञया ।&lt;br&gt;&#xA;अत्रारोहार्यपुत्रेति मामभाषत सुन्दरी ।। १२५&lt;br&gt;&#xA;अथाहं तेन सुहृदानुयातः शबरेण तम् ।&lt;br&gt;&#xA;सिंहमारुह्य दयितामुत्सङ्गे तां गृहीतवान् ।। १२६&lt;br&gt;&#xA;ततः प्रस्थितवानस्मि कृतकृत्यो निजं गृहम् ।&lt;br&gt;&#xA;कान्तया सह सिंहस्थो मित्रे तस्मिन्पुरःसरे ।। १२७&lt;br&gt;&#xA;तदीयशरनिर्भिन्नहरिणामिषवृत्तयः ।&lt;br&gt;&#xA;क्रमेण ते वयं सर्वे संप्राप्ता वलभीं पुरीम् ।। १२८&lt;br&gt;&#xA;तत्र मामागतं दृष्ट्वा सिंहारूढं सवल्लभम् ।&lt;br&gt;&#xA;साश्चर्यस्तद्द्रुतं गत्वा मम पित्रेऽब्रवीज्जनः ।। १२९&lt;br&gt;&#xA;सोऽपि प्रत्युद्गतो हर्षादवतीर्णं मृगेन्द्रतः ।&lt;br&gt;&#xA;पादावनम्रं दृष्ट्वा मामभ्यनन्दत्सविस्मयः ।। १३०&lt;br&gt;&#xA;अनन्यसदृशीं तां च कृतपादाभिवन्दनाम् ।&lt;br&gt;&#xA;पश्यन्ममोचितां भार्यां न माति स्म मुदा क्वचित् ।। १३१&lt;br&gt;&#xA;प्रवेश्य मन्दिरं चास्मान्वृत्तान्तं परिपृच्छ्य च ।&lt;br&gt;&#xA;प्रशंसञ्शबराधीशसौहार्दं चोत्सवं व्यधात् ।। १३२&lt;br&gt;&#xA;ततो मौहूर्तिकादेशादन्येद्युर्वरकन्यका ।&lt;br&gt;&#xA;सा मया परिणीताभून्मिलिताखिलबन्धुना ।। १३३&lt;br&gt;&#xA;तदालोक्य च सोऽकस्मान्मद्वधूवाहनस्तदा ।&lt;br&gt;&#xA;सिंहः सर्वेषु पश्यत्सु संपन्नः पुरुषाकृतिः ।। १३४&lt;br&gt;&#xA;किमेतदिति विभ्रान्ते जने. तत्र स्थितेऽखिले ।&lt;br&gt;&#xA;स दिव्यवस्त्राभरणो नमन्मामेवमब्रवीत् ।। १३५&lt;br&gt;&#xA;अहं चित्राङ्गदो नाम विद्याधर इयं च मे ।&lt;br&gt;&#xA;सुता मनोवती नाम कन्या प्राणाधिकप्रिया ।। १३६&lt;br&gt;&#xA;एतामङ्के सदा कृत्वा विपिनेन भ्रमन्नहम् ।&lt;br&gt;&#xA;प्राप्तवानेकदा गङ्गां भूरितीरतपोवनाम् ।। १३७&lt;br&gt;&#xA;तपस्विलङ्घनत्रासात्तस्या मध्येन गच्छतः ।&lt;br&gt;&#xA;अपतन्मम दैवाच्च पुष्पमाला तदम्भसि ।। १३८&lt;br&gt;&#xA;ततोऽकस्मात्समुत्थाय नारदोऽन्तर्जलस्थितः ।&lt;br&gt;&#xA;पृष्ठे तया पतितया क्रुद्धो मामशपन्मुनिः ।। ९३९&lt;br&gt;&#xA;औद्धत्येनामुना पाप गच्छ सिंहो भविष्यसि ।&lt;br&gt;&#xA;हिमाचले गतश्चैतां सुतां पृष्ठेन वक्ष्यसि ।। १४०&lt;br&gt;&#xA;यदा च मानुषेणैषा सुता ते परिणेष्यते ।&lt;br&gt;&#xA;तदा तद्दर्शनादेव शापादस्माद्विमोक्ष्यसे ।। १४१&lt;br&gt;&#xA;इत्यहं मुनिना शप्तः सिंहीभूय हिमाचले ।&lt;br&gt;&#xA;अतिष्ठं तनयामेतां हरपूजापरां वहन् ।। १४२&lt;br&gt;&#xA;अनन्तरं यथा यत्नाच्छबराधिपतेरिदम् ।&lt;br&gt;&#xA;संपन्नं सर्वकल्याणं तथा विदितमेव ते ।। १४३&lt;br&gt;&#xA;तत्साधयामि भद्रं वस्तीर्णः शापो मयैष सः ।&lt;br&gt;&#xA;इत्युक्त्वा सोऽभ्युदपतत्सद्यो विद्याधरो नभः ।। १४४&lt;br&gt;&#xA;ततस्तद्विस्मयाक्रान्तो नन्दत्स्वजनबान्धवः ।&lt;br&gt;&#xA;श्लाघ्यसंबन्धहृष्टो मे पिताकार्षीन्महोत्सवम् ।। १४५&lt;br&gt;&#xA;को हि निर्व्याजमित्त्राणां चरितं चिन्तयिष्यति ।&lt;br&gt;&#xA;सुहृत्सु नैव तृप्यन्ति प्राणैरप्युपकृत्य ये ।। १४६&lt;br&gt;&#xA;इति चात्र न को नाम सचमत्कारमभ्यधात् ।&lt;br&gt;&#xA;ध्यायं ध्यायमुदारं तच्छबराधिपचेष्टितम् ।। १४७&lt;br&gt;&#xA;राजापि तत्तथा बुद्ध्वा तत्रत्यस्तस्य सन्मतेः ।&lt;br&gt;&#xA;अतुष्यदस्मत्स्नेहेन शबराधिपतेः परम् ।। १४८&lt;br&gt;&#xA;तुष्टश्च तस्मै मत्पित्रा दापितः सहसैव च ।&lt;br&gt;&#xA;अशेषमटवीराज्यं रत्नोपायनदायिना ।। १४९&lt;br&gt;&#xA;ततस्तया मनोवत्या पत्न्या मित्रेण तेन च ।&lt;br&gt;&#xA;कृतार्थः शबरेन्द्रेण तत्रातिष्ठमहं सुखी ।। १५०&lt;br&gt;&#xA;स च श्लथीकृतात्मीयदेशवासरसस्ततः ।&lt;br&gt;&#xA;भूयसास्मद्गृहेष्वेव न्यवसच्छबराधिपः ।। १५१&lt;br&gt;&#xA;परस्परोपकारेषु सर्वकालमतृप्तयोः ।&lt;br&gt;&#xA;स द्वयोरगमत्कालो मम तस्य च मित्त्रयोः ।। १५२&lt;br&gt;&#xA;अचिराच्च मनोवत्यां तस्यामजनि मे सुतः ।&lt;br&gt;&#xA;बहिष्कृतः कुलस्येव कृत्स्नस्य हृदयोत्सवः ।। १५३&lt;br&gt;&#xA;हिरण्यदत्तनामा च स शनैर्वृद्धिमाययौ ।&lt;br&gt;&#xA;कृतविद्यो यथावच्च परिणीतोऽभवत्ततः ।। १५४&lt;br&gt;&#xA;तद्दृष्ट्वा जीवितफलं पूर्णं मत्वा च मत्पिता ।&lt;br&gt;&#xA;वृद्धो भागीरथीं प्रायात्सदारो देहमुज्झितुम् ।। १५५&lt;br&gt;&#xA;ततोऽहं पितृशोकार्तः कथंचिद्बान्धवैर्धृतिम् ।&lt;br&gt;&#xA;ग्राहितो गृहभारं स्वमुद्वोढुं प्रतिपन्नवान् ।। १५६&lt;br&gt;&#xA;तदा मनोवतीमुग्धमुखदर्शनमेकतः ।&lt;br&gt;&#xA;अन्यतः शबरेन्द्रेण संगमो मां व्यनोदयत् ।। १५७&lt;br&gt;&#xA;ततः सत्पुत्रसानन्दाः सुकलत्रमनोरमाः ।&lt;br&gt;&#xA;सुहृत्समागमसुखा गतास्ते दिवसा मम ।। १५८&lt;br&gt;&#xA;कालेनाथ प्रवृद्धं मामग्रहीच्चिबुके जरा ।&lt;br&gt;&#xA;किं गृहेऽद्यापि पुत्रेति प्रीत्येव ब्रुवती हितम् ।। १५९&lt;br&gt;&#xA;तेनाहं सहसोत्पन्नवैराग्यस्तनयं निजम् ।&lt;br&gt;&#xA;कुटुम्बभारोद्वहने वनं वाञ्छन्नयोजयम् ।। १६०&lt;br&gt;&#xA;सदारश्च गतोऽभूवं गिरिं कालञ्जरं ततः ।&lt;br&gt;&#xA;मत्स्नेहत्यक्तराज्येन समं शबरभूभृता ।। १६१&lt;br&gt;&#xA;तत्र प्राप्तेन चात्मीया जातिर्वैद्याधरी मया ।&lt;br&gt;&#xA;शापश्च प्राप्तपर्यन्तः स शार्वः सहसा स्मृतः ।। १६२&lt;br&gt;&#xA;तच्च पत्न्यै मनोवत्यै तदैवाख्यातवानहम् ।&lt;br&gt;&#xA;सख्ये च शबरेन्द्राय मुमुक्षुर्मानुषीं तनुम् ।। १६३&lt;br&gt;&#xA;भार्यामित्त्रे इमे एव भूयास्तां स्मरतो मम ।&lt;br&gt;&#xA;अन्यजन्मन्यपीत्युक्त्वा हृदि कृत्वा च शंकरम् ।। १६४&lt;br&gt;&#xA;मया गिरितटात्तस्मान्निपत्य प्रसभं ततः ।&lt;br&gt;&#xA;ताभ्यां स्वपत्नीमित्त्राभ्यां सह मुक्तं शरीरकम् ।। १६५&lt;br&gt;&#xA;सोऽहं ततः समुत्पन्नो नाम्ना जीमूतवाहनः ।&lt;br&gt;&#xA;विद्याधरकुलेऽमुष्मिन्नेष जातिस्मरोऽधुना ।। १६६&lt;br&gt;&#xA;स चापि शबरेन्द्रस्त्वं जातो मित्रावसुः पुनः ।&lt;br&gt;&#xA;त्र्यक्षप्रसादात्सिद्धानां राज्ञो विश्वावसोः सुतः ।। १६७&lt;br&gt;&#xA;सापि विद्याधरी मित्त्र मम भार्या मनोवती ।&lt;br&gt;&#xA;तव स्वसा समुत्पन्ना नाम्ना वलयवत्यसौ ।। १६८&lt;br&gt;&#xA;एवं मे पूर्वपत्न्येषा भगिनी ते भवानपि ।&lt;br&gt;&#xA;पूर्वमित्त्रमतो युक्ता परिणेतुमसौ मम ।। १६९&lt;br&gt;&#xA;किं तु पूर्वमितो गत्वा मम पित्रोर्निवेदय ।&lt;br&gt;&#xA;तयोः प्रमाणीकृतयोः सिद्ध्यत्येतत्तवेप्सितम् ।। १७०&lt;br&gt;&#xA;इत्थं निशम्य जीमूतवाहनात्प्रीतमानसः ।&lt;br&gt;&#xA;गत्वा मित्रावसुः सर्वं तत्पितृभ्यां शशंस तत् ।। १७१&lt;br&gt;&#xA;अभिनन्दितवाक्यश्च ताभ्यां हृष्टस्तदैव सः ।&lt;br&gt;&#xA;उपगम्य तमेवार्थं स्वपितृभ्यां न्यवेदयत् ।। १७२&lt;br&gt;&#xA;तयोरीप्सितसंपत्तितुष्टयोः सत्वरं च सः ।&lt;br&gt;&#xA;युवराजो विवाहाय संभारमकरोत्स्वसुः ।। १७३&lt;br&gt;&#xA;ततो जग्राह विधिवत्तस्या जीमूतवाहनः ।&lt;br&gt;&#xA;पाणिं मलयवत्याः स सिद्धराजपुरस्कृतः ।। १७४&lt;br&gt;&#xA;बभूव चोत्सवस्तत्र चञ्चद्दयुचरचारणः ।&lt;br&gt;&#xA;संमिलत्सिद्धसंघातो वल्गद्विद्याधरोद्धुरः ।। १७५&lt;br&gt;&#xA;कृतोद्वाहस्ततस्तस्थौ तस्मिञ्जीमूतवाहनः ।&lt;br&gt;&#xA;मलयाद्रौ महार्हेण विभवेन वधूसखः ।। १७६&lt;br&gt;&#xA;एकदा च श्वशुर्येण स मित्रावसुना सह ।&lt;br&gt;&#xA;वेलावनानि जलधेरवलोकयितुं ययौ ।। १७७&lt;br&gt;&#xA;तत्रापश्यच्च पुरुषं युवानं विग्नमागतम् ।&lt;br&gt;&#xA;निवर्तयन्तं जननीं हा पुत्रेति विराविणीम् ।। १७८&lt;br&gt;&#xA;अपरेण परित्यक्तं भटेनेवानुयायिना ।&lt;br&gt;&#xA;पुरुषेण पृथूतुङ्गं प्रापय्यैकं शिलातलम् ।। १७९&lt;br&gt;&#xA;कस्त्वं किमीहसे किं च माता त्वां शोचतीति तम् ।&lt;br&gt;&#xA;स पप्रच्छ ततः सोऽपि तस्मै वृत्तान्तमब्रवीत् ।। १८०&lt;br&gt;&#xA;पुरा कश्यपभार्ये द्वे कद्रूश्च विनता तथा ।&lt;br&gt;&#xA;मिथः कथाप्रसङ्गेन विवादं किल चक्रतुः ।। १८१&lt;br&gt;&#xA;आद्या श्यामान्रवेरश्वानवादीदपरा सितान् ।&lt;br&gt;&#xA;अन्योन्यदासभावं च पणमत्र बबन्धतुः ।। १८२&lt;br&gt;&#xA;ततो जयार्थिनी कद्रूः स्वैरं नागैर्निजात्मजैः ।&lt;br&gt;&#xA;विषफूत्कारमलिनानर्कस्याश्वानकारयत् ।। १८३&lt;br&gt;&#xA;तादृशांश्चोपदर्श्यैतान्विनतां छद्मना जिताम् ।&lt;br&gt;&#xA;दासीचकार कष्टा हि स्त्रीणामन्यासहिष्णुता ।। १८४&lt;br&gt;&#xA;तद्बुद्ध्वागत्य विनतातनयो गरुडस्तदा ।&lt;br&gt;&#xA;सान्त्वेन मातुर्दासत्वमुक्तिं कद्रूमयाचत ।। १८५&lt;br&gt;&#xA;ततः कद्रूसुता नागा विचिन्त्यैवं तमब्रुवन् ।&lt;br&gt;&#xA;भो वैनतेय क्षीराब्धिः प्रारब्धो मथितुं सुरैः ।। १८६&lt;br&gt;&#xA;ततः सुधां समाहृत्य प्रतिवस्तु प्रयच्छ नः ।&lt;br&gt;&#xA;मातरं स्वीकुरुष्वाथ भवान्हि बलिनां वरः ।। १८७&lt;br&gt;&#xA;एतन्नागवचः श्रुत्वा गत्वा च क्षीरवारिधिम् ।&lt;br&gt;&#xA;सुधार्थं दर्शयामास गरुडो गुरु पौरुषम् ।। १८८&lt;br&gt;&#xA;ततः पराक्रमप्रीतो देवस्तत्र स्वयं हरिः ।&lt;br&gt;&#xA;तुष्टोऽस्मि ते वरं कंचिद्वृणीष्वेत्यादिदेश तम् ।। १८९&lt;br&gt;&#xA;नागा भवन्तु मे भक्ष्या इति सोऽपि हरेस्ततः ।&lt;br&gt;&#xA;वैनतेयो वरं वव्रे मातुर्दास्येन कोपितः ।। १९०&lt;br&gt;&#xA;तथेति हरिणादिष्टो निजवीर्यार्जितामृतः ।&lt;br&gt;&#xA;स चैवमथ शक्रेण गदितो ज्ञातवस्तुना ।। १९१&lt;br&gt;&#xA;तथा पक्षीन्द्र कार्यं ते यथा मूढैर्न भुज्यते ।&lt;br&gt;&#xA;नागैः सुधा यथा चैनां तेभ्यः प्रत्याहराम्यहम् ।। १९२&lt;br&gt;&#xA;एतच्छ्रुत्वा तथेत्युक्त्वा स वैष्णववरोद्धुरः ।&lt;br&gt;&#xA;सुधाकलशमादाय तार्क्ष्यो नागानुपाययौ ।। १९३&lt;br&gt;&#xA;वरप्रभावभीतांश्च मुग्धानाराज्जगाद तान् ।&lt;br&gt;&#xA;इदमानीतममृतं मुक्त्वाम्बां मम गृह्यताम् ।। १९४&lt;br&gt;&#xA;भयं चेत्स्थापयाम्येतदहं वो दर्भसंस्तरे ।&lt;br&gt;&#xA;उन्मोच्याम्बां च गच्छामि स्वीकुरुध्वमितः सुधाम् ।। १९५&lt;br&gt;&#xA;तथेत्युक्ते च तैर्नागैः स पवित्रे कुशास्तरे ।&lt;br&gt;&#xA;सुधाकलशमाधत्त ते चास्य जननीं जहुः ।। १९६&lt;br&gt;&#xA;दास्यमुक्तां च कृत्वैवं मातरं गरुडे गते ।&lt;br&gt;&#xA;यावदाददते नागा निःशङ्कास्तत्किलामृतम् ।। १९७&lt;br&gt;&#xA;तावन्निपत्य सहसा तान्विमोह्य स्वशक्तितः ।&lt;br&gt;&#xA;तं सुधाकलशं शक्रो जहार कुशसंस्तरात् ।। १९८&lt;br&gt;&#xA;विषण्णास्तेऽथ नागास्तं लिलिहुर्दर्भसंस्तरम् ।&lt;br&gt;&#xA;कदाचिदमृतश्च्योतलेपोऽप्यस्मिन्भवेदिति ।। १९९&lt;br&gt;&#xA;तेन पाटितजिह्वास्ते वृथा प्रापुर्द्विजिह्वताम् ।&lt;br&gt;&#xA;हास्यादृते किमन्यत्स्यादतिलौल्यवतां फलम् ।। २००&lt;br&gt;&#xA;अथालब्धामृतरसान्नागान्वैरी हरेर्वरात् ।&lt;br&gt;&#xA;तार्क्ष्य प्रववृते भोक्तुं तान्निपत्य पुनः पुनः ।। २०१&lt;br&gt;&#xA;तदापाते च पातालं त्रासनिर्जीवराजिलम् ।&lt;br&gt;&#xA;प्रभ्रष्टगर्भिणीगर्भमभूत्क्षपितपन्नगम् ।। २०२&lt;br&gt;&#xA;तं दृष्ट्वा चान्वहं तत्र वासुकिर्भुजगेश्वरः ।&lt;br&gt;&#xA;कृत्स्नमेकपदे नष्टं नागलोकममन्यत ।। २०३&lt;br&gt;&#xA;ततो दुर्वारवीर्यस्य सद्यस्तस्य विचिन्त्य सः ।&lt;br&gt;&#xA;समयं प्रार्थनापूर्वं चकारैवं गरुत्मतः ।। २०४&lt;br&gt;&#xA;एकमेकं प्रतिदिनं नागं ते प्रेषयाम्यहम् ।&lt;br&gt;&#xA;आहारहेतोः पक्षीन्द्र पयोधिपुलिनाचले ।। २०५&lt;br&gt;&#xA;पाताले तु प्रवेष्टव्यं न त्वया मर्दकारिणा ।&lt;br&gt;&#xA;नागलोकक्षयात्स्वार्थस्तवैव हि विनश्यति ।। २०६&lt;br&gt;&#xA;इति वासुकिना प्रोक्तस्तथेति गरुडोऽन्वहम् ।&lt;br&gt;&#xA;तत्प्रेषितमिहैकैकं नागं भोक्तुं प्रचक्रमे ।। २०७&lt;br&gt;&#xA;तेन क्रमेण चासंख्याः फणिनोऽत्र क्षयं गताः ।&lt;br&gt;&#xA;अहं च शङ्खचूडाख्यो नागो वारो ममाद्य च ।। २०८&lt;br&gt;&#xA;अतोऽहं गरुडाहारहेतोर्वध्यशिलामिमाम् ।&lt;br&gt;&#xA;मातुश्च शोच्यतां प्राप्तो नागराजनिदेशतः ।। २०९&lt;br&gt;&#xA;इति तस्य वचः श्रुत्वा शङ्खचूडस्य दुःखितः ।&lt;br&gt;&#xA;सान्तःखेदः स जीमूतवाहनस्तमभाषत ।। २१०&lt;br&gt;&#xA;अहो किमपि निःसत्त्वं राजत्वं बत वासुकेः ।&lt;br&gt;&#xA;यत्स्वहस्तेन नीयन्ते रिपोरामिषतां प्रजाः ।। २११&lt;br&gt;&#xA;किं न प्रथममात्मैव तेन दत्तो गरुत्मते ।&lt;br&gt;&#xA;क्लीवेनाभ्यर्थिता केयं स्वकुलक्षयसाक्षिता ।। २१२&lt;br&gt;&#xA;उत्पद्य कश्यपात्पापं तार्क्ष्योऽपि कुरुते कियत् ।&lt;br&gt;&#xA;देहमात्रकृते मोहः कीदृशो महतामपि ।। २१३&lt;br&gt;&#xA;तदहं तावदद्यैकं रक्षामि त्वां गरुत्मतः ।&lt;br&gt;&#xA;स्वशरीरप्रदानेन मा विषादं कृथाः सखे ।। २१४&lt;br&gt;&#xA;तच्छ्रुत्वा शङ्खचूडोऽपि धैर्यादेतदुवाच तम् ।&lt;br&gt;&#xA;शान्तमेतन्महासत्त्व मा स्मैवं भाषथाः पुनः ।। २१५&lt;br&gt;&#xA;न काचस्य कृते जातु युक्ता मुक्तामणेः क्षतिः ।&lt;br&gt;&#xA;न चाप्यहं गमिष्यामि कथां कुलकलङ्किताम् ।। २१६&lt;br&gt;&#xA;इत्युक्त्वा तं निषिध्यैव साधुर्जीमूतवाहनम् ।&lt;br&gt;&#xA;मत्वा गरुडवेलां च स क्षणान्तरगामिनीम् ।। २१७&lt;br&gt;&#xA;शङ्खचूडो ययौ तत्र वारिधेस्तीरवर्तिनम् ।&lt;br&gt;&#xA;अन्तकाले नमस्कर्तुं गोकर्णाख्यमुमापतिम् ।। २१८&lt;br&gt;&#xA;गते तस्मिन्स कारुण्यनिधिर्जीमूतवाहनः ।&lt;br&gt;&#xA;तत्त्राणायात्मदानेन बुबुधे लब्धमन्तरम् ।। २१९&lt;br&gt;&#xA;ततस्तद्विस्मृतमिव क्षिप्रं कृत्वा स्वयुक्तितः ।&lt;br&gt;&#xA;कार्यापदेशाद्व्यसृजन्निजं मित्त्रावसुं गृहम् ।। २२०&lt;br&gt;&#xA;तत्क्षणं च समासन्नतार्क्ष्यपक्षानिलाहता ।&lt;br&gt;&#xA;तत्सत्त्वदर्शनाश्चर्यादिव सा भूरघूर्णत ।। २२१&lt;br&gt;&#xA;तेनाहिरिपुमायान्तं मत्वा जीमूतवाहनः ।&lt;br&gt;&#xA;परानुकम्पी तां वध्यशिलामध्यारुरोह सः ।। २२२&lt;br&gt;&#xA;क्षणाच्चात्र निपत्यैव महासत्त्वं जहार तम् ।&lt;br&gt;&#xA;आहत्य चञ्च्वा गरुडः स्वच्छायाच्छादिताम्बरः ।। २२३&lt;br&gt;&#xA;परिस्रवदसृग्धारं च्युतोत्स्वातशिखामणिम् ।&lt;br&gt;&#xA;नीत्वा भक्षयितुं चैनमारेभे शिखरे गिरेः ।। २२४&lt;br&gt;&#xA;तत्कालं पुष्पवृष्टिश्च निपपात नभस्तलात् ।&lt;br&gt;&#xA;तद्दर्शनाच्च किं न्वेतदिति तार्क्ष्यो विसिस्मिये ।। २२५&lt;br&gt;&#xA;तावत्स शङ्खचूडोऽत्र नत्वा गोकर्णमागतः ।&lt;br&gt;&#xA;ददर्श रुधिरासारसिक्तं वध्यशिलातलम् ।। २२६&lt;br&gt;&#xA;हा धिङ्मदर्थं तेनात्मा दत्तो नूनं महात्मना ।&lt;br&gt;&#xA;तत्कुत्र नीतस्तार्क्ष्येण क्षणेऽस्मिन्स भविष्यति ।। २२७&lt;br&gt;&#xA;अन्विष्यामि द्रुतं तावत्कदाचित्तमवाप्नुयाम् ।&lt;br&gt;&#xA;इति साधुः स तद्रक्तधारामनुसरन्ययौ ।। २२८&lt;br&gt;&#xA;अत्रान्तरे च हृष्टं तं दृष्ट्वा जीमूतवाहनम् ।&lt;br&gt;&#xA;गरुडो भक्षणं मुक्त्वा सविस्मयमचिन्तयत् ।। २२९&lt;br&gt;&#xA;कश्चित्किमन्य एवायं भक्ष्यमाणोऽपि यो मया ।&lt;br&gt;&#xA;विपद्यते न तु परं धीरः प्रत्युत हृष्यति ।। २३०&lt;br&gt;&#xA;इत्यन्तर्विमृशन्तं च तार्क्ष्यं तादृग्विधोऽपि सः ।&lt;br&gt;&#xA;निजगाद निजाभीष्टसिद्ध्यै जीमूतवाहनः ।। २३१&lt;br&gt;&#xA;पक्षिराज ममास्त्येव शरीरे मांसशोणितम् ।&lt;br&gt;&#xA;तदकस्मादतृप्तोऽपि किं निवृत्तोऽसि भक्षणात् ।। २३२&lt;br&gt;&#xA;तच्छ्रुत्वाश्चर्यवशगस्तं स पप्रच्छ पक्षिराट् ।&lt;br&gt;&#xA;नागः साधो न तावत्त्वं ब्रूहि तत्को भवानिति ।। २३३&lt;br&gt;&#xA;नाग एवास्मि भुङ्क्ष्वत्वं यथारब्धं समापय ।&lt;br&gt;&#xA;आरब्धा ह्यसमाप्तैव किं धीरैस्त्यज्यते क्रिया ।। २३४&lt;br&gt;&#xA;इति यावच्च जीमूतवाहनः प्रतिवक्ति तम् ।&lt;br&gt;&#xA;तावत्स शङ्खचूडोऽत्र प्राप्तो दूरादभाषत ।। २३५&lt;br&gt;&#xA;मा मा गरुत्मन्नैवैष नागो नागो ह्यहं तव ।&lt;br&gt;&#xA;तदेनं मुञ्च कोऽयं ते जातोऽकाण्डे बत भ्रमः ।। २३६&lt;br&gt;&#xA;तच्छ्रुत्वातीव विभ्रान्तो बभूव स खगेश्वरः ।&lt;br&gt;&#xA;वाञ्छितासिद्धिखेदं च भेजे जीमूतवाहनः ।। २३७&lt;br&gt;&#xA;ततोऽन्योन्यसमालापक्रन्दद्विद्याधराधिपम् ।&lt;br&gt;&#xA;बुद्ध्वा तं भक्षितं मोहाद्गरुत्मानभ्यतप्यत ।। २३८&lt;br&gt;&#xA;अहो बत नृशंसस्य पापमापतितं मम ।&lt;br&gt;&#xA;किं वा सुलभपापा हि भवन्त्युन्मार्गवृत्तयः ।। २३९&lt;br&gt;&#xA;श्लाघ्यस्त्वेष महात्मैकः परार्थप्राणदायिना ।&lt;br&gt;&#xA;ममेति मोहैकवशं येन विश्वमधः कृतम् ।। २४०&lt;br&gt;&#xA;इति तं चिन्तयन्तं च गरुडं पापशुद्धये ।&lt;br&gt;&#xA;वह्निं विविक्षुं जीमूतवाहनोऽथ जगाद सः ।। २४१&lt;br&gt;&#xA;पक्षीन्द्र किं विषण्णोऽसि सत्यं पापाद्बिभेषि चेत् ।&lt;br&gt;&#xA;तदिदानीं न भूयस्ते भक्ष्या हीमे भुजंगमाः ।। २४२&lt;br&gt;&#xA;कार्यश्चानुशयस्तेषु पूर्वभुक्तेषु भोगिषु ।&lt;br&gt;&#xA;एषोऽत्र हि प्रतीकारो वृथान्यच्चिन्तितं तव ।। २४३&lt;br&gt;&#xA;इत्युक्तस्तेन स प्रीतस्तार्क्ष्यो भूतानुकम्पिना ।&lt;br&gt;&#xA;तथेति प्रतिपेदे तद्वाक्यं तस्य गुरोरिव ।। २४४&lt;br&gt;&#xA;ययौ चामृतमानेतुं नाकाज्जीवयितुं जवात् ।&lt;br&gt;&#xA;क्षताङ्गं तत्र तं चान्यानस्थिशेषानहीनपि ।। २४५&lt;br&gt;&#xA;ततश्च साक्षादागत्य देव्या सिक्तोऽमृतेन सः ।&lt;br&gt;&#xA;जीमूतवाहनो गौर्या तद्भार्याभक्तितुष्टया ।। २४६&lt;br&gt;&#xA;तेनाधिकतरोद्भूतकान्तीन्यङ्गानि जज्ञिरे ।&lt;br&gt;&#xA;तस्य सानन्दगीर्वाणदुन्दुभिध्वनिभिः सह ।। २४७&lt;br&gt;&#xA;स्वस्थोत्थिते ततस्तस्मिन्नानीय गरुडोऽपि तत् ।&lt;br&gt;&#xA;कृत्स्ने वेलातटेऽप्यत्र ववर्षामृतमम्बरात् ।। २४८&lt;br&gt;&#xA;तेन सर्वे समुत्तस्थुर्जीवन्तस्तत्र पन्नगाः ।&lt;br&gt;&#xA;बभौ तच्च तदा भूरिभुजंगकुलसंकुलम् ।। २४९&lt;br&gt;&#xA;वेलावनं विनिर्मुक्तवैनतेयभयं ततः ।&lt;br&gt;&#xA;पातालमिव जीमूतवाहनालोकनागतम् ।। २५०&lt;br&gt;&#xA;ततोऽक्षयेण देहेन यशसा च विराजितम् ।&lt;br&gt;&#xA;बुद्ध्वाभ्यनन्दत्तं बन्धुजनो जीमूतवाहनम् ।। २५१&lt;br&gt;&#xA;ननन्द तस्य भार्या च सज्ञातिः पितरौ तथा ।&lt;br&gt;&#xA;को न प्रहृष्येद्दुःखेन सुखत्वपरिवर्तिना ।। २५३&lt;br&gt;&#xA;विसृष्टस्तेन च ययौ शङ्खचूडो रसातलम् ।&lt;br&gt;&#xA;स्वच्छन्दमविसृष्टं च लोकांस्त्रीनपि तद्यशः ।। २५३&lt;br&gt;&#xA;ततः प्रीतिप्रह्वामरनिकरमागत्य गरुडं प्रणेमुस्तं विद्याधरतिलकमभ्येत्य सभयाः ।।&lt;br&gt;&#xA;स्वदायादाः सर्वे हिमगिरिसुतानुग्रहवशान्मतङ्गाख्याद्या ये सुचिरमभजन्नस्य विकृतिम् ।। २५४&lt;br&gt;&#xA;तैरेव चार्थ्यमानः सुकृती जीमूतवाहनः स ततः ।&lt;br&gt;&#xA;मलयाचलादगच्छन्निजनिलयं तुहिनशैलतटम् ।। २५५&lt;br&gt;&#xA;तत्र पितृभ्यां सहितो मित्रावसुना च मलयवत्या च ।&lt;br&gt;&#xA;धीरश्चिराय बुभुजे विद्याधरचक्रवर्तिपदम् ।। २५६&lt;br&gt;&#xA;एवं सकलजगत्त्रयहृदयचमत्कारकारिचरितानाम् ।&lt;br&gt;&#xA;स्वयमनुधावन्ति सदा कल्याणपरम्पराः पदवीम् ।। २५७&lt;br&gt;&#xA;इत्याकर्ण्य कथां किल देवी यौगन्धरायणस्य मुखात् ।&lt;br&gt;&#xA;मुमुदे वासवदत्ता गर्भभरोदारदोहदिनी ।। २५८&lt;br&gt;&#xA;तदनु तदनुषङ्गप्राप्तया प्रीतिभाजामनवरतनिदेशप्रत्ययाद्देवतानाम् ।&lt;br&gt;&#xA;निजपतिनिकटस्था भाविविद्याधरेन्द्रस्वतनयकथया तं वासरं सा निनाय ।। २५९&lt;br&gt;&#xA;इति महाकविश्रीसोमदेवभट्टविरचिते कथासरित्सागरे नरवाहनदत्तजननलम्बके द्वितीयस्तरङ्गः ।&lt;/p&gt;</description>
    </item>
    <item>
      <title>००३</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/04/003/</guid>
      <description>&lt;p&gt;ततो वासवदत्ता सा वत्सराजं समीपगम् ।&lt;br&gt;&#xA;विजने सचिवैर्युक्तमन्येद्युरिदमब्रवीत् ।। १&lt;br&gt;&#xA;यतः प्रभृति गर्भोऽयमार्यपुत्र धृतो मया ।&lt;br&gt;&#xA;ततः प्रभृति तद्रक्षा तीव्रा मां हृदि बाधते ।। २&lt;br&gt;&#xA;अद्य तच्चिन्तया चाहं सुप्ता निशि कथंचन ।&lt;br&gt;&#xA;जाने दृष्टवती कंचित्स्वप्ने पुरुषमागतम् ।। ३&lt;br&gt;&#xA;भस्माङ्गरागसितया शेखरीकृतचन्द्रया ।&lt;br&gt;&#xA;पिशङ्गजटया मूर्त्या शोभितं शूलहस्तया ।। ४&lt;br&gt;&#xA;स च मामभ्युपेत्यैव सानुकम्प इवावदत् ।&lt;br&gt;&#xA;पुत्रि गर्भकृते चिन्ता न कार्या काचन त्वया ।। ५&lt;br&gt;&#xA;अहं तवैनं रक्षामि दत्तो ह्येष मयैव ते ।&lt;br&gt;&#xA;किंचान्यच्छृणु वच्म्येव तव प्रत्ययकारणम् ।। ६&lt;br&gt;&#xA;श्वः कापि नारी विज्ञप्तिहेतोर्युष्मानुपैष्यति ।&lt;br&gt;&#xA;अवष्टभ्यैव साक्षेपमाकर्षन्ती निजं पतिम् ।। ७&lt;br&gt;&#xA;सा च दुश्चारिणी योषित्स्वबान्धवबलात्पतिम् ।&lt;br&gt;&#xA;तं घातयितुमिच्छन्ती सर्वं मिथ्या ब्रवीति तत् ।। ८&lt;br&gt;&#xA;त्वं चात्र पुत्रि वत्सेशं पूर्वं विज्ञापयेस्तथा ।&lt;br&gt;&#xA;तस्याः सकाशात्स यथा साधुर्मुच्येत कुस्त्रियः ।। ९&lt;br&gt;&#xA;इत्यादिश्य गते तस्मिन्नन्तर्धानं महात्मनि ।&lt;br&gt;&#xA;प्रबुद्धा सहसैवाहं विभाता च विभावरी ।। १०&lt;br&gt;&#xA;एवमुक्ते तया देव्या शर्वानुग्रहवादिनः ।&lt;br&gt;&#xA;तत्रासन्विस्मिताः सर्वे संवादापेक्षिमानसाः ।। ११&lt;br&gt;&#xA;तस्मिन्नेव क्षणे चात्र प्रविश्यार्तानुकम्पिनम् ।&lt;br&gt;&#xA;वत्सराजं प्रतीहारमुख्योऽकस्माद्व्यजिज्ञपत् ।। १२&lt;br&gt;&#xA;आगता देव विज्ञत्यै कापि स्त्री बान्धवैर्वृता ।&lt;br&gt;&#xA;पञ्चपुत्रान्गृहीत्वा स्वमाक्षिप्य विवशं पतिम् ।। १३&lt;br&gt;&#xA;तच्छ्रुत्वा नृपतिर्देवीस्वप्नसंवादविस्मितः ।&lt;br&gt;&#xA;प्रवेश्यतामिहैवेति प्रतीहारं तमादिशत् ।। १४&lt;br&gt;&#xA;स्वप्नसत्यत्वसंजातसत्पुत्रप्राप्तिनिश्चयः ।&lt;br&gt;&#xA;देवी वासवदत्तापि सा संप्राप परां मुदम् ।। १५५&lt;br&gt;&#xA;अथ द्वारोन्मुखैः सर्वैर्वीक्ष्यमाणा सकौतुकम् ।&lt;br&gt;&#xA;प्रतीहाराज्ञया योषिद्भर्तृयुक्ता विवेश सा ।। १६&lt;br&gt;&#xA;प्रविश्याश्रितदैन्या च यथाक्रमकृतानतिः ।&lt;br&gt;&#xA;अथ संसदि राजानं सदेवीकं व्यजिज्ञपत् ।। १७&lt;br&gt;&#xA;अयं निरपराधाया मम भर्ता भवन्नपि ।&lt;br&gt;&#xA;न प्रयच्छत्यनाथाया भोजनाच्छादनादिकम् ।। १८&lt;br&gt;&#xA;इत्युक्तवत्यां तस्यां च स तद्भर्ता व्यजिज्ञपत् ।&lt;br&gt;&#xA;देव मिथ्या वदत्येषा सबन्धुर्मद्वधैषिणी ।। १९&lt;br&gt;&#xA;आ वत्सरान्तं सर्वं हि दत्तमस्या मयाग्रतः ।&lt;br&gt;&#xA;एतद्बन्धव एवान्ये तटस्था मेऽत्र साक्षिणः ।। २०&lt;br&gt;&#xA;एवं विज्ञापितस्तेन राजा स्वयमभाषत ।&lt;br&gt;&#xA;देवीस्वप्ने कृतं साक्ष्यं देवेनैवात्र शूलिना ।। २१&lt;br&gt;&#xA;तत्किं साक्षिभिरेषैव निग्राह्या स्त्री सबान्धवा ।&lt;br&gt;&#xA;इति राज्ञोदितेऽवादीद्धीमान्यौगन्धरायणः ।। २२&lt;br&gt;&#xA;तथापि साक्षिवचनात्कार्यं देव यथोचितम् ।&lt;br&gt;&#xA;लोको ह्येतदजानानो न प्रतीयात्कथंचन ।। २३&lt;br&gt;&#xA;तच्छ्रुत्वा साक्षिणो राज्ञा तथेत्यानाय्य तत्क्षणम् ।&lt;br&gt;&#xA;पृष्टाः शशंसुस्ते चात्र तां मिथ्यावादिनीं स्त्रियम्।। २४&lt;br&gt;&#xA;ततः प्रख्यातसद्भर्तृद्रोहामेतां सबान्धवाम् ।&lt;br&gt;&#xA;सपुत्रां च स वत्सेशः स्वदेशान्निरवासयत् ।। २५&lt;br&gt;&#xA;विससर्ज च तं साधुं तद्भर्तारं दयार्द्रधीः ।&lt;br&gt;&#xA;विवाहान्तरपर्याप्तं वितीर्य विपुलं वसु ।। २६&lt;br&gt;&#xA;पुमांसमाकुलं क्रूरा पतितं दुर्दशावटे ।&lt;br&gt;&#xA;जीवन्तमेव कुष्णाति काकीव कुकुटुम्बिनी ।। २७&lt;br&gt;&#xA;स्निग्धा कुलीना महती गृहिणी तापहारिणी ।&lt;br&gt;&#xA;तरुच्छायेव मार्गस्था पुण्यैः कस्यापि जायते ।। २८&lt;br&gt;&#xA;इति चैतत्प्रसङ्गेन वदन्तं तं महीपतिम् ।&lt;br&gt;&#xA;वसन्तकः स्थितः पार्श्वे कथापटुरवोचत ।। २९&lt;br&gt;&#xA;किं च देव विरोधो वा स्नेहो वापीह देहिनाम् ।&lt;br&gt;&#xA;प्राग्जन्मवासनाभ्यासवशात्प्रायेण जायते ।। ३०&lt;br&gt;&#xA;तथा च श्रूयतामत्र कथेयं वर्ण्यते मया ।&lt;br&gt;&#xA;आसीद्विक्रमचण्डाख्यो वाराणस्यां महीपतिः ।। ३१&lt;br&gt;&#xA;तस्याभूद्वल्लभो भृत्यो नाम्ना सिंहपराक्रमः ।&lt;br&gt;&#xA;यो रणेष्विव सर्वेषु द्यूतेष्वप्यसमो जयी ।। ३२&lt;br&gt;&#xA;तस्याभवच्च विकृता वपुषीवाशयेऽप्यलम् ।&lt;br&gt;&#xA;ख्याता कलहकारीति नाम्नान्वर्थेन गेहिनी ।। ३३&lt;br&gt;&#xA;स तस्याः सततं भूरि राजतो द्यूततस्तथा ।&lt;br&gt;&#xA;प्राप्य प्राप्य धनं धीरः सर्वमेव समर्पयत् ।। ३४&lt;br&gt;&#xA;सा तु तस्य समुत्पन्नपुत्रत्रययुता शठा ।&lt;br&gt;&#xA;तथापि क्षणमप्येकं न तस्थौ कलहं विना ।। ३५&lt;br&gt;&#xA;बहिः पिबसि भुङ्क्षे च नैव किंचिद्ददासि नः ।&lt;br&gt;&#xA;इत्यारटन्ती ससुता सा तं नित्यमतापयत् ।। ३६&lt;br&gt;&#xA;प्रसाद्यमानाप्याहारपानवस्त्रैरहर्निशम् ।&lt;br&gt;&#xA;दुरन्ता भोगतृष्णेव भृशं जज्वाल तस्य सा ।। ३७&lt;br&gt;&#xA;ततः क्रमेण तन्मन्युखिन्नस्त्यक्त्वैव तद्गृहम् ।&lt;br&gt;&#xA;स विन्ध्यवासिनीं द्रष्टुमगात्सिंहपराक्रमः ।। ३८&lt;br&gt;&#xA;सा तं स्वप्ने निराहारस्थितं देवी समादिशत् ।&lt;br&gt;&#xA;उत्तिष्ठ पुत्र तामेव गच्छ वाराणसीं पुरीम् ।। ३९&lt;br&gt;&#xA;तत्र सर्वमहानेको योऽस्ति न्यग्रोधपादपः ।&lt;br&gt;&#xA;तन्मूलात्खन्यमानात्त्वं स्वैरं निधिमवाप्स्यसि ।। ४०&lt;br&gt;&#xA;तन्मध्याल्लप्स्यसे चैकं नभःखण्डमिव च्युतम् ।&lt;br&gt;&#xA;पात्रं गरुडमाणिक्यमयं निस्त्रिंशनिर्मलम् ।। ४१&lt;br&gt;&#xA;तत्रार्पितेक्षणो द्रक्ष्यस्यन्तः प्रतिमितामिव ।&lt;br&gt;&#xA;सर्वस्य जन्तोः प्राग्जातिं या स्याज्जिज्ञासिता तव ।। ४२&lt;br&gt;&#xA;तेनैव बुद्ध्वा भार्यायाः पूर्वजातिं तथात्मनः ।&lt;br&gt;&#xA;अवाप्तार्थः सुखी तत्र गतखेदो निवत्स्यसि ।। ४३&lt;br&gt;&#xA;एवमुक्तश्च देव्याः स प्रबुद्धः कृतपारणः ।&lt;br&gt;&#xA;वाराणसीं प्रति प्रायात्प्रातः सिंहपराक्रमः ।। ४४&lt;br&gt;&#xA;गत्वा च तां पुरीं प्राप्य तस्मान्न्यग्रोधमूलतः ।&lt;br&gt;&#xA;लेभे निधानं तन्मध्यात्पात्रं मणिमयं महत् ।। ४५&lt;br&gt;&#xA;अपश्यच्चात्र जिज्ञासुः पात्रे पूर्वत्र जन्मनि ।&lt;br&gt;&#xA;घोरामुक्षीं स्वभार्यां तामात्मानं च मृगाधिपम् ।। ४६&lt;br&gt;&#xA;पूर्वजातिमहावैरवासनानिश्चलं ततः ।&lt;br&gt;&#xA;बुद्ध्वा भार्यात्मनोर्द्वेष शोकमोहौ मुमोच सः ।। ४७&lt;br&gt;&#xA;अथ बह्वीः परिज्ञातास्तत्र पात्रप्रभावतः ।&lt;br&gt;&#xA;प्राग्जन्मभिन्नजातीयाः परिहृत्यैव कन्यकाः ।। ४८&lt;br&gt;&#xA;तुल्यां जन्मान्तरे सिंहीं परिणिन्ये विचिन्त्य सः ।&lt;br&gt;&#xA;भार्यां द्वितीयां सिंहश्रीनाम्नीं सिंहपराक्रमः ।। ४९&lt;br&gt;&#xA;कृत्वा कलहकारीं च तां स ग्रासैकभागिनीम् ।&lt;br&gt;&#xA;निधानप्राप्तिसुखितस्तस्थौ नववधूसखः ।। ५०&lt;br&gt;&#xA;इत्थं दारादयोऽपीह भवन्ति भुवने नृणाम् ।&lt;br&gt;&#xA;प्राक्संस्कारवशायातवैरस्नेहा महीपते ।। ५१&lt;br&gt;&#xA;इत्याकर्ण्य कथां चित्रां वत्सराजो वसन्तकात् ।&lt;br&gt;&#xA;भृशं तुतोष सहितो देव्या वासवदत्तया ।। ५२&lt;br&gt;&#xA;एवं दिनेषु गच्छत्सु राज्ञस्तस्य दिवानिशम् ।&lt;br&gt;&#xA;अतृप्तस्य लसद्गर्भदेवीवक्त्रेन्दुदर्शने ।। ५३&lt;br&gt;&#xA;मन्त्रिणामुदपद्यन्त सर्वेषां शुभलक्षणाः ।&lt;br&gt;&#xA;क्रमेण तनयास्तत्र भाविकल्याणसूचकाः ।। ५४&lt;br&gt;&#xA;प्रथमं मन्त्रिमुख्यस्य जायते स्म किलात्मजः ।&lt;br&gt;&#xA;यौगन्धरायणस्यैव मरुभूतिरिति श्रुतः ।। ५५&lt;br&gt;&#xA;ततो रुमण्वतो जले सुतो हरिशिखाभिधः ।&lt;br&gt;&#xA;वसन्तकस्याप्युत्पेदे तनयोऽथ तपन्तकः ।। ५६&lt;br&gt;&#xA;ततो नित्योदिताख्यस्य प्रतीहाराधिकारिणः ।&lt;br&gt;&#xA;इत्यकापरसंज्ञस्य पुत्रोऽजायत गोमुखः ।। ५७&lt;br&gt;&#xA;वत्सराजसुतस्येह भाविनश्चक्रवर्तिनः ।&lt;br&gt;&#xA;मन्त्रिणोऽमी भविष्यन्ति वैरिवंशावमर्दिनः ।। ५८&lt;br&gt;&#xA;इति तेषु च जातेषु वर्तमाने महोत्सवे ।&lt;br&gt;&#xA;तत्राशरीरा नभसो निःससार सरस्वती ।। ५९&lt;br&gt;&#xA;दिवसेष्वथ यातेषु वत्सराजस्य तस्य सा ।&lt;br&gt;&#xA;देवी वासवदत्ताभूदासन्नप्रसवोदया ।। ६०&lt;br&gt;&#xA;अध्यास्त सा च तच्चित्रं पुत्रिणीभिः परिष्कृतम् ।&lt;br&gt;&#xA;जातवासगृहं सार्कशमीगुप्तगवाक्षकम् ।। ६१&lt;br&gt;&#xA;रत्नदीपप्रभासङ्गमङ्गलैर्विविधायुधैः ।&lt;br&gt;&#xA;गर्भरक्षाक्षमं तेजो ज्वलयद्भिरिवावृतम् ।। ६२&lt;br&gt;&#xA;मन्त्रिभिस्तन्त्रितानेकमन्त्रतन्त्रादिरक्षितम् ।&lt;br&gt;&#xA;जातं मातृगणस्येव दुर्गं दुरितदुर्जयम् ।। ६३&lt;br&gt;&#xA;तत्रासूत च सा काले कुमारं कान्तदर्शनम् ।&lt;br&gt;&#xA;द्यौरिन्दुमिव निर्गच्छदच्छामृतमयद्युतिम् ।। ६४&lt;br&gt;&#xA;येन जातेन न परं मन्दिरं तत्प्रकाशितम् ।&lt;br&gt;&#xA;यावद्धृदयमप्यस्या मातुर्निःशोकतामसम् ।। ६५&lt;br&gt;&#xA;ततः प्रमोदे प्रसरत्यत्रान्तःपुरवासिनाम् ।&lt;br&gt;&#xA;वत्सेशः सुतजन्मैतच्छुश्रावाभ्यान्तराज्जनात् ।। ६६&lt;br&gt;&#xA;तस्मै स राज्यमपि यत्प्रीतः प्रियनिवेदिने ।&lt;br&gt;&#xA;न ददौ तदनौचित्यभयेन न तु तृष्णया ।। ६७&lt;br&gt;&#xA;एत्य चान्तःपुरं सद्यो बद्धौत्सुक्येन चेतसा ।&lt;br&gt;&#xA;चिरात्फलितसंकल्पः स ददर्श सुतं नृपः ।। ६८&lt;br&gt;&#xA;रक्तायताधरदलं चलोर्णाचारुकेसरम् ।&lt;br&gt;&#xA;मुखं दधानं साम्राज्यलक्ष्मीलीलाम्बुजोपमम् ।। ६९&lt;br&gt;&#xA;प्रागेवान्यनृपश्रीभिर्भीत्येव निजलाञ्छनैः ।&lt;br&gt;&#xA;उज्झितैरङ्कितं मृद्वोः पदयोश्छत्त्रचामरैः ।। ७०&lt;br&gt;&#xA;ततो हर्षभरापूरपीडनोत्फुल्लया दृशा ।&lt;br&gt;&#xA;सास्रया स्रवतीवास्मिन्सुतस्नेहं महीपतौ ।। ७१&lt;br&gt;&#xA;नन्दत्स्वपि च यौगन्धरायणादिषु मन्त्रिषु ।&lt;br&gt;&#xA;गगनादुच्चचारैवं काले तस्मिन्सरस्वती ।। ७२&lt;br&gt;&#xA;कामदेवावतारोऽयं राजञ्जातस्तवात्मजः ।&lt;br&gt;&#xA;नरवाहनदत्तं च जानीह्येनमिहाख्यया ।। ७३&lt;br&gt;&#xA;अनेन भवितव्यं च दिव्यं कल्पमतन्द्रिणा ।&lt;br&gt;&#xA;सर्वविद्याधरेन्द्राणामचिराच्चक्रवर्तिना ।। ७४&lt;br&gt;&#xA;इत्युक्त्वा विरतं वाचा तत्क्षणं नभसः क्रमात् ।&lt;br&gt;&#xA;पुष्पवर्षैर्निपतितं प्रसृतं दुन्दुभिस्वनैः ।। ७५&lt;br&gt;&#xA;ततः सुरकृतारम्भजनिताभ्यधिकादरम् ।&lt;br&gt;&#xA;स राजा सुतरां हृष्टश्चकार परमुत्सवम् ।। ७६&lt;br&gt;&#xA;बभ्रमुस्तूर्यनिनदा नभस्तो मन्दिरोद्गताः ।&lt;br&gt;&#xA;विद्याधरेभ्यः सर्वेभ्यो राजजन्मेव शंसितुम् ।। ७७&lt;br&gt;&#xA;सौधाग्रेष्वनिलोद्धूताः शोणरागाः स्वकान्तिभिः ।&lt;br&gt;&#xA;पताका अपि सिन्दूरमन्योन्यमकिरन्निव ।। ७८&lt;br&gt;&#xA;भुवि साङ्गस्मरोत्पत्तितोषादिव सुराङ्गनाः ।&lt;br&gt;&#xA;समागताः प्रतिपदं ननृतुर्वारयोषितः ।। 4&lt;br&gt;&#xA;अदृश्यत च सर्वा सा समानविभवा पुरी ।&lt;br&gt;&#xA;राज्ञो बद्धोत्सवात्प्राप्तैर्नववस्त्रविभूषणैः ।। ८०&lt;br&gt;&#xA;तदा ह्यर्थान्नृपे तस्मिन्वर्षत्यर्थ्यनुजीविषु ।&lt;br&gt;&#xA;कोषादृते न तत्रत्यो दधौ कश्चन रिक्तताम् ।। ८१&lt;br&gt;&#xA;मङ्गल्यपूर्वाः स्वाचारदक्षिणा नर्तितापराः ।&lt;br&gt;&#xA;सत्प्राभृतोत्तरास्तैस्तैः सुरक्षिभिरधिष्ठिताः ।। ८२&lt;br&gt;&#xA;प्रसृतातोद्यनिर्ह्रादाः साक्षाद्दिश इवाखिलाः ।&lt;br&gt;&#xA;समन्तादाययुश्चात्र सामन्तान्तःपुराङ्गनाः ।। ०३&lt;br&gt;&#xA;चेष्टा नृत्तमयी तत्र पूर्णपात्रमयं वचः ।&lt;br&gt;&#xA;व्यवहारो महात्यागमयस्तूर्यमयो ध्वनिः ।। ८४&lt;br&gt;&#xA;चीनपिष्टमयो लोकश्चारणैकमयी च भूः ।&lt;br&gt;&#xA;आनन्दमय्यां सर्वस्यामपि तस्यामभूत्पुरि ।। ८२&lt;br&gt;&#xA;एव महोत्सवस्तत्र भूरिवासरवर्धितः ।&lt;br&gt;&#xA;निर्वर्तते स्म स समं पूर्णैः पौरमनोरथैः ।। ८६&lt;br&gt;&#xA;सोऽपि व्रजत्सु दिवसेष्वथ राजपुत्रो वृद्धिं शिशुः प्रतिपदिन्दुरिवाजगाम ।&lt;br&gt;&#xA;पित्रा यथाविधिनिवेदितदिव्यवाणीनिर्दिष्टपूर्वनरवाहनदत्तनाम्ना ।। ८७&lt;br&gt;&#xA;यानि स्फुरन्मसृणमुग्धनखप्रभाणि द्वित्राणि यानि च खचद्दशनाङ्कुराणि ।&lt;br&gt;&#xA;तानि स्खलन्ति ददतो वदतश्च तस्य दृष्ट्वा निशम्य च पदानि पिता तुतोष ।। ८८&lt;br&gt;&#xA;अथ तस्मै मन्त्रिवराः स्वसुतानानीय राजपुत्राय ।&lt;br&gt;&#xA;शिशवे शिशून्महीपतिहृदयानन्दान्समर्पयामासुः ।। ८९&lt;br&gt;&#xA;यौगन्धरायणः प्राङ्मरुभूतिं हरिशिखं रुमण्वांश्च ।&lt;br&gt;&#xA;गोमुखमित्यकनामा तपन्तकाख्यं वसन्तकश्च सुतम् ।। ९०&lt;br&gt;&#xA;शान्तिकरोऽपि पुरोधा भ्रातृसुतं शान्तिसोममपरं च ।&lt;br&gt;&#xA;वैश्वानरमर्पितवान्पिङ्गलिकापुत्रकौ यमजौ ।। ९१&lt;br&gt;&#xA;तस्मिन्क्षणे च नभसो निपपात दिव्या नान्दीनिनादसुभगा सुरपुष्पवृष्टिः ।&lt;br&gt;&#xA;राजा ननन्द च तदा महिषीसमेतः सत्कृत्य तत्र सचिवात्मजमण्डलं तत् ।। ९२&lt;br&gt;&#xA;बाल्येऽपि तैरभिमतैरथ मन्त्रिपुत्रैः षड्भिस्तदेकनिरतैश्च स राजपुत्रः ।&lt;br&gt;&#xA;युक्तः सदैव नरवाहनदत्त आसीद्युक्तो गुणैरिव महोदयहेतुभूतैः ।। ९३&lt;br&gt;&#xA;तं च क्रीडाकलितललिताव्यक्तनर्माभिलाषं&lt;br&gt;&#xA;यान्तं प्रीतिप्रवणमनसामङ्कतोऽङ्कं नृपाणाम् ।&lt;br&gt;&#xA;पुत्रं स्मेराननसरसिजं सादरं पश्यतस्ते&lt;br&gt;&#xA;बद्धानन्दाः किमपि दिवसा वत्सराजस्य जग्मुः ।। ९४&lt;br&gt;&#xA;इति महाकविश्रीसोमदेवभट्टविरचिते कथासरित्सागरे नरवाहनदत्तजननलम्बके तृतीयस्तरङ्गः ।&lt;br&gt;&#xA;समाप्तश्चायं नरवाहनदत्तजननलम्बकश्चतुर्थः ।&lt;/p&gt;</description>
    </item>
  </channel>
</rss>
