---
title: ००३

---
ततो वासवदत्ता सा वत्सराजं समीपगम् ।  
विजने सचिवैर्युक्तमन्येद्युरिदमब्रवीत् ।। १  
यतः प्रभृति गर्भोऽयमार्यपुत्र धृतो मया ।  
ततः प्रभृति तद्रक्षा तीव्रा मां हृदि बाधते ।। २  
अद्य तच्चिन्तया चाहं सुप्ता निशि कथंचन ।  
जाने दृष्टवती कंचित्स्वप्ने पुरुषमागतम् ।। ३  
भस्माङ्गरागसितया शेखरीकृतचन्द्रया ।  
पिशङ्गजटया मूर्त्या शोभितं शूलहस्तया ।। ४  
स च मामभ्युपेत्यैव सानुकम्प इवावदत् ।  
पुत्रि गर्भकृते चिन्ता न कार्या काचन त्वया ।। ५  
अहं तवैनं रक्षामि दत्तो ह्येष मयैव ते ।  
किंचान्यच्छृणु वच्म्येव तव प्रत्ययकारणम् ।। ६  
श्वः कापि नारी विज्ञप्तिहेतोर्युष्मानुपैष्यति ।  
अवष्टभ्यैव साक्षेपमाकर्षन्ती निजं पतिम् ।। ७  
सा च दुश्चारिणी योषित्स्वबान्धवबलात्पतिम् ।  
तं घातयितुमिच्छन्ती सर्वं मिथ्या ब्रवीति तत् ।। ८  
त्वं चात्र पुत्रि वत्सेशं पूर्वं विज्ञापयेस्तथा ।  
तस्याः सकाशात्स यथा साधुर्मुच्येत कुस्त्रियः ।। ९  
इत्यादिश्य गते तस्मिन्नन्तर्धानं महात्मनि ।  
प्रबुद्धा सहसैवाहं विभाता च विभावरी ।। १०  
एवमुक्ते तया देव्या शर्वानुग्रहवादिनः ।  
तत्रासन्विस्मिताः सर्वे संवादापेक्षिमानसाः ।। ११  
तस्मिन्नेव क्षणे चात्र प्रविश्यार्तानुकम्पिनम् ।  
वत्सराजं प्रतीहारमुख्योऽकस्माद्व्यजिज्ञपत् ।। १२  
आगता देव विज्ञत्यै कापि स्त्री बान्धवैर्वृता ।  
पञ्चपुत्रान्गृहीत्वा स्वमाक्षिप्य विवशं पतिम् ।। १३  
तच्छ्रुत्वा नृपतिर्देवीस्वप्नसंवादविस्मितः ।  
प्रवेश्यतामिहैवेति प्रतीहारं तमादिशत् ।। १४  
स्वप्नसत्यत्वसंजातसत्पुत्रप्राप्तिनिश्चयः ।  
देवी वासवदत्तापि सा संप्राप परां मुदम् ।। १५५  
अथ द्वारोन्मुखैः सर्वैर्वीक्ष्यमाणा सकौतुकम् ।  
प्रतीहाराज्ञया योषिद्भर्तृयुक्ता विवेश सा ।। १६  
प्रविश्याश्रितदैन्या च यथाक्रमकृतानतिः ।  
अथ संसदि राजानं सदेवीकं व्यजिज्ञपत् ।। १७  
अयं निरपराधाया मम भर्ता भवन्नपि ।  
न प्रयच्छत्यनाथाया भोजनाच्छादनादिकम् ।। १८  
इत्युक्तवत्यां तस्यां च स तद्भर्ता व्यजिज्ञपत् ।  
देव मिथ्या वदत्येषा सबन्धुर्मद्वधैषिणी ।। १९  
आ वत्सरान्तं सर्वं हि दत्तमस्या मयाग्रतः ।  
एतद्बन्धव एवान्ये तटस्था मेऽत्र साक्षिणः ।। २०  
एवं विज्ञापितस्तेन राजा स्वयमभाषत ।  
देवीस्वप्ने कृतं साक्ष्यं देवेनैवात्र शूलिना ।। २१  
तत्किं साक्षिभिरेषैव निग्राह्या स्त्री सबान्धवा ।  
इति राज्ञोदितेऽवादीद्धीमान्यौगन्धरायणः ।। २२  
तथापि साक्षिवचनात्कार्यं देव यथोचितम् ।  
लोको ह्येतदजानानो न प्रतीयात्कथंचन ।। २३  
तच्छ्रुत्वा साक्षिणो राज्ञा तथेत्यानाय्य तत्क्षणम् ।  
पृष्टाः शशंसुस्ते चात्र तां मिथ्यावादिनीं स्त्रियम्।। २४  
ततः प्रख्यातसद्भर्तृद्रोहामेतां सबान्धवाम् ।  
सपुत्रां च स वत्सेशः स्वदेशान्निरवासयत् ।। २५  
विससर्ज च तं साधुं तद्भर्तारं दयार्द्रधीः ।  
विवाहान्तरपर्याप्तं वितीर्य विपुलं वसु ।। २६  
पुमांसमाकुलं क्रूरा पतितं दुर्दशावटे ।  
जीवन्तमेव कुष्णाति काकीव कुकुटुम्बिनी ।। २७  
स्निग्धा कुलीना महती गृहिणी तापहारिणी ।  
तरुच्छायेव मार्गस्था पुण्यैः कस्यापि जायते ।। २८  
इति चैतत्प्रसङ्गेन वदन्तं तं महीपतिम् ।  
वसन्तकः स्थितः पार्श्वे कथापटुरवोचत ।। २९  
किं च देव विरोधो वा स्नेहो वापीह देहिनाम् ।  
प्राग्जन्मवासनाभ्यासवशात्प्रायेण जायते ।। ३०  
तथा च श्रूयतामत्र कथेयं वर्ण्यते मया ।  
आसीद्विक्रमचण्डाख्यो वाराणस्यां महीपतिः ।। ३१  
तस्याभूद्वल्लभो भृत्यो नाम्ना सिंहपराक्रमः ।  
यो रणेष्विव सर्वेषु द्यूतेष्वप्यसमो जयी ।। ३२  
तस्याभवच्च विकृता वपुषीवाशयेऽप्यलम् ।  
ख्याता कलहकारीति नाम्नान्वर्थेन गेहिनी ।। ३३  
स तस्याः सततं भूरि राजतो द्यूततस्तथा ।  
प्राप्य प्राप्य धनं धीरः सर्वमेव समर्पयत् ।। ३४  
सा तु तस्य समुत्पन्नपुत्रत्रययुता शठा ।  
तथापि क्षणमप्येकं न तस्थौ कलहं विना ।। ३५  
बहिः पिबसि भुङ्क्षे च नैव किंचिद्ददासि नः ।  
इत्यारटन्ती ससुता सा तं नित्यमतापयत् ।। ३६  
प्रसाद्यमानाप्याहारपानवस्त्रैरहर्निशम् ।  
दुरन्ता भोगतृष्णेव भृशं जज्वाल तस्य सा ।। ३७  
ततः क्रमेण तन्मन्युखिन्नस्त्यक्त्वैव तद्गृहम् ।  
स विन्ध्यवासिनीं द्रष्टुमगात्सिंहपराक्रमः ।। ३८  
सा तं स्वप्ने निराहारस्थितं देवी समादिशत् ।  
उत्तिष्ठ पुत्र तामेव गच्छ वाराणसीं पुरीम् ।। ३९  
तत्र सर्वमहानेको योऽस्ति न्यग्रोधपादपः ।  
तन्मूलात्खन्यमानात्त्वं स्वैरं निधिमवाप्स्यसि ।। ४०  
तन्मध्याल्लप्स्यसे चैकं नभःखण्डमिव च्युतम् ।  
पात्रं गरुडमाणिक्यमयं निस्त्रिंशनिर्मलम् ।। ४१  
तत्रार्पितेक्षणो द्रक्ष्यस्यन्तः प्रतिमितामिव ।  
सर्वस्य जन्तोः प्राग्जातिं या स्याज्जिज्ञासिता तव ।। ४२  
तेनैव बुद्ध्वा भार्यायाः पूर्वजातिं तथात्मनः ।  
अवाप्तार्थः सुखी तत्र गतखेदो निवत्स्यसि ।। ४३  
एवमुक्तश्च देव्याः स प्रबुद्धः कृतपारणः ।  
वाराणसीं प्रति प्रायात्प्रातः सिंहपराक्रमः ।। ४४  
गत्वा च तां पुरीं प्राप्य तस्मान्न्यग्रोधमूलतः ।  
लेभे निधानं तन्मध्यात्पात्रं मणिमयं महत् ।। ४५  
अपश्यच्चात्र जिज्ञासुः पात्रे पूर्वत्र जन्मनि ।  
घोरामुक्षीं स्वभार्यां तामात्मानं च मृगाधिपम् ।। ४६  
पूर्वजातिमहावैरवासनानिश्चलं ततः ।  
बुद्ध्वा भार्यात्मनोर्द्वेष शोकमोहौ मुमोच सः ।। ४७  
अथ बह्वीः परिज्ञातास्तत्र पात्रप्रभावतः ।  
प्राग्जन्मभिन्नजातीयाः परिहृत्यैव कन्यकाः ।। ४८  
तुल्यां जन्मान्तरे सिंहीं परिणिन्ये विचिन्त्य सः ।  
भार्यां द्वितीयां सिंहश्रीनाम्नीं सिंहपराक्रमः ।। ४९  
कृत्वा कलहकारीं च तां स ग्रासैकभागिनीम् ।  
निधानप्राप्तिसुखितस्तस्थौ नववधूसखः ।। ५०  
इत्थं दारादयोऽपीह भवन्ति भुवने नृणाम् ।  
प्राक्संस्कारवशायातवैरस्नेहा महीपते ।। ५१  
इत्याकर्ण्य कथां चित्रां वत्सराजो वसन्तकात् ।  
भृशं तुतोष सहितो देव्या वासवदत्तया ।। ५२  
एवं दिनेषु गच्छत्सु राज्ञस्तस्य दिवानिशम् ।  
अतृप्तस्य लसद्गर्भदेवीवक्त्रेन्दुदर्शने ।। ५३  
मन्त्रिणामुदपद्यन्त सर्वेषां शुभलक्षणाः ।  
क्रमेण तनयास्तत्र भाविकल्याणसूचकाः ।। ५४  
प्रथमं मन्त्रिमुख्यस्य जायते स्म किलात्मजः ।  
यौगन्धरायणस्यैव मरुभूतिरिति श्रुतः ।। ५५  
ततो रुमण्वतो जले सुतो हरिशिखाभिधः ।  
वसन्तकस्याप्युत्पेदे तनयोऽथ तपन्तकः ।। ५६  
ततो नित्योदिताख्यस्य प्रतीहाराधिकारिणः ।  
इत्यकापरसंज्ञस्य पुत्रोऽजायत गोमुखः ।। ५७  
वत्सराजसुतस्येह भाविनश्चक्रवर्तिनः ।  
मन्त्रिणोऽमी भविष्यन्ति वैरिवंशावमर्दिनः ।। ५८  
इति तेषु च जातेषु वर्तमाने महोत्सवे ।  
तत्राशरीरा नभसो निःससार सरस्वती ।। ५९  
दिवसेष्वथ यातेषु वत्सराजस्य तस्य सा ।  
देवी वासवदत्ताभूदासन्नप्रसवोदया ।। ६०  
अध्यास्त सा च तच्चित्रं पुत्रिणीभिः परिष्कृतम् ।  
जातवासगृहं सार्कशमीगुप्तगवाक्षकम् ।। ६१  
रत्नदीपप्रभासङ्गमङ्गलैर्विविधायुधैः ।  
गर्भरक्षाक्षमं तेजो ज्वलयद्भिरिवावृतम् ।। ६२  
मन्त्रिभिस्तन्त्रितानेकमन्त्रतन्त्रादिरक्षितम् ।  
जातं मातृगणस्येव दुर्गं दुरितदुर्जयम् ।। ६३  
तत्रासूत च सा काले कुमारं कान्तदर्शनम् ।  
द्यौरिन्दुमिव निर्गच्छदच्छामृतमयद्युतिम् ।। ६४  
येन जातेन न परं मन्दिरं तत्प्रकाशितम् ।  
यावद्धृदयमप्यस्या मातुर्निःशोकतामसम् ।। ६५  
ततः प्रमोदे प्रसरत्यत्रान्तःपुरवासिनाम् ।  
वत्सेशः सुतजन्मैतच्छुश्रावाभ्यान्तराज्जनात् ।। ६६  
तस्मै स राज्यमपि यत्प्रीतः प्रियनिवेदिने ।  
न ददौ तदनौचित्यभयेन न तु तृष्णया ।। ६७  
एत्य चान्तःपुरं सद्यो बद्धौत्सुक्येन चेतसा ।  
चिरात्फलितसंकल्पः स ददर्श सुतं नृपः ।। ६८  
रक्तायताधरदलं चलोर्णाचारुकेसरम् ।  
मुखं दधानं साम्राज्यलक्ष्मीलीलाम्बुजोपमम् ।। ६९  
प्रागेवान्यनृपश्रीभिर्भीत्येव निजलाञ्छनैः ।  
उज्झितैरङ्कितं मृद्वोः पदयोश्छत्त्रचामरैः ।। ७०  
ततो हर्षभरापूरपीडनोत्फुल्लया दृशा ।  
सास्रया स्रवतीवास्मिन्सुतस्नेहं महीपतौ ।। ७१  
नन्दत्स्वपि च यौगन्धरायणादिषु मन्त्रिषु ।  
गगनादुच्चचारैवं काले तस्मिन्सरस्वती ।। ७२  
कामदेवावतारोऽयं राजञ्जातस्तवात्मजः ।  
नरवाहनदत्तं च जानीह्येनमिहाख्यया ।। ७३  
अनेन भवितव्यं च दिव्यं कल्पमतन्द्रिणा ।  
सर्वविद्याधरेन्द्राणामचिराच्चक्रवर्तिना ।। ७४  
इत्युक्त्वा विरतं वाचा तत्क्षणं नभसः क्रमात् ।  
पुष्पवर्षैर्निपतितं प्रसृतं दुन्दुभिस्वनैः ।। ७५  
ततः सुरकृतारम्भजनिताभ्यधिकादरम् ।  
स राजा सुतरां हृष्टश्चकार परमुत्सवम् ।। ७६  
बभ्रमुस्तूर्यनिनदा नभस्तो मन्दिरोद्गताः ।  
विद्याधरेभ्यः सर्वेभ्यो राजजन्मेव शंसितुम् ।। ७७  
सौधाग्रेष्वनिलोद्धूताः शोणरागाः स्वकान्तिभिः ।  
पताका अपि सिन्दूरमन्योन्यमकिरन्निव ।। ७८  
भुवि साङ्गस्मरोत्पत्तितोषादिव सुराङ्गनाः ।  
समागताः प्रतिपदं ननृतुर्वारयोषितः ।। 4  
अदृश्यत च सर्वा सा समानविभवा पुरी ।  
राज्ञो बद्धोत्सवात्प्राप्तैर्नववस्त्रविभूषणैः ।। ८०  
तदा ह्यर्थान्नृपे तस्मिन्वर्षत्यर्थ्यनुजीविषु ।  
कोषादृते न तत्रत्यो दधौ कश्चन रिक्तताम् ।। ८१  
मङ्गल्यपूर्वाः स्वाचारदक्षिणा नर्तितापराः ।  
सत्प्राभृतोत्तरास्तैस्तैः सुरक्षिभिरधिष्ठिताः ।। ८२  
प्रसृतातोद्यनिर्ह्रादाः साक्षाद्दिश इवाखिलाः ।  
समन्तादाययुश्चात्र सामन्तान्तःपुराङ्गनाः ।। ०३  
चेष्टा नृत्तमयी तत्र पूर्णपात्रमयं वचः ।  
व्यवहारो महात्यागमयस्तूर्यमयो ध्वनिः ।। ८४  
चीनपिष्टमयो लोकश्चारणैकमयी च भूः ।  
आनन्दमय्यां सर्वस्यामपि तस्यामभूत्पुरि ।। ८२  
एव महोत्सवस्तत्र भूरिवासरवर्धितः ।  
निर्वर्तते स्म स समं पूर्णैः पौरमनोरथैः ।। ८६  
सोऽपि व्रजत्सु दिवसेष्वथ राजपुत्रो वृद्धिं शिशुः प्रतिपदिन्दुरिवाजगाम ।  
पित्रा यथाविधिनिवेदितदिव्यवाणीनिर्दिष्टपूर्वनरवाहनदत्तनाम्ना ।। ८७  
यानि स्फुरन्मसृणमुग्धनखप्रभाणि द्वित्राणि यानि च खचद्दशनाङ्कुराणि ।  
तानि स्खलन्ति ददतो वदतश्च तस्य दृष्ट्वा निशम्य च पदानि पिता तुतोष ।। ८८  
अथ तस्मै मन्त्रिवराः स्वसुतानानीय राजपुत्राय ।  
शिशवे शिशून्महीपतिहृदयानन्दान्समर्पयामासुः ।। ८९  
यौगन्धरायणः प्राङ्मरुभूतिं हरिशिखं रुमण्वांश्च ।  
गोमुखमित्यकनामा तपन्तकाख्यं वसन्तकश्च सुतम् ।। ९०  
शान्तिकरोऽपि पुरोधा भ्रातृसुतं शान्तिसोममपरं च ।  
वैश्वानरमर्पितवान्पिङ्गलिकापुत्रकौ यमजौ ।। ९१  
तस्मिन्क्षणे च नभसो निपपात दिव्या नान्दीनिनादसुभगा सुरपुष्पवृष्टिः ।  
राजा ननन्द च तदा महिषीसमेतः सत्कृत्य तत्र सचिवात्मजमण्डलं तत् ।। ९२  
बाल्येऽपि तैरभिमतैरथ मन्त्रिपुत्रैः षड्भिस्तदेकनिरतैश्च स राजपुत्रः ।  
युक्तः सदैव नरवाहनदत्त आसीद्युक्तो गुणैरिव महोदयहेतुभूतैः ।। ९३  
तं च क्रीडाकलितललिताव्यक्तनर्माभिलाषं  
यान्तं प्रीतिप्रवणमनसामङ्कतोऽङ्कं नृपाणाम् ।  
पुत्रं स्मेराननसरसिजं सादरं पश्यतस्ते  
बद्धानन्दाः किमपि दिवसा वत्सराजस्य जग्मुः ।। ९४  
इति महाकविश्रीसोमदेवभट्टविरचिते कथासरित्सागरे नरवाहनदत्तजननलम्बके तृतीयस्तरङ्गः ।  
समाप्तश्चायं नरवाहनदत्तजननलम्बकश्चतुर्थः ।