<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;१० on काव्ये विश्वासटिप्पन्यः</title>
    <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/</link>
    <description>Recent content in &#43;१० on काव्ये विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/index.xml" rel="self" type="application/rss+xml" />
    <item>
      <title>००१</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/001/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/001/</guid>
      <description>&lt;p&gt;अवारणीयं रिपुभिर्वारणीयं करं नुमः ।&lt;br&gt;&#xA;हेरम्बस्य ससिन्दूरमसिं दूरमघच्छिदम् ।। १&lt;br&gt;&#xA;पायाद्वः पुरदाहाय शंभोः संदधतः शरम् ।&lt;br&gt;&#xA;समं व्यग्रेषु नेत्रेषु तृतीयमधिकं स्फुरत् ।। २&lt;br&gt;&#xA;रक्तारुणा नृसिंहस्य कुटिला विद्विषो वधे ।&lt;br&gt;&#xA;नखश्रेणी च दृष्टिश्च निहन्तुं दुरितानि वः ।। ३&lt;br&gt;&#xA;एवं वत्सेश्वरसुतः कौशाम्ब्यां सचिवैः सह ।&lt;br&gt;&#xA;नरवाहनदत्तः स तस्थौ भार्यासखः सुखी ।। ४&lt;br&gt;&#xA;एकदा चास्थिते तस्मिन्नास्थानस्थस्य तत्पितुः ।&lt;br&gt;&#xA;वत्सेश्वरस्य विज्ञप्त्यै तद्वासी वणिगाययौ ।। ५&lt;br&gt;&#xA;स रत्नदत्तनामा तं प्रतीहारनिवेदितः ।&lt;br&gt;&#xA;प्रविश्य नत्वा राजानं वणिगेवं व्यजिज्ञपत् ।। ६&lt;br&gt;&#xA;नाम्ना वसुधरो देव दरिद्रोऽस्तीह भारिकः ।&lt;br&gt;&#xA;अकस्माच्च ददत्खादन्पिबंश्चाद्य स दृश्यते ।। ७&lt;br&gt;&#xA;कौतुकाच्च गृहं नीत्वा यथेष्टं पानभोजनम् ।&lt;br&gt;&#xA;दत्त्वा स क्षीबतां नीत्वा मया पृष्टोऽब्रवीदिदम् ।। ८&lt;br&gt;&#xA;लब्धं राजकुलद्वारात्सरत्नं कटकं मया ।&lt;br&gt;&#xA;उत्पाट्य रत्नमेकं च ततो विक्रीतवानहम् ।। ९&lt;br&gt;&#xA;तच्च दीनारलक्षेण मूल्येन वणिजो मया ।&lt;br&gt;&#xA;दत्तं हिरण्यगुप्तस्य तेनाद्याहं सुखं स्थितः ।। १०&lt;br&gt;&#xA;इत्युक्त्वा दर्शितं तेन देवनामाङ्कितं मम ।&lt;br&gt;&#xA;कटकं यत्ततो देव विज्ञप्तोऽद्य मया प्रभुः ।। ११&lt;br&gt;&#xA;एतच्छ्रुत्वा स वत्सेशस्तत्रानाययति स्म तौ ।&lt;br&gt;&#xA;भारिकं तं सवलयं सरत्नं वाणिजं च तम् ।। १२&lt;br&gt;&#xA;हन्त स्मृतं प्रकोष्ठान्मे भ्रष्टमेतत्पुरभ्रमे ।&lt;br&gt;&#xA;इति तत्कटकं दृष्ट्वा स राजाभिदधे स्वयम् ।। १३&lt;br&gt;&#xA;निर्हृतं राजनामाङ्कं लब्ध्वा किं कटकं त्वया ।&lt;br&gt;&#xA;इति पृष्टोऽथ सभ्यैः स राजाग्रे भारिकोऽभ्यधात् ।। १४&lt;br&gt;&#xA;भारजीवी कुतो वेद्मि राजनामाक्षराण्यहम् ।&lt;br&gt;&#xA;दारिद्र्यदुःखदग्धेन लब्ध्वैतत्स्वीकृतं मया ।। १५&lt;br&gt;&#xA;इत्युक्ते तेन रत्नार्थमाक्षिप्तः सोऽब्रवीद्वणिक् ।&lt;br&gt;&#xA;प्रसह्य(?) मूल्येन मया गृहीतं रत्नमापणे ।। १६&lt;br&gt;&#xA;न चास्य राजाभिज्ञानमस्ति तन्मय(?)मुच्यते ।&lt;br&gt;&#xA;मूल्यात्पञ्चसहस्री तु नीतानेन परं स्थितम् ।। १७&lt;br&gt;&#xA;एतद्धिरण्यगुप्तस्य वचो यौगन्धरायणः ।&lt;br&gt;&#xA;श्रुत्वा तत्र स्थितोऽवादीन्नात्र दोषोऽस्ति कस्यचित् ।। १८&lt;br&gt;&#xA;दरिद्रस्यालिपिज्ञस्य भण्यतां भारिकस्य किम् ।&lt;br&gt;&#xA;दारिद्यात्क्रियते चौर्यं लब्धं केनोज्झितं पुनः ।। १९&lt;br&gt;&#xA;मूल्येन रत्नग्राही च न वाच्यो वणिगप्यसौ ।&lt;br&gt;&#xA;एतन्महामन्त्रिवचो वत्सेशः श्रद्दधे तदा ।। २०&lt;br&gt;&#xA;दत्त्वा पञ्चसहस्रीं च भारिकेण व्ययीकृताम् ।&lt;br&gt;&#xA;हिरण्यगुप्ताद्वणिजो रत्नं तस्मात्स्वमाददे ।। २१&lt;br&gt;&#xA;भारिकं चाकरोन्मुक्तं गृहीत्वा कटकं निजम् ।&lt;br&gt;&#xA;भुक्तपञ्चसहस्रीको गतभीः सोऽप्यगाद्गृहम् ।। २२&lt;br&gt;&#xA;विश्वस्तघाती पापोऽयमिति चान्तर्द्विषन्नृपः ।&lt;br&gt;&#xA;रत्नदत्तं स वणिजं कार्यार्थं तममानयत् ।। २३&lt;br&gt;&#xA;गतेषु तेषु राजाग्रगतोऽवोचद्वसन्तकः ।&lt;br&gt;&#xA;अहो दैवाभिशप्तानां प्राप्तोऽप्यर्थः पलायते ।। २४&lt;br&gt;&#xA;अस्य भद्रघटोदन्तः संवृत्तो भारिकस्य यत् ।&lt;br&gt;&#xA;तथाहि कश्चिदासीत्प्राक्पुरे पाटलिपुत्रके ।। २५&lt;br&gt;&#xA;शुभदत्तः स नाम्ना च प्रत्यहं काष्ठभारकम् ।&lt;br&gt;&#xA;वनादानीय विक्रीय पुष्णाति स्म कुटुम्बकम् ।। २६&lt;br&gt;&#xA;एकदा चागतो दूरं वनं दैवाद्ददर्श सः ।&lt;br&gt;&#xA;तत्रस्थांश्चतुरो यक्षान्दिव्याभरणवाससः ।। २७&lt;br&gt;&#xA;ते भीतं वीक्ष्य तं प्रीत्या सर्वे पृष्ट्वा यथातथम् ।&lt;br&gt;&#xA;बुद्ध्वा दरिद्रमुत्पन्नकृपा यक्षा बभाषिरे ।। २८&lt;br&gt;&#xA;इहास्मदन्तिके तिष्ठ भद्र कर्मकरो भवान् ।&lt;br&gt;&#xA;अक्लेशं गृहनिर्वाहं करिष्यामो वयं तव ।। २९&lt;br&gt;&#xA;इत्युक्तस्तैस्तथेत्यासीच्छुभदत्तस्तदन्तिके ।&lt;br&gt;&#xA;स्नानादिपरिचर्यां च कृत्स्नां तेषां चकार सः ।। ३०&lt;br&gt;&#xA;संजाते भोजनस्थाने यक्षास्ते जगदुश्च तम् ।&lt;br&gt;&#xA;आहारमस्मानमुतो देहि भद्रघटादिति ।। ३१&lt;br&gt;&#xA;अन्तःशून्यं स तं दृष्ट्वा घटं यावद्विलम्बते ।&lt;br&gt;&#xA;तावत्तं गुह्यका भूयस्तमाहुः सस्मिताननाः ।। ३२&lt;br&gt;&#xA;शुभदत्त न वेत्सि त्वं क्षिप हस्तं घटान्तरे ।&lt;br&gt;&#xA;यथेष्टं लप्स्यसे सर्वं घटः कामप्रदो ह्यसौ ।। ३३&lt;br&gt;&#xA;तच्छ्रुत्वा प्रक्षिपत्यन्तः पाणिं यावद्धटान्तरे ।&lt;br&gt;&#xA;तावदाहारपानादि कामितं दृष्टवानसौ ।। ३४&lt;br&gt;&#xA;&amp;hellip;&amp;hellip;&amp;hellip; ।&lt;br&gt;&#xA;शुभदत्तो ददौ तेभ्यो बुभुजे च स्वयं ततः ।। ३५&lt;br&gt;&#xA;एवं परिचरन्यक्षान्भक्त्या भीत्या च सोऽन्वहम् ।&lt;br&gt;&#xA;तस्थौ कुटुम्बचिन्तार्तः शुभदत्तस्तदन्तिके ।। ३६&lt;br&gt;&#xA;तत्कुटुम्बं च दुःखार्तं स्वप्नादेशेन गुह्यकैः ।&lt;br&gt;&#xA;आश्वासितं तत्प्रसादाद्रमते स्म ततश्च सः ।। ३७&lt;br&gt;&#xA;मासमात्रेण यक्षास्ते शुभदत्तं तमभ्यधुः ।&lt;br&gt;&#xA;तुष्टाः स्मस्तेऽनया भक्त्या ब्रूहि किंचिद्ददाम ते ।। ३८&lt;br&gt;&#xA;तच्छ्रुत्वा स जगादैतांस्तुष्टाः स्थ यदि सत्यतः ।&lt;br&gt;&#xA;एष भद्रघटस्तन्मे युष्माभिर्दीयतामिति ।। ३९&lt;br&gt;&#xA;ततस्तमूचुर्यक्षास्ते नैतं शक्ष्यसि रक्षितुम् ।&lt;br&gt;&#xA;भङ्गे पलायते ह्येष तद्वृणीष्वापरं वरम् ।। ४०&lt;br&gt;&#xA;इत्युक्तोऽपि स यक्षैस्तैः शुभदत्तोऽपरं यदा ।&lt;br&gt;&#xA;वरं नैच्छत्तदा तस्मै ते तं भद्रघटं ददुः ।। ४१&lt;br&gt;&#xA;ततः प्रणम्य तान्हृष्टो घटमादाय तं जवात् ।&lt;br&gt;&#xA;गृहं स शुभदत्तः स्वं प्राप नन्दितबान्धवः ।। ४२&lt;br&gt;&#xA;तत्र तस्माद्धटाल्लब्ध्वा भोजनादि निवेश्य तत् ।&lt;br&gt;&#xA;गुप्त्यर्थमन्यभाण्डेषु सोऽभुङ्क्त स्वजनैः सह ।। ४३&lt;br&gt;&#xA;भारमुक्तो भजन्भोगान्पानमत्तोऽथ जातु सः ।&lt;br&gt;&#xA;कुतस्तवैषा भोगश्रीरित्यपृच्छ्यत बन्धुभिः ।। ४४&lt;br&gt;&#xA;स व्यक्तमब्रुवन्मूढो गर्वेणेप्सितकामदम् ।&lt;br&gt;&#xA;गृहीत्वा घटकं स्कन्धे प्रारेभे बत नर्तितुम् ।। ४५&lt;br&gt;&#xA;नृत्यतस्तस्य च स्कन्धान्मदोद्रेकस्खलद्गतेः ।&lt;br&gt;&#xA;स भद्रघटको यातः पतित्वा भुवि खण्डशः ।। ४६&lt;br&gt;&#xA;तदैव चाक्षतीभूय स जगाम यथागतम् ।&lt;br&gt;&#xA;पूर्वावस्थां च स प्राप शुभदत्तो विषादवान् ।। ४७&lt;br&gt;&#xA;तदेवं पानदोषादिप्रमादाहतबुद्धयः ।&lt;br&gt;&#xA;अभव्याः प्राप्तमप्यर्थं नैव जानन्ति रक्षितुम् ।। ४८&lt;br&gt;&#xA;इति भद्रघटाख्यानहासं श्रुत्वा वसन्तकात् ।&lt;br&gt;&#xA;उत्थाय चक्रे वत्सेशः स्नानाहारादिकाः क्रियाः ।। ४९&lt;br&gt;&#xA;नरवाहनदत्तोऽपि स्नात्वा भुक्त्वान्तिके पितुः ।&lt;br&gt;&#xA;दिनान्ते सखिभिः साकं जगाम भवनं निजम् ।। ५०&lt;br&gt;&#xA;तत्र रात्रावनिद्रं तं शयनीयगतं सुहृत् ।&lt;br&gt;&#xA;शृण्वत्सु सचिवेष्वेतेष्ववोचन्मरुभूतिकः ।। ५१&lt;br&gt;&#xA;दासीसङ्गेच्छया देव जाने नान्तःपुरं त्वया ।&lt;br&gt;&#xA;आहूतं सापि नाहूता तेन निद्राद्य नास्ति ते ।। ५२&lt;br&gt;&#xA;तत्किमद्यापि वेश्यासु जानन्नप्यनुरज्यसे ।&lt;br&gt;&#xA;नह्यासां चास्ति सद्भावस्तथा चैतां कथां शृणु ।। ५३&lt;br&gt;&#xA;अस्तीह चित्रकूटाख्यमृद्धिमन्नगरं महत् ।&lt;br&gt;&#xA;तत्राभूद्रत्नवर्माख्यो महाधनपतिर्वणिक् ।। ५४&lt;br&gt;&#xA;ईश्वराराधनादेकस्तस्य सूनुरजायत ।&lt;br&gt;&#xA;अतश्चेश्वरवर्माणं नाम्ना चक्रे स तं सुतम् ।। ५५&lt;br&gt;&#xA;अधीतविद्यमासन्नयौवनं वीक्ष्य तं च सः ।&lt;br&gt;&#xA;एकपुत्रो वणिङ्मुख्यो रत्नवर्मा व्यचिन्तयत् ।। ५६&lt;br&gt;&#xA;रूपिणी कुसृतिः सृष्टा धनप्राणापहारिणी ।&lt;br&gt;&#xA;आढ्यानां यौवनान्धानां वेश्या नामेह वेधसा ।। ५७&lt;br&gt;&#xA;तदर्पयामि कुट्टन्याः कस्याश्चिदमुमात्मजम् ।&lt;br&gt;&#xA;वेश्याव्याजोपशिक्षार्थं येन ताभिर्न वञ्च्यते ।। ५८&lt;br&gt;&#xA;इत्यालोच्य स पुत्रेण सहैवेश्वरवर्मणा ।&lt;br&gt;&#xA;यमजिह्वाभिधानायाः कुट्टन्याः सदनं ययौ ।। ५९&lt;br&gt;&#xA;तत्र स्थूलहनुं दीर्घदशनां भुग्ननासिकाम् ।&lt;br&gt;&#xA;शिक्षयन्तीं दुहितरं कुट्टनीं तां ददर्श सः ।। ६०&lt;br&gt;&#xA;धनेन पूज्यते पुत्रि सर्वो वेश्या विशेषतः ।&lt;br&gt;&#xA;तच्च नास्त्यनुरागिण्या रागं वेश्या त्यजेदतः ।। ६१&lt;br&gt;&#xA;दोषाग्रदूतो रागो हि वेश्यापश्चिमसंध्ययोः ।&lt;br&gt;&#xA;मिथ्यैव दर्शयेद्वेश्या तं नटीव सुशिक्षिता ।। ६२&lt;br&gt;&#xA;रञ्जयेत्तेन सा पूर्वं दुह्याद्रक्तं ततो धनम् ।&lt;br&gt;&#xA;दुग्धार्थं च त्यजेदन्ते प्राप्तार्थं पुनराहरेत् ।। ६३&lt;br&gt;&#xA;समो यूनि शिशौ वृद्धे विरूपे रूपवत्यपि ।&lt;br&gt;&#xA;वेश्याजनो यो मुनिवत्स चार्थं परमश्नुते ।। ६४&lt;br&gt;&#xA;इति ब्रुवाणां दुहितुस्तामुपागात्स कुट्टनीम् ।&lt;br&gt;&#xA;रत्नवर्मा कृतातिथ्यस्तया च समुपाविशत् ।। ६५&lt;br&gt;&#xA;अब्रवीत्तां च पुत्रो मे त्वयार्ये शिक्ष्यतामयम् ।&lt;br&gt;&#xA;वेशयोषित्कला येन वैदग्ध्यं प्राप्नुयादसौ ।। ६६&lt;br&gt;&#xA;दीनाराणां सहस्रं च निष्क्रयं ते ददाम्यहम् ।&lt;br&gt;&#xA;तच्छ्रुत्वा तस्य कामं तं प्रतिपेदे तथेति सा ।। ६७&lt;br&gt;&#xA;ततो वितीर्य दीनारान्पुत्र तस्यै समर्प्य च ।&lt;br&gt;&#xA;स तमीश्वरवर्माणं रत्नवर्मा ययौ गृहम् ।। ६८&lt;br&gt;&#xA;अथात्रेश्वरवर्मा स यमजिह्वागृहे कलाः ।&lt;br&gt;&#xA;वर्षेणैकेन शिक्षित्वा पितुस्तस्य गृहं ययौ ।। ६९&lt;br&gt;&#xA;प्राप्तषोडशवर्षश्च पितरं तमुवाच सः ।&lt;br&gt;&#xA;अर्थाद्धि धर्मकामौ नः पूजार्थादर्थतः प्रथा ।। ७०&lt;br&gt;&#xA;एवमुक्तवते तस्मै श्रद्धाय स तथेति तत् ।&lt;br&gt;&#xA;पञ्चानां द्रव्यकोटीनां भाण्डं प्रीतो ददौ पिता ।। ७१&lt;br&gt;&#xA;तदादाय वणिक्पुत्रः ससार्थः स शुभेऽहनि ।&lt;br&gt;&#xA;प्रायादीश्वरवर्माथ स्वर्णद्वीपाभिवाञ्छया ।। ७२&lt;br&gt;&#xA;गच्छन्क्रमात्पथि प्राप स काञ्चनपुराभिधम् ।&lt;br&gt;&#xA;नगरं तत्र चासन्नबाह्योद्याने समावसत् ।। ७३&lt;br&gt;&#xA;स्नातभुक्तानुलिप्तश्च प्रविश्य नगरेऽत्र सः ।&lt;br&gt;&#xA;युवा प्रेक्षणकं द्रष्टुमेकं देवकुलं ययौ ।। ७४&lt;br&gt;&#xA;तत्रापश्यच्च नृत्यन्तीं सुन्दरीं नाम लासिकीम् ।&lt;br&gt;&#xA;तारुण्यवातोच्छलितां रूपाब्धेर्लहरीमिव ।। ७५&lt;br&gt;&#xA;दृष्ट्वैव तां तदा सोऽभूत्तदेकगतमानसः ।&lt;br&gt;&#xA;क्रुद्धेव कुट्टनीशिक्षा दूरे तस्याभवद्यथा ।। ७६&lt;br&gt;&#xA;वयस्यं प्रेष्य वृत्तान्ते प्रार्थयामास तां च सः ।&lt;br&gt;&#xA;धन्यास्मीति वदन्ती च प्रह्वा साप्यन्वमन्यत ।। ७७&lt;br&gt;&#xA;स्थापयित्वा निवासे स्वे निपुणान्भाण्डरक्षिणः ।&lt;br&gt;&#xA;तस्या ईश्वरवर्मासौ सुन्दर्या वसतिं ययौ ।। ७८&lt;br&gt;&#xA;तस्मिन्मकरकट्याख्या तन्माता तमुपागतम् ।&lt;br&gt;&#xA;अमानयद्गृहाचारैस्तैस्तैस्तत्समयोचितैः ।। ९&lt;br&gt;&#xA;निशागमे वासगृहं स्फुरद्रत्नवितानकम् ।&lt;br&gt;&#xA;न्यस्तपर्यङ्कशयनं प्रावेश्यत तया च सः ।। ८०&lt;br&gt;&#xA;तत्रारमत सुन्दर्या तयानुमतया सह ।&lt;br&gt;&#xA;विचित्रकरणे नृत्ते सुरते च विदग्धया ।। ८१&lt;br&gt;&#xA;गाढदर्शितरागां तां पार्श्वादनपगामिनीम् ।&lt;br&gt;&#xA;दृष्ट्वा द्वितीयेऽह्नि ततो निर्गन्तुं नाशकच्च सः ।। ८२&lt;br&gt;&#xA;ददौ च हेमरत्नादिलक्षाणां पञ्चविंशतिम् ।&lt;br&gt;&#xA;तस्यै दिनद्वये तस्मिन्सुन्दर्यै स वणिग्युवा ।। ८३&lt;br&gt;&#xA;प्राप्तं मया धनं भूरि नाहं प्राप्ता भवादृशाम् ।&lt;br&gt;&#xA;स एव चेन्मया प्राप्तः किं धनेन करोम्यहम् ।। ८४&lt;br&gt;&#xA;इत्यसत्यानुबन्धेन सुन्दरीं तदगृह्णतीम् ।&lt;br&gt;&#xA;माता मकरकट्येवमेकापत्यैव साह ताम् ।। ८५&lt;br&gt;&#xA;इदानीमस्मदीयं यत्तदस्यैव स्वकं धनम् ।&lt;br&gt;&#xA;तन्मध्ये स्थापयित्वा तद्गृह्यतां पुत्रि का क्षतिः ।। ८६&lt;br&gt;&#xA;इत्युक्ता सुन्दरी मात्रा कृच्छ्रादिव तदग्रहीत् ।&lt;br&gt;&#xA;मेने चेश्वरवर्मा तां मूढः सत्यानुरागिणीम् ।। ८७&lt;br&gt;&#xA;तस्या रूपेण नृत्तेन गीतेन च हृतात्मनः ।&lt;br&gt;&#xA;वणिजोऽत्र स्थितस्याथ तस्य मासद्वयं ययौ ।। ८८&lt;br&gt;&#xA;तावच्च तस्यै सुन्दर्यै कोट्यौ द्वे स ददौ क्रमात् ।&lt;br&gt;&#xA;अथोपेत्यार्थदत्ताख्यः सखा स्वैरमुवाच तम् ।। ८९&lt;br&gt;&#xA;सखे किं कुट्टनीशिक्षा सा यत्नोपार्जितापि ते ।&lt;br&gt;&#xA;कातरस्यास्त्रविद्येव निष्फलावसरे गता ।। ९०&lt;br&gt;&#xA;वेश्याप्रेमणि सद्भावो यदस्मिन्बुध्यते त्वया ।&lt;br&gt;&#xA;सत्यं भवति किं जातु जलं मरुमरीचिषु ।। ९१&lt;br&gt;&#xA;तत्सर्वं क्षीयते यावदिहैव न धनं तव ।&lt;br&gt;&#xA;तावद्व्रजामो बुध्वा हि क्षमेतैतत्पिता न ते ।। ९२&lt;br&gt;&#xA;इत्युक्तस्तेन मित्रेण वणिक्पुत्रो जगाद सः ।&lt;br&gt;&#xA;सत्यं न वेश्यास्वाश्वासः सुन्दरी तु न तादृशी ।। ९३&lt;br&gt;&#xA;क्षणं हि मामपश्यन्ती मुञ्चेत्प्राणानसौ सखे ।&lt;br&gt;&#xA;तद्गत्वा बोधयत्वेतां गन्तव्यं यदि सर्वथा ।। ९४&lt;br&gt;&#xA;एवमुक्तः स तेनार्थदत्तस्तस्यैव संनिधौ ।&lt;br&gt;&#xA;मातुर्मकरकट्याश्च सुन्दरीमवदत्ततः ।। ९५&lt;br&gt;&#xA;तव तावदसामान्या प्रीतिरीश्वरवर्मणि ।&lt;br&gt;&#xA;गन्तव्यं चाधुनावश्यं स्वर्णद्वीपं वणिज्यया ।। ९६&lt;br&gt;&#xA;ततः प्राप्स्यत्ययं लक्ष्मीं ययागत्य त्वदन्तिके ।&lt;br&gt;&#xA;यावत्कालं सुखं स्थास्यत्यनुमन्यस्व तत्सखि ।। ९७&lt;br&gt;&#xA;तच्छ्रुत्वा साश्रुनयना पश्यन्तीश्वरवर्मणः ।&lt;br&gt;&#xA;मुखं कृतविषादा सा सुन्दरी च तमभ्यधात् ।। ९८&lt;br&gt;&#xA;यूयं जानीत किमहं वच्म्यन्तमनवेक्ष्य कः ।&lt;br&gt;&#xA;कस्य प्रत्येति तदलं यद्विधत्तां विधिर्मम ।। ९९&lt;br&gt;&#xA;तच्छ्रुत्वोवाच माता तां मा दुःखं धृतिरस्तु ते ।&lt;br&gt;&#xA;एष्यत्येव प्रियोऽयं ते सिद्धार्थस्त्वां न हास्यति ।। १००&lt;br&gt;&#xA;इति माता किलाश्वास्य कृतसंवित्तया सह ।&lt;br&gt;&#xA;मार्गाग्रे गुप्तमेकस्मिन्कूपे जालमकारयत् ।। १०१&lt;br&gt;&#xA;तदा चेश्वरवर्माभूत्तद्दोलारूढमानसः ।&lt;br&gt;&#xA;शुचेवाल्पाल्पमाहारपानं चक्रे च सुन्दरी ।। १०२&lt;br&gt;&#xA;गीतवादित्रनृत्तेषु न बबन्ध रतिं च सा ।&lt;br&gt;&#xA;आश्वास्यते स्म प्रणयैस्तैस्तैरीश्वरवर्मणा ।। १०३&lt;br&gt;&#xA;ततो दिने वयस्योक्ते सुन्दरीमन्दिरात्ततः ।&lt;br&gt;&#xA;चचालेश्वरवर्मा स कुट्टनीकृतमङ्गलः ।। १०४&lt;br&gt;&#xA;अनुवव्राज चोदश्रुः सुन्दरी तं समातृका ।&lt;br&gt;&#xA;नगराद्बहिरा कूपाद्बद्धान्तर्जालकात्ततः ।। १५५&lt;br&gt;&#xA;ततो निवर्त्य यावच्च सुन्दरीं तां प्रयाति सः ।&lt;br&gt;&#xA;तावदात्मा तया कूपे जालपृष्ठे निचिक्षिपे ।। १०६&lt;br&gt;&#xA;हा हा स्वामिनि हा पुत्रीत्याक्रन्दः सुमहांस्ततः ।&lt;br&gt;&#xA;दासीनां भृत्यवर्गस्य तन्मातुश्चात्र शुश्रुवे ।। १०७&lt;br&gt;&#xA;तेन प्रतिनिवृत्त्यैव समित्रः स वणिक्सुतः ।&lt;br&gt;&#xA;कूपे क्षिप्ततनुं कान्तां बुद्ध्वा मोहमगात्क्षणम् ।। १०८&lt;br&gt;&#xA;सप्रलापं च शोचन्ती तस्मिन्मकरकट्यथ ।&lt;br&gt;&#xA;स्वानवातारयद्भृत्यान्कूपे स्निग्धान्ससंविदः ।। १०९&lt;br&gt;&#xA;रज्जुभिस्तेऽवतीर्यैव दिष्ट्या जीवति जीवति ।&lt;br&gt;&#xA;इत्युक्त्वा तां ततः कूपादुत्क्षिपन्ति स्म सुन्दरीम् ।। ११०&lt;br&gt;&#xA;उत्क्षिप्ता मृतकल्पं सा कृत्वात्मानं निवेदितम् ।&lt;br&gt;&#xA;प्रत्यागतं वणिक्पुत्रमालापं शनकैर्ददौ ।। १११&lt;br&gt;&#xA;समाश्वस्तां समादाय हृष्टस्तां सानुगः प्रियाम् ।&lt;br&gt;&#xA;अगादीश्वरवर्मासौ प्रत्यावृत्त्यैव तद्गृहम् ।। ११२&lt;br&gt;&#xA;निश्चित्य सुन्दरीप्रेमप्रत्ययं जन्मनः फलम् ।&lt;br&gt;&#xA;तत्प्राप्तिमेव मत्वा स यात्राबुद्धिं पुनर्जहौ ।। ११३&lt;br&gt;&#xA;ततो बद्धस्थितिं तत्र सोऽर्थदत्तः सखा पुनः ।&lt;br&gt;&#xA;तमभ्यधात्सखे मोहात्किमात्मा नाशितस्त्वया ।। ११४&lt;br&gt;&#xA;मा भूत्ते सुन्दरीस्नेहप्रत्ययः कूपपाततः ।&lt;br&gt;&#xA;अतर्क्या कुट्टनीकूटरचना हि विधेरपि ।। ११५&lt;br&gt;&#xA;पितुश्च क्षपितार्थः किं वक्ष्यसे यास्यसि क्व वा ।&lt;br&gt;&#xA;तदितोऽद्यापि निर्याहि कल्याणे चेन्मतिस्तव ।। ११६&lt;br&gt;&#xA;एतत्तस्य वचः सख्युरवधीर्य वणिग्युवा ।&lt;br&gt;&#xA;मासेनान्यद्व्ययीचक्रे तत्र कोटित्रयं स तत् ।। ११७&lt;br&gt;&#xA;ततो हृतस्वो दत्तार्धचन्द्रकः सुन्दरीगृहात् ।&lt;br&gt;&#xA;तया मकरकट्याथ कुट्टन्या निरवास्यत ।। ११८&lt;br&gt;&#xA;अर्थदत्तादयस्ते च गत्वा स्वनगरं द्रुतम् ।&lt;br&gt;&#xA;तत्पित्रे तत्समाचख्युर्यथावृत्तमशेषतः ।। ११९&lt;br&gt;&#xA;स तत्पिता रत्नवर्मा तद्बुद्ध्वा दुःखितो भृशम् ।&lt;br&gt;&#xA;कुट्टनीं यमजिह्वां तां गत्वावोचद्वणिक्पतिः ।। १२०&lt;br&gt;&#xA;गृहीत्वा मूल्यमीदृक्स त्वया मे शिक्षितः सुतः ।&lt;br&gt;&#xA;हृतं मकरकट्या यत्सर्वस्वं तस्य हेलया ।। १२१&lt;br&gt;&#xA;इत्युक्त्वा पुत्रवृत्तान्तं तस्यै स तमवर्णयत् ।&lt;br&gt;&#xA;ततः सा यमजिह्वा तं वृद्धकुट्टन्यभाषत ।। १२२&lt;br&gt;&#xA;आनाययेह पुत्रं ते करिष्यामि तथा यथा ।&lt;br&gt;&#xA;तस्या मकरकट्यास्तत्सर्वस्वं स हरिष्यति ।। १२३&lt;br&gt;&#xA;एवं तया प्रतिज्ञाते कुट्टन्या यमजिह्वया ।&lt;br&gt;&#xA;तदैव शीघ्रं संदिश्य वृत्त्या दानपुरःसरम् ।। १२४&lt;br&gt;&#xA;रत्नवर्मा ततस्तस्य पुत्रस्यानयनाय सः ।&lt;br&gt;&#xA;तन्मित्रमर्थदत्तं च प्रजिघाय हितैषिणम् ।। १२५&lt;br&gt;&#xA;अर्थदत्तः स गत्वा च तत्काञ्चनपुरं पुरम् ।&lt;br&gt;&#xA;तस्मै तं सर्वसंदेशं शशंसेश्वरवर्मणे ।। १२६&lt;br&gt;&#xA;पुनस्तं चाब्रवीन्मित्त्र नाकार्षीस्त्वं वचो हि मे ।&lt;br&gt;&#xA;तदद्य वेश्यासद्भावो दृष्टः प्रत्यक्षतस्त्वया ।। १२७&lt;br&gt;&#xA;अर्धचन्द्रस्त्वया प्राप्तो दत्त्वा तत्कोटिपञ्चकम् ।&lt;br&gt;&#xA;कः प्राज्ञो वाञ्छति स्नेहं वेश्यासु सिकतासु च ।। १२८&lt;br&gt;&#xA;किमुच्यते वा भवतो वस्तुधर्मोऽयमीदृशः ।&lt;br&gt;&#xA;तावद्विदग्धो वीरश्च नरो भागी शुभस्य च ।। १२९&lt;br&gt;&#xA;यावत्पतति नैवासौ रामाविभ्रमभूमिषु ।&lt;br&gt;&#xA;तदागच्छ पितुः पार्श्वं मन्युप्रतिकृतिं कुरु ।। १३०&lt;br&gt;&#xA;इत्युक्त्वा सोऽर्थदत्तेन तेनानीयत सत्वरम् ।&lt;br&gt;&#xA;आश्वास्येश्वरवर्मासौ पितुः पार्श्वमुपागतः ।। १३१&lt;br&gt;&#xA;पित्रा चैकसुतस्नेहात्सान्त्वयित्वैव तेन सः ।&lt;br&gt;&#xA;नीतोऽभूद्यमजिह्वायाः कुट्टन्या निकटं पुनः ।। १३२&lt;br&gt;&#xA;पृष्टश्चात्र तयाचख्यौ सोऽर्थदत्तमुखेन तम् ।&lt;br&gt;&#xA;स्वोदन्तं सुन्दरीकूपनिपातान्तं धनक्षयम् ।। १३३&lt;br&gt;&#xA;यमजिह्वा ततोऽवादीदहमेवापराधिनी ।&lt;br&gt;&#xA;यद्विस्मृत्य मया मायामेतामेष न शिक्षितः ।। १३४&lt;br&gt;&#xA;कूपे मकरकट्या हि जालमन्तर्न्यबध्यत ।&lt;br&gt;&#xA;तत्पृष्ठे सुन्दरी देहमक्षिपन्न ममार यत् ।। १३५&lt;br&gt;&#xA;तदत्रास्ति प्रतीकार इत्युक्त्वा सापि कुट्टनी ।&lt;br&gt;&#xA;आनाययत्स्वदासीभिरालं नाम स्वमर्कटम् ।। १३६&lt;br&gt;&#xA;दत्त्वाग्रे स्वं च दीनारसहस्रं तमुवाच सा ।&lt;br&gt;&#xA;निगिलेति ततः सोऽपि शिक्षितस्तन्निगीर्णवान् ।। १३७&lt;br&gt;&#xA;पुत्रास्मै विंशतिं देहि देह्यस्मै पञ्चविंशतिम् ।&lt;br&gt;&#xA;षष्टिमस्मै शतं चास्या इति नानाव्ययेषु च ।। १३८&lt;br&gt;&#xA;दाप्यमानो निगीर्णास्तांस्तयात्र यमजिह्वया ।&lt;br&gt;&#xA;उद्गीर्योद्गीर्य दीनारांस्तथैव स कपिर्ददौ ।। १३९&lt;br&gt;&#xA;आलयुक्तिं प्रदर्श्यैतां यमजिह्वाब्रवीत्पुनः ।&lt;br&gt;&#xA;गृहाणेश्वरवर्मस्त्वमेतं मर्कटपोतकम् ।। १४०&lt;br&gt;&#xA;पुनस्तत्सुन्दरीवेश्म प्राग्वद्गत्वा दिने दिने ।&lt;br&gt;&#xA;एवं गुप्तनिगीर्णांस्तान्मृगयस्वामुतो व्यये ।। १४१&lt;br&gt;&#xA;दृष्ट्वा चिन्तामणिप्रख्यं सैतमालं च सुन्दरी ।&lt;br&gt;&#xA;दत्त्वा ते प्रार्थ्य सर्वस्वं कपिमेकं ग्रहीष्यति ।। १४२&lt;br&gt;&#xA;गृहीततद्धनो दत्त्वा निगीर्णाहर्द्वयव्ययम् ।&lt;br&gt;&#xA;इमं तस्यै ततो दूरं यायास्त्वमविलम्बितम् ।। १४३&lt;br&gt;&#xA;इत्युक्त्वा यमजिह्वा तत्तस्मायीश्वरवर्मणे ।&lt;br&gt;&#xA;मर्कटं तं ददौ भाण्डं पिता कोटिद्वयस्य च ।। १४४&lt;br&gt;&#xA;तद्गृहीत्वैव स प्रायात्तत्काञ्चनपुरं पुनः ।&lt;br&gt;&#xA;सृष्टाग्रदूतः सुन्दर्या तद्गृहं प्रविवेश च ।। १०७&lt;br&gt;&#xA;सा तं साधनसर्वस्वं निर्बन्धमिव सुन्दरी ।&lt;br&gt;&#xA;अभ्यनन्दत्ससुहृदं कण्ठाश्लेषादिसंभ्रमैः ।। १४६&lt;br&gt;&#xA;विश्वास्येश्वरवर्माथ तत्समक्षं क्षणान्तरे ।&lt;br&gt;&#xA;आलमानय गत्वेति सोऽर्थदत्तमभाषत ।। १४७&lt;br&gt;&#xA;तथेति तेन गत्वा च समानीयत मर्कटः ।&lt;br&gt;&#xA;निगीर्णपूर्वदीनारसहस्रं स जगाद तम् ।। १४८&lt;br&gt;&#xA;आल पुत्र प्रयच्छाद्य दीनाराणां शतत्रयम् ।&lt;br&gt;&#xA;आहारपानस्य कृते ताम्बूलादिव्यये शतम् ।। १४९&lt;br&gt;&#xA;शतं मकरकट्यै च देह्यम्बायै द्विजातिषु ।&lt;br&gt;&#xA;शतं शेषं सहस्राद्यत्सुन्दर्यै तत्समर्पय ।। १५०&lt;br&gt;&#xA;एवमीश्वरवर्मोक्तो मर्कटः स तथैव ताम् ।&lt;br&gt;&#xA;उद्गीर्योद्गीर्य दीनारान्प्राङ्निगीर्णान्व्ययेष्वदात् ।। १५१&lt;br&gt;&#xA;इत्थं युक्त्यानया नित्यं यावदीश्वरवर्मणा ।&lt;br&gt;&#xA;आलो व्ययेषु दीनारान्दाप्यते पक्षमात्रकम् ।। १५२&lt;br&gt;&#xA;तावन्मकरकट्येवं सुन्दरी च व्यचिन्तयत् ।&lt;br&gt;&#xA;अहो चिन्तामणिरयं सिद्धोऽस्य कपिरूपधृत् ।। १५३&lt;br&gt;&#xA;दिने दिने सहस्रं यो दीनाराणां प्रयच्छति ।&lt;br&gt;&#xA;एषोऽमुना चेदस्माकं दत्तः सिद्धं मनोरथैः ।। १५४&lt;br&gt;&#xA;इत्यालोच्य समं मात्रा विजनेऽर्थयते स्म तम् ।&lt;br&gt;&#xA;सुन्दरीश्वरवर्माणं भुक्तोत्तरसुखस्थितम् ।। १५५&lt;br&gt;&#xA;प्रसादो मयि सत्यं चेदालमेतं प्रयच्छ मे ।&lt;br&gt;&#xA;तच्छ्रुत्वेश्वरवर्मा तां निजगाद हसन्निव ।। १५६&lt;br&gt;&#xA;असौ तातस्य सर्वस्वं तच्च दातुं न युज्यते ।&lt;br&gt;&#xA;इत्यूचिवांसं च पुनः सुन्दरी तमुवाच सा ।। १५७&lt;br&gt;&#xA;ददामि पञ्चकोटीर्वस्तदयं दीयतामिति ।&lt;br&gt;&#xA;तत ईश्वरवर्मा च निश्चित्यैव जगाद तम् ।। १५८&lt;br&gt;&#xA;ददासि यदि सर्वस्वमिदं वा नगरं मम ।&lt;br&gt;&#xA;तथापि युज्यते नैष दातुं किमिति कोटिभिः ।। १५९&lt;br&gt;&#xA;श्रुत्वैतत्सुन्दरी स्माह सर्वस्वं ते ददाम्यहम् ।&lt;br&gt;&#xA;देह्येतं मर्कटं मह्यमम्बा कुप्यतु नाम मे ।। १६०&lt;br&gt;&#xA;इत्युक्त्वा सुन्दरी पादौ जग्राहेश्वरवर्मणः ।&lt;br&gt;&#xA;ऊचुस्ततोऽर्थदत्ताद्या दीयतां यद्भवत्विति ।। १६१&lt;br&gt;&#xA;ततश्चेश्वरवर्मा तं तथा दातुममन्यत ।&lt;br&gt;&#xA;अनयत्सह सुन्दर्या दिनं तच्च प्रहृष्टया ।। १६२&lt;br&gt;&#xA;प्रातश्चाभ्यर्थमानायै सुन्दर्यै मर्कटं स तम् ।&lt;br&gt;&#xA;निगीर्णगुप्तदीनारसहस्रद्वितयं ददौ ।। १६३&lt;br&gt;&#xA;तन्मूल्यं गृहसर्वस्वं तस्याश्चादाय तत्क्षणम् ।&lt;br&gt;&#xA;ततः प्रायाद्द्रुतं चागात्स्वर्णद्वीपं वणिज्यया ।। १६४&lt;br&gt;&#xA;सुन्दर्यै च प्रहृष्टायै ददावालो दिनद्वयम् ।&lt;br&gt;&#xA;स सहस्रं सहस्रं तान्दीनारान्याचितः कपिः ।। १६५&lt;br&gt;&#xA;तृतीयेऽह्न्यसकृत्प्रीत्या याच्यमानोऽप्यसौ यदा ।&lt;br&gt;&#xA;नादात्किंचित्तदा मुष्ट्या सुन्दरी तमताडयत् ।। १६६&lt;br&gt;&#xA;स ताडितः क्रुधोत्पत्य मर्कटो दशनैर्नैखैः ।&lt;br&gt;&#xA;सुन्दर्यास्तज्जनन्याश्च घ्नन्त्योः पाटितवान्मुखम् ।। १६७&lt;br&gt;&#xA;ततस्तज्जननी सा तं स्रवद्रक्तमुखी क्रुधा ।&lt;br&gt;&#xA;लगुडैस्ताडयामास तेनालोऽत्र ममार सः ।। १६८&lt;br&gt;&#xA;तं मृतं वीक्ष्य सर्वस्वं नष्टमालोच्य दुःखिता ।&lt;br&gt;&#xA;प्राणत्यागोद्यता साभूज्जनन्या सह सुन्दरी ।। १६९&lt;br&gt;&#xA;जालं मकरकट्या तत्कृत्वा यस्य हृतं धनम् ।&lt;br&gt;&#xA;आलं कृत्वाद्य तेनास्याः सर्वस्वं सुधिया हृतम् ।। १७०&lt;br&gt;&#xA;तयान्यस्य कृतं जालमाल ज्ञातं तु नात्मनः ।&lt;br&gt;&#xA;इत्युवाचात्र विज्ञातवृत्तान्तो विहसञ्जनः ।। १७१&lt;br&gt;&#xA;ततः सा सुन्दरी कृच्छ्राद्देहत्यागान्न्यवर्त्यत ।&lt;br&gt;&#xA;स्वजनैर्जननीयुक्ता नष्टार्था पाटितानना ।। १७२&lt;br&gt;&#xA;स चार्जिताधिकश्रीकः स्वर्णद्वीपात्ततोऽचिरात् ।&lt;br&gt;&#xA;आगादीश्वरवर्मा तच्चित्रकूटे पितुर्गृहम् ।। १७३&lt;br&gt;&#xA;तमुपागतमर्जितामितार्थं सुतमालोक्य पिता च रत्नवर्मा ।&lt;br&gt;&#xA;अभिपूज्य स कुट्टनीं धनेन यमजिह्वा सुमहोत्सवं चकार ।। १७४&lt;br&gt;&#xA;स च विदितातुलमायो विरक्तचेता विलासिनीसङ्गे ।&lt;br&gt;&#xA;आसीदीश्वरवर्मा ततोऽत्र कृतदारसंग्रहः स्वगृहे ।। १७५&lt;br&gt;&#xA;एवं नरेश वनिताहृदये न जातु कूटादृते वसति सत्यकथालवोऽपि ।&lt;br&gt;&#xA;तत्सार्थसाध्यगमनासु सदैव तासु शून्याटवीष्विव रमेत न भूतिकामः ।। १७६&lt;br&gt;&#xA;इति मरुभूतेर्वदनाच्छ्रुत्वा स यथावदालजालकथाम् ।&lt;br&gt;&#xA;नरवाहनदत्तस्तच्छ्रद्धाय जहास गोमुखादियुतः ।। १७७&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके प्रथमस्तरङ्गः ।&lt;/p&gt;</description>
    </item>
    <item>
      <title>००२</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/002/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/002/</guid>
      <description>&lt;p&gt;एवं वेश्यास्वसद्भावे कथिते मरुभूतिना ।&lt;br&gt;&#xA;आचख्यौ गोमुखो धीमांस्तद्वत्कुमुदिकाकथाम् ।। १&lt;br&gt;&#xA;आसीद्विक्रमसिंहाख्यः प्रतिष्ठाने महीपतिः ।&lt;br&gt;&#xA;व्यधायि विधिनान्वर्थो यः सिंह इव विक्रमे ।। २&lt;br&gt;&#xA;यस्येश्वरस्य सुभगा नदीनप्रभवा प्रिया ।&lt;br&gt;&#xA;अलंकारतनुर्देवी शशिलेखेति चाभवत् ।। ३&lt;br&gt;&#xA;तमेकदा स्वनगरे स्थितं संभूय गोत्रजाः ।&lt;br&gt;&#xA;पञ्चषा गृहमागत्य राजानं पर्यवेष्टयन् ।। ४&lt;br&gt;&#xA;महाभटो वीरबाहुः सुबाहुः सुभटस्तथा ।&lt;br&gt;&#xA;नृपः प्रतापादित्यश्च सर्वेऽप्येते महाबलाः ।। ४&lt;br&gt;&#xA;तेषु सामादि युञ्जानं निराकृत्य स्वमन्त्रिणम् ।&lt;br&gt;&#xA;राजा विक्रमसिंहोऽसौ युद्धायैषां विनिर्ययौ ।। ६&lt;br&gt;&#xA;प्रवृत्ते शस्त्रसंपाते स नृपः सैन्ययोर्द्वयोः ।&lt;br&gt;&#xA;शौर्यदर्पाद्गजारूढः प्रविवेशाहवं स्वयम् ।। ७&lt;br&gt;&#xA;धनुर्द्वितीयं दृष्ट्वा तं दलयन्तं द्विषच्चमूम् ।&lt;br&gt;&#xA;महाभटाद्याः पञ्चापि राजानोऽभ्यपतन्समम् ।। ८&lt;br&gt;&#xA;तद्बले च समं भूयस्यखिलेऽप्यभिधावति ।&lt;br&gt;&#xA;बलं विक्रमसिंहस्य तदतुल्यमभज्यत ।। ९&lt;br&gt;&#xA;ततोऽनन्तगुणाख्यस्तं मन्त्री पार्श्वस्थितोऽब्रवीत् ।&lt;br&gt;&#xA;भग्नमस्मद्बलं तावज्जयो नास्तीह सांप्रतम् ।। १०&lt;br&gt;&#xA;विधूयास्मान्कृतश्चायं बलवद्विग्रहस्त्वया ।&lt;br&gt;&#xA;तच्छिवायाधुनापीदं मदीयं वचनं कुरु ।। ११&lt;br&gt;&#xA;अवरुह्य द्विपादस्मादारुह्य च तुरङ्गमम् ।&lt;br&gt;&#xA;एह्यन्यविषयं यावो जीवञ्जेतास्यरीन्पुनः ।। १२&lt;br&gt;&#xA;इति मन्त्रिगिरा स्वैरमवतीर्य स वारणात् ।&lt;br&gt;&#xA;हयारूढः समं तेन स्वबलान्निर्ययौ पुनः ।। १३&lt;br&gt;&#xA;ययौ च वेषच्छन्नः सन्सहितस्तेन मन्त्रिणा ।&lt;br&gt;&#xA;राजा विक्रमसिंहोऽसौ क्रमादुज्जयिनीं पुरीम् ।। १४&lt;br&gt;&#xA;तस्यां कुमुदिकाख्यायाः प्रख्यातवसुसंपदः ।&lt;br&gt;&#xA;मन्त्रिद्वितीयो वसतिं विलासिन्या विवेश सः ।। १५&lt;br&gt;&#xA;अकस्मात्तं गृहायातं दृष्ट्वा सापि व्यचिन्तयत् ।&lt;br&gt;&#xA;पुरुषातिशयः कोऽपि ममायं गृहमागतः ।। १६&lt;br&gt;&#xA;तेजसा लक्षणैश्चैष महान्राजेति सूच्यते ।&lt;br&gt;&#xA;तन्मे यथेप्सितं सिध्येदीदृक्चेत्स्वीकृतो भवेत् ।। १७&lt;br&gt;&#xA;इत्यालोच्य तमुत्थाय स्वागतेनाभिनन्द्य च ।&lt;br&gt;&#xA;चकार महदातिथ्यं राज्ञः कुमुदिकास्य सा ।। १८&lt;br&gt;&#xA;विश्रान्तं च जगादैनं राजानं सा क्षणान्तरे ।&lt;br&gt;&#xA;धन्याहमद्य सुकृतं प्राक्तनं फलितं मम ।। १९&lt;br&gt;&#xA;देवेन स्वयमागत्य यद्गृहं मे पवित्रितम् ।&lt;br&gt;&#xA;तदनेन प्रसादेन क्रीता दासीयमस्मि ते ।। २०&lt;br&gt;&#xA;यदस्ति मे हस्तिशतं हयानां द्वे तथायुते ।&lt;br&gt;&#xA;मन्दिरं पूर्णरत्नं च तदायत्तमिदं तव ।। २१&lt;br&gt;&#xA;इत्युक्त्वा सा कुमुदिका राजानं तमुपाचरत् ।&lt;br&gt;&#xA;स्नानादिनोपचारेण महार्हेण समन्त्रिकम् ।। २२&lt;br&gt;&#xA;ततस्तन्मन्दिरे साकं तया तत्रार्पितस्वया ।&lt;br&gt;&#xA;राजा विक्रमसिंहोऽसौ खिन्नस्तस्थौ यथासुखम् ।। २३&lt;br&gt;&#xA;बुभुजे द्रविणं तस्या याचकेभ्यो ददौ च सः ।&lt;br&gt;&#xA;न च सादर्शयत्तस्य विकारं तुष्यति स्म तु ।। २४&lt;br&gt;&#xA;अहो मय्यनुरक्तेयमिति तुष्टं ततो नृपम् ।&lt;br&gt;&#xA;तं सोऽनन्तगुणो मन्त्री रहोऽवादीत्सहस्थितः ।। २५&lt;br&gt;&#xA;वेश्यानां देव सद्भावो नास्त्येव कुरुते पुनः ।&lt;br&gt;&#xA;यत्ते कुमुदिका भक्तिं न जाने तत्र कारणम् ।। २६&lt;br&gt;&#xA;एतत्तस्य वचः श्रुत्वा स राजा निजगाद तम् ।&lt;br&gt;&#xA;मैवं कुमुदिका प्राणानपि मुञ्चति मत्कृते ।। २७&lt;br&gt;&#xA;न चेत्प्रत्येषि तदहं प्रत्ययं दर्शयामि ते ।&lt;br&gt;&#xA;इत्युक्त्वा तं स्वसचिवं राजा व्याजमिमं व्यधात् ।। २८&lt;br&gt;&#xA;शनैः कृशीकृत्य तनुं मितपानोऽल्पभोजनः ।&lt;br&gt;&#xA;चकार मृतमात्मानं निश्चेष्टं लुठिताङ्गकम् ।। २९&lt;br&gt;&#xA;ततोऽधिरोप्य शिबिकां निन्ये परिजनेन सः ।&lt;br&gt;&#xA;श्मशानं शोचतानन्तगुणे कृतकदुःखिते ।। ३०&lt;br&gt;&#xA;सा च शोकात्कुमुदिका वार्यमाणापि बान्धवैः ।&lt;br&gt;&#xA;आगत्य तेनैव समं समारोहच्चितोपरि ।। ३१&lt;br&gt;&#xA;यावन्न दीप्यते वह्निस्तावदन्वागतां स ताम् ।&lt;br&gt;&#xA;बुद्ध्वा कुमुदिकां राजा समुत्तस्थौ सजृम्भिकम् ।। ३२&lt;br&gt;&#xA;प्रत्युज्जीवित एषोऽत्र दिव्या दिष्ट्येति वादिनः ।&lt;br&gt;&#xA;सर्वे कुमुदिकायुक्तं निन्युस्तं स्वगृहं मुदा ।। ३३&lt;br&gt;&#xA;अथोत्सवे कृते प्राप्तः स राजा प्रकृतिं रहः ।&lt;br&gt;&#xA;कच्चिदृष्टोऽनुरागोऽस्या इति तं स्माह मन्त्रिणम् ।। ३४&lt;br&gt;&#xA;ततस्तं सोऽब्रवीन्मन्त्री न प्रत्येम्येवमप्यहम् ।&lt;br&gt;&#xA;अस्त्यत्र कारणं नूनं तत्पश्यामोऽत्र निश्चयम् ।। ३५&lt;br&gt;&#xA;प्रकाशयामस्त्वात्मानमस्यै येनैतदर्पितम् ।&lt;br&gt;&#xA;बलं मित्रबलं चान्यत्प्राप्य हन्मो रिपून्रणे ।। ३६&lt;br&gt;&#xA;एवं तस्मिन्वदत्येव मन्त्रिण्यत्राययौ पुनः ।&lt;br&gt;&#xA;स गुप्तप्रहितश्चारः स च पृष्टोऽब्रवीदिदम् ।। ३७&lt;br&gt;&#xA;वैरिभिर्विषयो व्याप्तः शशिलेखा तु लोकतः ।&lt;br&gt;&#xA;देवी राज्ञो मृषा श्रुत्वा विपत्तिं वह्निमाविशत् ।। ३८&lt;br&gt;&#xA;एतच्चारवचः श्रुत्वा शोकाशनिहतस्तदा ।&lt;br&gt;&#xA;हा देवि हा सतीत्यादि विललाप स भूपतिः ।। ३९&lt;br&gt;&#xA;ततः क्रमेण विज्ञाततत्त्वा कुमुदिकात्र सा ।&lt;br&gt;&#xA;एत्य विक्रमसिंहं तमाश्वास्योवाच भूपतिम् ।। ४०&lt;br&gt;&#xA;प्रागेव मम नादिष्टं किं देवेनाधुनापि यत् ।&lt;br&gt;&#xA;धनैर्मदीयैः सबलैः क्रियतामरिनिग्रहः ।। ४१&lt;br&gt;&#xA;इत्युक्तः स तया कृत्वा तद्धनैरधिकं बलम् ।&lt;br&gt;&#xA;ययौ राजा स्वमित्त्रस्य राज्ञो बलवतोऽन्तिकम् ।। ४२&lt;br&gt;&#xA;तद्बलैः स्वबलैस्तैश्च सह गत्वा निहत्य तान् ।&lt;br&gt;&#xA;पञ्चाप्यरिनृपान्युद्धे तद्राज्यान्यप्यवाप सः ।। ४३&lt;br&gt;&#xA;ततस्तुष्टः कुमुदिकां सोऽब्रवीत्तां सह स्थिताम् ।&lt;br&gt;&#xA;प्रीतोऽस्मि ते तवाभीष्टं किं करोम्युच्यतामिति ।। ४४&lt;br&gt;&#xA;अथावोचत्कुमुदिका सत्यं तुष्टोऽसि चेत्प्रभो ।&lt;br&gt;&#xA;तदुद्धरेदं हृच्छल्यमेकं मम चिरस्थितम् ।। ४७&lt;br&gt;&#xA;उज्जयिन्यां द्विजसुतं श्रीधरं नाम मे प्रियम् ।&lt;br&gt;&#xA;राज्ञाल्पेनापराधेन बद्धं तस्माद्विमोचय ।। ४६&lt;br&gt;&#xA;दृष्ट्वा त्वां भाविकल्याणमुत्तमै राजलक्षणैः ।&lt;br&gt;&#xA;एतत्कार्यक्षमं देव भक्त्या सेवितवत्यहम् ।। ४७&lt;br&gt;&#xA;अभीष्टसिद्धिनैराश्यादारोहं त्वच्चितामपि ।&lt;br&gt;&#xA;विफलं जीवितं मत्वा विना तं विप्रपुत्रकम् ।। ४८&lt;br&gt;&#xA;एवमुक्तवतीं तां स राजावोचद्विलासिनीम् ।&lt;br&gt;&#xA;साधयिष्याम्यहं तत्ते धीरा सुवदने भव ।। ४९&lt;br&gt;&#xA;इत्युक्त्वा मन्त्रिवचनं संस्मृत्याचिन्तयच्च सः ।&lt;br&gt;&#xA;सत्यं वेश्यास्वसद्भावः प्रोक्तोऽनन्तगुणेन मे ।। ५०&lt;br&gt;&#xA;अतस्तु पूरणीयैषा वराक्याः कामना मया ।&lt;br&gt;&#xA;इति संकल्प्य सबलः स तामुज्जयिनीमगात् ।। ५१&lt;br&gt;&#xA;श्रीधरं मोचयित्वा तं दत्त्वा च द्रविणं बहु ।&lt;br&gt;&#xA;व्याधात्कुमुदिकां तत्र प्रियसंगमसुस्थिताम् ।। ५२&lt;br&gt;&#xA;आगत्य च स्वनगरं मन्त्रिमन्त्रमलङ्घयन् ।&lt;br&gt;&#xA;क्रमाद्विक्रमसिंहोऽसौ बुभुजे सकलां महीम् ।। ५३&lt;br&gt;&#xA;एवं हृदयमज्ञेयमगाधं वेशयोषिताम् ।&lt;br&gt;&#xA;&amp;hellip;&amp;hellip;. ।। ५४&lt;br&gt;&#xA;इत्याख्याय कथां तस्मिन्विरते तत्र गोमुखे ।&lt;br&gt;&#xA;नरवाहनदत्ताग्रे जगादाथ तपन्तकः ।। ५५&lt;br&gt;&#xA;देव न प्रत्ययः स्त्रीषु चपलास्वखिलास्वपि ।&lt;br&gt;&#xA;चिरण्टीष्वपि न ग्राह्यो वेशस्त्रीष्विव सर्वदा ।। ५६&lt;br&gt;&#xA;इहैव यन्मया दृष्टमाश्चर्यं वच्मि तच्छृणु ।&lt;br&gt;&#xA;बलवर्माभिधानोऽभूदस्यामेव वणिक्पुरि ।। ५७&lt;br&gt;&#xA;चन्द्रश्रीस्तस्य भार्याभूत्सा च वातायनाग्रतः ।&lt;br&gt;&#xA;भव्यं शीलहरं नाम ददर्शैकं वणिक्सुतम् ।। ५८&lt;br&gt;&#xA;सखीगृहं तमानीय तन्मुखेनैव तत्क्षणम् ।&lt;br&gt;&#xA;अरंस्त मदनाक्रान्ता तेन साकमलक्षिता ।। ५३&lt;br&gt;&#xA;प्रत्यहं च समं तेन यावत्सा रमते तथा ।&lt;br&gt;&#xA;तावत्तत्सङ्गिनी ज्ञाता समग्रैर्भृत्यबान्धवैः ।। ६०&lt;br&gt;&#xA;एकस्तु बलवर्मा तां नाज्ञासीदसतीं पतिः ।&lt;br&gt;&#xA;प्रायेण भार्यादौःशील्यं स्नेहान्धो नेक्षते जनः ।। ६१&lt;br&gt;&#xA;अथ दाहज्वरस्तस्य समभूद्बलवर्मणः ।&lt;br&gt;&#xA;तेन चान्त्यामवस्थां स क्रमात्संप्राप्तवान्वणिक् ।। ६२&lt;br&gt;&#xA;तदवस्थेऽपि तस्मिंश्च तद्भार्या सा दिने दिने ।&lt;br&gt;&#xA;अगादुपपतेस्तस्य निकटं स्वसखीगृहे ।। ६३&lt;br&gt;&#xA;तत्रैव चास्यां तिष्ठन्त्यामन्येद्युस्तत्पतिर्मृतः ।&lt;br&gt;&#xA;अगच्छत्सा च तद्बुद्ध्वा तमापृच्छ्याशु कामुकम् ।। ६४&lt;br&gt;&#xA;आरोहच्च समं तेन पत्या सा तच्छुचा चिताम् ।&lt;br&gt;&#xA;स्वजनैर्वार्यमाणापि शीलज्ञैः कृतनिश्चया ।। ६५&lt;br&gt;&#xA;इत्थं दुरवधार्यैव स्त्रीचित्तस्य गतिः किल ।&lt;br&gt;&#xA;अन्यासक्तं च कुर्वन्ति म्रियन्ते च पतिं विना ।। ६६&lt;br&gt;&#xA;एवं तपन्तकेनोक्ते क्रमाद्धरिशिखोऽभ्यधात् ।&lt;br&gt;&#xA;अत्रापि देवदासस्य यद्वृत्तं तन्न किं श्रुतम् ।। ६७&lt;br&gt;&#xA;कुटुम्बी देवदासाख्यो ग्रामे स ह्यभवत्पुरा ।&lt;br&gt;&#xA;दुःशीलेति च तस्यासीन्नाम्नान्वर्थेन गेहिनी ।। ६८&lt;br&gt;&#xA;तां चान्यपुरुषासक्तां विविदुः प्रातिवेशिकाः ।&lt;br&gt;&#xA;एकदा देवदासोऽसौ कार्याद्राजकुलं ययौ ।। ६९&lt;br&gt;&#xA;आनीय सा च तत्कालं तद्भार्या तद्वधैषिणी ।&lt;br&gt;&#xA;गृहस्योपरिभूमौ तं निदधे परपूरुषम् ।। ७०&lt;br&gt;&#xA;आगतं च ततस्तं सा देवदासं निजं पतिम् ।&lt;br&gt;&#xA;निशीथे तेन जारेण भुक्तसुप्तमघातयत् ।। ७१&lt;br&gt;&#xA;विसृज्योपपतिं तं च स्थित्वा तूष्णीं निशात्यये ।&lt;br&gt;&#xA;निर्गत्य चक्रन्द हतो भर्ता मे तस्करैरिति ।। ७२&lt;br&gt;&#xA;ततोऽत्र बन्धवोऽभ्येत्य दृष्ट्वावोचन्नयं यदा ।&lt;br&gt;&#xA;चौरैर्हतः कथं नीतं न किंचिदपि तैरितः ।। ७३&lt;br&gt;&#xA;इत्युक्त्वात्र स्थितं बालं पप्रच्छुस्ते तदात्मजम् ।&lt;br&gt;&#xA;तातो हतस्ते केनेति ततः स स्पष्टमब्रवीत् ।। ७४&lt;br&gt;&#xA;पृष्ठभूमाविहारुह्य कोऽप्यासीद्दिवसे युवा ।&lt;br&gt;&#xA;रात्रौ तेनावतीर्यैव तातो मे पश्यतो हतः ।। ९&lt;br&gt;&#xA;अम्बा तु मां गृहीत्वादौ तातपार्श्वात्तदोत्थिता ।&lt;br&gt;&#xA;इत्युक्ते शिशुना बुद्ध्वा भार्याजारेण तं हतम् ।। ७६&lt;br&gt;&#xA;जघ्नुस्तद्बन्धवोऽन्विष्य तज्जारं तं तदैव ते ।&lt;br&gt;&#xA;स्वीकृत्य तं शिशुं तां च दुःशीलां निरवासयन् ।। ७७&lt;br&gt;&#xA;इत्यन्यरक्तचित्ता स्त्रीभुजंगी हन्त्यसंशयम् ।&lt;br&gt;&#xA;एवं हरिशिखेनोक्ते बभाषे गोमुखः पुनः ।। ७८&lt;br&gt;&#xA;किमन्येनेह यद्वृत्तं वज्रसारस्य संप्रति ।&lt;br&gt;&#xA;वत्सेश सेवकस्येह हास्यं तच्छ्रूयतामिदम् ।। ७९&lt;br&gt;&#xA;तस्य शूरस्य कान्तस्य सुरूपा मालवोद्भवा ।&lt;br&gt;&#xA;वज्रसारस्य भार्याभूत्स्वशरीराधिकप्रिया ।। ८०&lt;br&gt;&#xA;एकदा तस्य भार्यायास्तस्याः पुत्रान्वितः पिता ।&lt;br&gt;&#xA;निमन्त्रणाय मालव्यः सोत्कण्ठोऽभ्याययौ स्वयम् ।। ८१&lt;br&gt;&#xA;वज्रसारोऽथ सत्कृत्य तं स राज्ञे निवेद्य च ।&lt;br&gt;&#xA;निमन्त्रितस्तेन समं सभार्यो मालवं ययौ ।। ८२&lt;br&gt;&#xA;मासमात्रं च विश्रम्य सोऽत्र श्वशुरवेश्मनि ।&lt;br&gt;&#xA;इहागाद्राजसेवार्थं तद्भार्या त्वास्त तत्र सा ।। ८३&lt;br&gt;&#xA;ततो दिनेषु यातेषु वज्रसारमुपेत्य तम् ।&lt;br&gt;&#xA;अकस्मात्क्रोधनो नाम सुहृदेवमभाषत ।। ८४&lt;br&gt;&#xA;भार्यां पितृगृहे त्यक्त्वा किं गृहं नाशितं त्वया ।&lt;br&gt;&#xA;तत्रान्यपुरुषासङ्गः पापया हि कृतस्तथा ।। ८५&lt;br&gt;&#xA;आगतेन ततोऽद्यैतदाप्तेन कथितं मम ।&lt;br&gt;&#xA;मा मंस्था वितथं तस्मान्निगृह्यैतां वहापराम् ।। ८६&lt;br&gt;&#xA;इत्युक्त्वा क्रोधने याते स्थित्वा मूढ इव क्षणम् ।&lt;br&gt;&#xA;अचिन्तयद्वज्रसारः शङ्के सत्यं भवेदिदम् ।। ८७&lt;br&gt;&#xA;आह्वायके विसृष्टेऽपि सान्यथा नागता कथम् ।&lt;br&gt;&#xA;तदेतां स्वयमानेतुं यामि पश्यामि किं भवेत् ।। ८८&lt;br&gt;&#xA;इति संकल्प्य गत्वैव मालवं श्वशुरो स तौ ।&lt;br&gt;&#xA;अनुज्ञाप्य गृहीत्वैतां भार्यां प्रस्थितवांस्ततः ।। ८९&lt;br&gt;&#xA;गत्वा च दूरमध्वानं स युक्त्या वञ्चितानुगः ।&lt;br&gt;&#xA;उत्पथेनाविशद्भार्यामादाय गहनं वनम् ।। ९०&lt;br&gt;&#xA;तत्रोपवेश्य मध्ये तां विजने वदति स्म सः ।&lt;br&gt;&#xA;त्वमन्यपुरुषासक्तेत्याप्तान्मित्रान्मया श्रुतम् ।। ९१&lt;br&gt;&#xA;मया चात्र स्थितेनैव यदाहूतासि नागता ।&lt;br&gt;&#xA;तत्सत्यं ब्रूहि नो चेद्वा करिष्ये निग्रहं तव ।। ९२&lt;br&gt;&#xA;तच्छ्रुत्वा तमवादीत्सा तवैष यदि निश्चयः ।&lt;br&gt;&#xA;तत्किं पृच्छसि मां यत्ते रोचते तत्कुरुष्व मे ।। ९३&lt;br&gt;&#xA;इति सावज्ञमाकर्ण्य वचस्तस्याः स कोपतः ।&lt;br&gt;&#xA;वज्रसारस्तरौ बद्ध्वा लताभिस्तामताडयत् ।। ९४&lt;br&gt;&#xA;वस्त्रं हरति यावच्च तस्यास्तावद्विलोक्य ताम् ।&lt;br&gt;&#xA;नग्नां रिरंसा मूढस्य तस्याजायत रागिणः ।। ९५&lt;br&gt;&#xA;ततो निवेश्य बद्धां तां रन्तुमाश्लिष्यति स्म सः ।&lt;br&gt;&#xA;नेच्छति स्म च सा तेन प्रार्थ्यमाना जगाद च ।। ९६&lt;br&gt;&#xA;लताभिस्ताडिता बद्ध्वा यथाहं भवता तथा ।&lt;br&gt;&#xA;यद्यहं ताडयेयं त्वां तत इच्छामि नान्यथा ।। ९७&lt;br&gt;&#xA;तथेति प्रतिपेदे तत्स च व्यसनमोहितः ।&lt;br&gt;&#xA;तृणसारीकृतश्चित्रं वज्रसारो मनोभुवा ।। ९८&lt;br&gt;&#xA;ततः सहस्तपादं तं सा बबन्ध दृढं तरौ ।&lt;br&gt;&#xA;तच्छस्त्रेणैव बद्धस्य कर्णनासं चकर्त सा ।। ९९&lt;br&gt;&#xA;गृहीत्वा तस्य शस्त्रं च वासांसि च विधाय च ।&lt;br&gt;&#xA;पापा पुरुषवेषं सा यथाकाममगात्ततः ।। १००&lt;br&gt;&#xA;वज्रसारस्तु तत्रासीच्छिन्नश्रवणनासिकः ।&lt;br&gt;&#xA;गलता शोणितौघेन मानेन च नताननः ।। १०१&lt;br&gt;&#xA;अथ तत्रागतः कश्चिदोषध्यर्थं वने भिषक् ।&lt;br&gt;&#xA;दृष्ट्वा तं कृपयोन्मुच्य साधुः स्वं नीतवान्गृहम् ।। १०२&lt;br&gt;&#xA;तत्र चाश्वासितस्तेन शनैः स्वगृहमागमत् ।&lt;br&gt;&#xA;स वज्रसारो न च तां चिन्वन्प्राप कुगेहिनीम् ।। १०३&lt;br&gt;&#xA;अवर्णयच्च तं तस्मै वृत्तान्तं क्रोधनाय सः ।&lt;br&gt;&#xA;तेनापि वत्सराजाग्रे कथितं सर्वमेव तत् ।। १०४&lt;br&gt;&#xA;अयं निष्पौरुषामर्षः स्त्रीभूत इति भार्यया ।&lt;br&gt;&#xA;पुंवेषोऽस्य हृतो नूनं निग्रहश्चोचितः कृतः ।। १०५&lt;br&gt;&#xA;इति राजकुले सर्वजनोपहसितोऽपि सः ।&lt;br&gt;&#xA;वज्रसार इहैवास्ते वज्रसारेण चेतसा ।। १०६&lt;br&gt;&#xA;तदेवं कस्य विश्वासः स्त्रीषु देवेति गोमुखे ।&lt;br&gt;&#xA;उक्तवत्यथ भूयोऽपि जगाद मरुभूतिकः ।। १०७&lt;br&gt;&#xA;अप्रतिष्ठं मनः स्त्रीणामत्रापि श्रूयतां कथा ।&lt;br&gt;&#xA;पूर्वं सिंहबलो नाम राजाभूद्दक्षिणापथे ।। १०८&lt;br&gt;&#xA;तस्य कल्याणवत्याख्या सर्वान्तःपुरयोषिताम् ।&lt;br&gt;&#xA;प्रिया मालवसामन्तसुता भार्या बभूव च ।। १०९&lt;br&gt;&#xA;तया सह स राज्यं स्वं शासन्नृपतिरेकदा ।&lt;br&gt;&#xA;निष्कासितोऽभूद्बलिभिर्देशात्संभूय गोत्रजैः ।। ११०&lt;br&gt;&#xA;देवीद्वितीयः प्रच्छन्नं सायुधोऽल्पपरिच्छदः ।&lt;br&gt;&#xA;स प्रतस्थे ततो राजा मालवं श्वशुरास्पदम् ।। १११&lt;br&gt;&#xA;गच्छन्पथि च सोऽटव्यां सिंहमाधावितं पुरः ।&lt;br&gt;&#xA;शरः खड्गप्रहारेण द्विधा चक्रेऽवहेलया ।। ११२&lt;br&gt;&#xA;वनद्विपं च गर्जन्तमायान्तं मण्डलैर्भ्रमन् ।&lt;br&gt;&#xA;खड्गच्छिन्नकराङ्घ्रीकं मुक्तारटिमपातयत् ।। ११३&lt;br&gt;&#xA;एकाकी तस्करचमूर्विदलन्नवपङ्कजाः ।&lt;br&gt;&#xA;ममाथारण्यविक्रान्तः करी कमलिनीरिव ।। ११४&lt;br&gt;&#xA;एवं मार्गमतिक्रम्य दृष्टात्यडुतविक्रमाम् ।&lt;br&gt;&#xA;मालवं प्राप्य देवीं स्वां सोऽब्रवीत्सत्वसागरः ।। ११५&lt;br&gt;&#xA;न मार्गवृत्तमेतन्मे वाच्यं पितृगृहे त्वया ।&lt;br&gt;&#xA;लज्जैषा देवि का श्लाघा क्षत्रियस्य हि विक्रमे ।। ११६&lt;br&gt;&#xA;इत्युक्त्वा च तया साकं प्राविशत्तत्पितुर्गृहम् ।&lt;br&gt;&#xA;संभ्रमात्तेन पृष्टश्च निजं वृत्तान्तमुक्तवान् ।। ११७&lt;br&gt;&#xA;संमान्य दत्तहस्त्यश्वस्तेनैव श्वशुरेण सः ।&lt;br&gt;&#xA;गजानीकाभिधस्यागाद्राज्ञोऽतिबलिनोऽन्तिकम् ।। ११८&lt;br&gt;&#xA;देवीं तु कल्याणवतीं भार्यां तां पितृवेश्मनि ।&lt;br&gt;&#xA;तत्रैव स्थापयामास विपक्षविजयोद्यतः ।। ११९&lt;br&gt;&#xA;तस्मिन्प्रयाते यातेषु दिवसेष्वेकदात्र सा ।&lt;br&gt;&#xA;देवी वातायनाग्रस्था कंचित्पुरुषमैक्षत ।। १२०&lt;br&gt;&#xA;स दृष्ट एव रूपेण तस्याश्चित्तमपाहरत् ।&lt;br&gt;&#xA;स्मरेणाकृष्यमाणा च तत्क्षणं सा व्यचिन्तयत् ।। १२१&lt;br&gt;&#xA;जानेऽहं नार्यपुत्राद्यत्सुरूपोऽन्यो न शौर्यवान् ।&lt;br&gt;&#xA;धावत्येव तथाप्यस्मिन्पुरुषे बत मे मनः ।। १२२&lt;br&gt;&#xA;तदद्यैव भजाम्येनमिति संचिन्त्य सा तदा ।&lt;br&gt;&#xA;सख्यै रहस्यधारिण्यै स्वाभिप्रायं शशंस तम् ।। १२३&lt;br&gt;&#xA;तयैवानाय्य नक्तं च वातायनपथेन सा ।&lt;br&gt;&#xA;अन्तःपुरं तं पुरुषं रज्जूत्क्षिप्तं न्यवेशयेत्।। १२४&lt;br&gt;&#xA;स प्रविष्टोऽत्र पुरुषो नैवाध्यासितुमोजसा ।&lt;br&gt;&#xA;शशाक तस्याः पर्यङ्कं न्यषीदत्पृथगासने ।। १२५&lt;br&gt;&#xA;तद्दृष्ट्वा बत नीचोऽयमिति यावद्विषीदति ।&lt;br&gt;&#xA;राज्ञी सा तावदत्रागादुपरिष्टाद्भ्रमन्नहिः ।। १२६&lt;br&gt;&#xA;तं विलोक्य भियोत्थाय सहसा पुरुषोऽत्र सः ।&lt;br&gt;&#xA;धनुरादाय भुजगं जघान विशिखेन तम् ।। १२७&lt;br&gt;&#xA;विपन्नपतितं तं च गवाक्षेणाक्षिपद्बहिः ।&lt;br&gt;&#xA;हर्षेण तद्भयोत्तीर्णो ननर्त स च कातरः ।। १२८&lt;br&gt;&#xA;नृत्यन्तं वीक्ष्य तं विग्ना सा कल्याणवती भृशम् ।&lt;br&gt;&#xA;दध्यौ धिग्धिक्किमेतेन निःसत्त्वेनाधमेन मे ।। १२९&lt;br&gt;&#xA;दृष्ट्वैव तद्विरक्तां तां चित्तज्ञा सा च तत्सखी ।&lt;br&gt;&#xA;निर्गत्याशु प्रविश्यात्र जगाद कृतसंभ्रमा ।। १३०&lt;br&gt;&#xA;आगतस्ते पिता देवि तदयं यातु संप्रति ।&lt;br&gt;&#xA;यथागतेनैव पथा स्वगृहं त्वरितं युवा ।। १३१&lt;br&gt;&#xA;एवं तयोक्ते निर्यातो रज्वा वातायनाद्बहिः ।&lt;br&gt;&#xA;भयाकुलः स पतितो न दैवात्पञ्चतां गतः ।। १३२&lt;br&gt;&#xA;गते तस्मिन्नवोचत्तां सा कल्याणवती सखीम् ।&lt;br&gt;&#xA;सखि सुष्ठु कृतं नीचो यत्त्वयैष बहिःकृतः ।। १३३&lt;br&gt;&#xA;ज्ञातं त्वया मे हृदयं चेतो हि मम दूयते ।&lt;br&gt;&#xA;भर्ता मे व्याघ्रसिंहादीन्निपात्यापह्नुते ह्रिया ।। १३४&lt;br&gt;&#xA;अयं तु भुजगं हत्वा हीनसत्त्वः प्रनृत्यति ।&lt;br&gt;&#xA;तत्तादृशं तं हित्वा किमस्मिन्मे प्राकृते रतिः ।। १३५&lt;br&gt;&#xA;तदप्रतिष्ठितमतिं धिङ् मां धिगथवा स्त्रियः ।&lt;br&gt;&#xA;या धावन्त्यशुचिं हित्वा कर्पूरं मक्षिका इव ।। १३६&lt;br&gt;&#xA;इति जातानुतापा सा राज्ञी नीत्वा निशां ततः ।&lt;br&gt;&#xA;प्रतीक्षमाणा भर्तारमासीत्तत्र पितुर्गृहे ।। १३७&lt;br&gt;&#xA;तावत्स दत्तान्यबलो गजानीकेन भूभुजा ।&lt;br&gt;&#xA;गत्वा तान्गोत्रजान्पञ्च पापान्सिंहबलोऽवधीत् ।। १३८&lt;br&gt;&#xA;ततः स संप्राप्य पुनः स्वराज्यमानीय भार्यां च पितुर्गृहात्ताम् ।&lt;br&gt;&#xA;प्रपूर्य तं च श्वशुरं धनौघैर्निष्कण्टकां क्ष्मां सुचिरं शशास ।। १३९&lt;br&gt;&#xA;इति प्रवीरे सुभगे च सत्पतौ विवेकिनीनामपि देव योषिताम् ।&lt;br&gt;&#xA;चलं मनो धावति यत्र कुत्रचिद्विशुद्धसत्त्वा विरलाः पुनः स्त्रियः ।। १४०&lt;br&gt;&#xA;इति मरुभूतिनिगदितामाकर्ण्य कथां स वत्सराजसुतः ।&lt;br&gt;&#xA;नरवाहनदत्तस्तां सुखसुप्तो नीतवान्रजनीम् ।। १४१&lt;br&gt;&#xA;इति महाकविश्रीसोमदेवभट्टविरचिते कथासरित्सतारे शक्तियशोलम्बके द्वितीयस्तरङ्गः ।&lt;/p&gt;</description>
    </item>
    <item>
      <title>००३</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/003/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/003/</guid>
      <description>&lt;p&gt;ततः प्रातः कृतावश्यकार्यः स सचिवैः सह ।&lt;br&gt;&#xA;नरवाहनदत्तः स्वमुद्यानं विहरन्ययौ ।। १&lt;br&gt;&#xA;तत्रस्थश्च प्रभापुञ्जमादौ व्योम्नोऽप्यनन्तरम् ।&lt;br&gt;&#xA;ततो विद्याधरीर्बह्वीरवतीर्णा ददर्श सः ।। २&lt;br&gt;&#xA;तासां मध्ये च दीप्तानां ददर्शैकां स कन्यकाम् ।&lt;br&gt;&#xA;ताराणामिव शीतांशुलेखां लोचनहारिणीम् ।। ३&lt;br&gt;&#xA;विकसत्पद्मवदनां लोललोचनषट्पदाम् ।&lt;br&gt;&#xA;सलीलहंसगमनां वहदुत्पलसौरभाम् ।। ४&lt;br&gt;&#xA;तरङ्गहारित्रिवलीलतालंकृतमध्यमाम् ।&lt;br&gt;&#xA;साक्षादिव स्मरोद्यानवापीशोभाधिदेवताम् ।। ७&lt;br&gt;&#xA;स्मरसंजीवनीं तां च दृष्ट्वा सोत्कलिकामतः ।&lt;br&gt;&#xA;चान्द्रीं मूर्तिमिवाम्भोधिश्चुक्षुभे स नृपात्मजः ।। ६&lt;br&gt;&#xA;अहो सुन्दरनिर्माणवैचित्री काप्यसौ विधेः ।&lt;br&gt;&#xA;इति शंसन्स सचिवैः सहितस्तामुपाययौ ।। ७&lt;br&gt;&#xA;तिर्यक्प्रेमार्द्रया दृष्ट्या पश्यन्तीं तां च स क्रमात् ।&lt;br&gt;&#xA;पप्रच्छ का त्वं कल्याणि किमिहागमनं च ते ।। ८&lt;br&gt;&#xA;तच्छ्रुत्वा सब्रवीत्कन्या शृणुतैतद्वदामि वः ।&lt;br&gt;&#xA;अस्ति काञ्चनशृङ्गाख्यं पुरं हैमं हिमाचले ।। ९&lt;br&gt;&#xA;तत्रास्ति नाम्ना स्फटिकयशा विद्याधरेश्वरः ।&lt;br&gt;&#xA;धार्मिकः कृपणानाथशरणागतवत्सलः ।। १०&lt;br&gt;&#xA;तस्य हेमप्रभादेव्यां जातां गौरीवरोद्भवाम् ।&lt;br&gt;&#xA;मां शक्तियशसं नाम जानीहि तनयामिमाम् ।। ११&lt;br&gt;&#xA;पितुः प्राणप्रिया साहं पञ्चभ्रातृकनीयसी ।&lt;br&gt;&#xA;अतोषयं तदादेशाद्व्रतैः स्तोत्रैश्च पार्वतीम् ।। ५२&lt;br&gt;&#xA;तुष्टा सा सकला विद्या दत्त्वा मामेवमादिशत् ।&lt;br&gt;&#xA;पितुर्दशगुणं पुत्रि भावि विद्याबलं तव ।। १३&lt;br&gt;&#xA;नरवाहनदत्तश्च भर्ता तव भविष्यति ।&lt;br&gt;&#xA;वत्सराजसुतो भाविचक्रवर्ती द्युचारिणाम् ।। १४&lt;br&gt;&#xA;इत्युक्त्वा शर्वपत्नी मे तिरोऽभूत्तत्प्रसादतः ।&lt;br&gt;&#xA;लब्धविद्याबला चाहं संप्राप्ता यौवनं क्रमात् ।। १५&lt;br&gt;&#xA;अद्यादिशच्च सा रात्रौ देवी मां दत्तदर्शना ।&lt;br&gt;&#xA;प्रातः पुत्रि त्वया गत्वा द्रष्टव्यः स निजः पतिः ।। १६&lt;br&gt;&#xA;आगन्तव्यमिहैवाद्य मासेन हि पिता तव ।&lt;br&gt;&#xA;चित्तस्थितैतत्संकल्पो विवाहं संविधास्यति ।। १७&lt;br&gt;&#xA;इत्यादिश्य तिरोऽभूत्सा देवी याता च यामिनी ।&lt;br&gt;&#xA;ततोऽहमार्यपुत्रैषा त्वामिह द्रष्टुमागता ।। १८&lt;br&gt;&#xA;तत्संप्रति व्रजामीति गदित्वा ससखीजना ।&lt;br&gt;&#xA;उत्पत्य खं शक्तियशाः सा जगाम पुरं पितुः ।। १९&lt;br&gt;&#xA;नरवाहनदत्तश्च तद्विवाहोत्सुकस्ततः ।&lt;br&gt;&#xA;विवेशाभ्यन्तरं विग्नः पश्यन्मासं युगोपमम् ।। २०&lt;br&gt;&#xA;तत्र दृष्ट्वा विमनसं सोऽथ तं गोमुखोऽब्रवीत् ।&lt;br&gt;&#xA;शृणु देव कथामेकां तवाख्यामि विनोदिनीम् ।। २१&lt;br&gt;&#xA;बभूव काञ्चनपुरीत्याख्यया नगरी पुरा ।&lt;br&gt;&#xA;तस्यां च सुमना नाम महानासान्महीपतिः ।। २२&lt;br&gt;&#xA;आक्रान्तदुर्गकान्तारभूमिना येन चक्रिरे ।&lt;br&gt;&#xA;चित्रं विराजमानेन तादृशा अपि शत्रवः ।। २३&lt;br&gt;&#xA;तमेकदास्थानगतं प्रतीहारो व्यजिज्ञपत् ।&lt;br&gt;&#xA;देव मुक्तालता नाम निषादाधिपकन्यका ।। २४&lt;br&gt;&#xA;पञ्जरस्थितमादाय शुकं द्वारि बहिः स्थिता ।&lt;br&gt;&#xA;वीरप्रभेणानुगता भ्रात्रा देवं दिदृक्षते ।। २५&lt;br&gt;&#xA;प्रविशत्विति राज्ञोक्ते प्रतीहारनिदेशतः ।&lt;br&gt;&#xA;भिल्लकन्या नृपास्थानप्राङ्गणं प्रविवेश सा ।। २६&lt;br&gt;&#xA;न मानुषीयं दिव्यस्त्री कापि नूनमसाविति ।&lt;br&gt;&#xA;सर्वेऽप्यचिन्तयंस्तत्र दृष्ट्वा तद्रूपमद्भुतम् ।। २७&lt;br&gt;&#xA;सा च प्रणम्य राजानमेवं व्यज्ञापयत्तदा ।&lt;br&gt;&#xA;देवाय शास्त्रगञ्जाख्यश्चतुर्वेदधरः शुकः ।। २८&lt;br&gt;&#xA;कविः कृत्स्नासु विद्यासु कलासु च विचक्षणः ।&lt;br&gt;&#xA;मयेश्वरोपयोगित्वादिहानीतोऽद्य गृह्यताम् ।। २९&lt;br&gt;&#xA;इत्यर्पितस्तयादाय प्रतीहारेण कौतुकात् ।&lt;br&gt;&#xA;नीतोऽग्रे नृपतेरेतं शुकः श्लोकं पपाठ सः ।। ३०&lt;br&gt;&#xA;राजन्युक्तमिदं सदैव यदयं देवस्य संधुक्ष्यते धूमश्याममुखो द्विषद्विरहिणीनिःश्वासवातोद्गमैः ।&lt;br&gt;&#xA;एतत्त्वद्भुतमेव यत्परिभवाद्वाष्पाम्बुपूरप्लवैरासां प्रज्वलतीह दिक्षु दशसु प्राज्यः प्रतापानलः ।। ३१&lt;br&gt;&#xA;एवं पठित्वा व्याख्याय शुकोऽवादीत्पुनश्च सः ।&lt;br&gt;&#xA;किं प्रमेयं कुतः शास्त्राद्ब्रवीम्यादिश्यतामिति ।। ३२&lt;br&gt;&#xA;ततोऽतिविस्मिते राज्ञि मन्त्री तस्याब्रवीदिदम् ।&lt;br&gt;&#xA;शङ्के शापाच्छुकीभूतः पूर्वर्षिः कोऽप्ययं प्रभो ।। ३३&lt;br&gt;&#xA;जातिस्मरो धर्मवशात्पुराधीतं स्मरत्यतः ।&lt;br&gt;&#xA;इत्युक्ते मन्त्रिणा राजा स शुकं पृच्छति स्म तम् ।। ३४&lt;br&gt;&#xA;कौतुकं भद्र मे ब्रूहि स्ववृत्तान्तं क्व जन्म ते ।&lt;br&gt;&#xA;शुकत्वे शास्त्रविज्ञानं कुतः को वा भवानिति ।। ३५&lt;br&gt;&#xA;ततः स बाष्पमुत्सृज्य वदति स्म शुकः शनैः ।&lt;br&gt;&#xA;अवाच्यमपि देवैतच्छृणु वच्मि त्वदाज्ञया ।। ३६&lt;br&gt;&#xA;हिमवन्निकटे राजन्नस्त्येको रोहिणीतरुः ।&lt;br&gt;&#xA;आम्नाय इव दिग्व्यापिभूरिशाखाश्रितद्विजः ।। ३७&lt;br&gt;&#xA;तस्मिन्नेकः समं शुक्या शुकस्तस्थौ कृतालयः ।&lt;br&gt;&#xA;तस्मादेषोऽहमुत्पन्नस्तस्यां दुष्कर्मयोगतः ।। ३८&lt;br&gt;&#xA;जातस्यैव च मे माता शुकी सा पञ्चतां गता ।&lt;br&gt;&#xA;तातस्तु वृद्धः पक्षान्तः क्षिप्त्वा वर्धयति स्म माम् ।। ३९&lt;br&gt;&#xA;कटस्थशुकानीतभुक्तशेषफलानि च ।&lt;br&gt;&#xA;अश्नन्मह्यं च वितरन्नथ तत्रास्त मत्पिता ।। ४०&lt;br&gt;&#xA;एकदा तत्र तूर्याभिध्मातगोशृङ्गनादिनी ।&lt;br&gt;&#xA;आखेटकाय समगाद्भिल्लसेना भयंकरी ।। ४१&lt;br&gt;&#xA;वित्रस्तकृष्णसाराक्षी धूलिव्यालुलितांशुका ।&lt;br&gt;&#xA;संभ्रमोद्वेलचमरीविस्रस्तकबरीभरा ।। ४२&lt;br&gt;&#xA;विद्रुतव्याकुलेवाभूत्सहसा सा महाटवी ।&lt;br&gt;&#xA;पुलिन्दवृन्दे विविधप्राणिघाताय धावति ।। ४३&lt;br&gt;&#xA;कृतान्तक्रीडितं कृत्वा दिनमाखेटभूमिषु ।&lt;br&gt;&#xA;आगाच्छबरसैन्यं तदात्तैः पिशितभारकैः ।। ४४&lt;br&gt;&#xA;एकस्तु वृद्धशबरस्तत्रानासादितामिषः ।&lt;br&gt;&#xA;अद्राक्षीत्स तरुं सायं क्षुधितस्तमुपागमत् ।। ०५५&lt;br&gt;&#xA;आरुह्य च स तत्राशु शुकानन्यांश्च पक्षिणः ।&lt;br&gt;&#xA;आकृष्याकृष्य नीडेभ्यो हत्वा हत्वा भुवि न्यधात् ।। ४६&lt;br&gt;&#xA;तथायान्तं च निकटं यमकिंकरसंनिभम् ।&lt;br&gt;&#xA;तं दृष्ट्वाहं भयाल्लीनः शनैः पक्षान्तरे पितुः ।। ४७&lt;br&gt;&#xA;तावच्चास्मत्कुलायं स प्राप्याकृष्यैव पातकी ।&lt;br&gt;&#xA;तातं मे पीडितग्रीवं हत्वा तरुतलेऽक्षिपत् ।। ४८&lt;br&gt;&#xA;अहं च तातेन समं पतित्वा तस्य पक्षतेः ।&lt;br&gt;&#xA;निर्गत्य तृणपर्णान्तः सभयः प्राविशं शनैः ।। ४९&lt;br&gt;&#xA;अथावतीर्य भिल्लोऽसावग्नौ भृष्टानभक्षयत् ।&lt;br&gt;&#xA;शुकानन्यान्समादाय पापः पल्लीं निजामगात् ।। ५०&lt;br&gt;&#xA;ततः शान्तभयो दुःखदीर्घां नीत्वा निशामहम् ।&lt;br&gt;&#xA;प्रातर्भूयिष्ठमुदिते जगच्चक्षुषि भास्वति ।। ५१&lt;br&gt;&#xA;अगच्छं पक्षसंरुद्धवसुधः प्रस्खलन्मुहुः ।&lt;br&gt;&#xA;तृषार्तः पद्मसरसस्तीरमासन्नवर्तिनः ।। ५२&lt;br&gt;&#xA;तत्रापश्यं कृतस्नानमहं तत्सैकतस्थितम् ।&lt;br&gt;&#xA;मुनिं मरीचिनामानं पूर्वपुण्यमिवात्मनः ।। ५३&lt;br&gt;&#xA;स मां दृष्ट्वा समाश्वास्य मुखक्षिप्तोदबिन्दुभिः ।&lt;br&gt;&#xA;कृत्वा पत्त्रपुटेऽनैषीदाश्रमं कृपया मुनिः ।। ५४&lt;br&gt;&#xA;तत्र दृष्ट्वा कुलपतिर्मां पुलस्त्यः किलाहसत् ।&lt;br&gt;&#xA;तेनान्यमुनिभिः पृष्टो दिव्यदृष्टिरुवाच सः ।। ५५&lt;br&gt;&#xA;इमं शापशुकं दृष्ट्वा दुःखेन हसितं मया ।&lt;br&gt;&#xA;वक्ष्यामि चैतत्संबद्धां कथां वो विहिताह्निकः ।। ५६&lt;br&gt;&#xA;जातिं यच्छ्रवणादेष प्राग्वृत्तं च स्मरिष्यति ।&lt;br&gt;&#xA;इत्युक्त्वा स पुलस्त्यर्षिराह्निकायोत्थितोऽभवत् ।। ५७&lt;br&gt;&#xA;कृताह्निकश्च मुनिभिः पुनरभ्यर्थितोऽत्र सः ।&lt;br&gt;&#xA;मत्संबद्धां कथामेतां महामुनिरवर्णयत् ।। ५८&lt;br&gt;&#xA;आसीज्ज्योतिष्प्रभो नाम राजा रत्नाकरे पुरे ।&lt;br&gt;&#xA;आरत्नाकरमुर्वी यः शशासोर्जितशासनः ।। ५९&lt;br&gt;&#xA;तस्य तीव्रतपस्तुष्टगौरीपतिवरोद्भवः ।&lt;br&gt;&#xA;हर्षवत्यभिधानायां पुत्रो देव्यामजायत ।। ६०&lt;br&gt;&#xA;स्वप्ने मुखप्रविष्टं यत्सोमं देवी ददर्श सा ।&lt;br&gt;&#xA;तेन सोमप्रभं नाम्ना तं चक्रे स्वसुतं नृपः ।। ६१&lt;br&gt;&#xA;ववृधे च स तन्वानः प्रजानां नयनोत्सवम् ।&lt;br&gt;&#xA;राजपुत्रोऽमृतमयैर्गुणैः सोमप्रभः क्रमात् ।। ६२&lt;br&gt;&#xA;दृष्ट्वा भरक्षमं शूरं युवानं प्रकृतिप्रियम् ।&lt;br&gt;&#xA;यौवराज्येऽभ्यषिञ्चत्तं प्रीतो ज्योतिष्प्रभः पिता ।। ६३&lt;br&gt;&#xA;प्रभाकराभिधानस्य तनयं निजमन्त्रिणः ।&lt;br&gt;&#xA;ददौ प्रियंकरं नाम मन्त्रित्वे चास्य सद्गुणम् ।। ६४&lt;br&gt;&#xA;तत्कालमम्बरादश्वं दिव्यमादाय मातलिः ।&lt;br&gt;&#xA;अवतीर्णस्तमभ्येत्य सोमप्रभमभाषत ।। ५०&lt;br&gt;&#xA;विद्याधरः सखा शक्रस्यावतीर्णो भवानिह ।&lt;br&gt;&#xA;तेन चाशुश्रवा नाम शक्रेणोच्चैःश्रवःसुतः ।। ६६&lt;br&gt;&#xA;पूर्वस्नेहेन ते राजन्प्रहितस्तुरगोत्तमः ।&lt;br&gt;&#xA;अत्राधिरूढः शत्रूणामजेयस्त्वं भविष्यसि ।। ६७&lt;br&gt;&#xA;इत्युक्त्वा वाजिरत्नं तद्दत्त्वा सोमप्रभाय सः ।&lt;br&gt;&#xA;आत्तपूजः खमुत्पत्य ययौ वासवसारथिः ।। ६८&lt;br&gt;&#xA;ततो नीत्वैव दिवसं तमुत्सवमनोरमम् ।&lt;br&gt;&#xA;सोमप्रभस्तमन्येद्युरुवाच पितरं नृपम् ।। ६९&lt;br&gt;&#xA;तात न क्षत्रियस्यैष धर्मो यदजिगीषुता ।&lt;br&gt;&#xA;तदाज्ञां देहि मे यावद्दिग्जयाय व्रजाम्यहम् ।। ७०&lt;br&gt;&#xA;तच्छ्रुत्वा स पिता तुष्टस्तथेति प्रत्यभाषत ।&lt;br&gt;&#xA;चक्रे ज्योतिष्प्रभस्तस्य यात्र संविदमेव च ।। ७१&lt;br&gt;&#xA;ततः प्रणम्य पितरं दिग्जयाय बलैः सह ।&lt;br&gt;&#xA;प्रायाच्छक्रहयारूढः शुभे सोमप्रभोऽहनि ।। ७२&lt;br&gt;&#xA;जिगाय सोऽश्वरत्नेन तेन दिक्षु महीपतीन् ।&lt;br&gt;&#xA;आजहार च रत्नानि तेभ्यो दुर्वारविक्रमः ।। ७३&lt;br&gt;&#xA;नामितं स्वधनुस्तेन विद्विषां च शिरः समम् ।&lt;br&gt;&#xA;उन्नतिं तद्धनुः प्राप न तु तद्द्विषतां शिरः ।। ७४&lt;br&gt;&#xA;आगच्छन्कृतकार्योऽथ हिमाद्रिनिकटे पथि ।&lt;br&gt;&#xA;संनिविष्टबलश्चक्रे मृगयां स वनान्तरे ।। ७५&lt;br&gt;&#xA;दैवात्सद्रत्नखचितं तत्रापश्यत्स किंनरम् ।&lt;br&gt;&#xA;अभ्यधावच्च तं प्राप्तुं तेन शाक्रेण वाजिना ।। ७६&lt;br&gt;&#xA;स किंनरो गिरिगुहां प्रविश्यादर्शनं ययौ ।&lt;br&gt;&#xA;सोमप्रभस्तु तेनाश्वेनातिदूरमनीयत ।। ७७&lt;br&gt;&#xA;तावत्प्रकीर्य काष्ठासु प्रकाशं तिग्मतेजसि ।&lt;br&gt;&#xA;प्राप्ते प्रतीचीं ककुभं संध्यासंगमकारिणीम् ।। ७८&lt;br&gt;&#xA;श्रान्तः कथंचिदावृत्य स ददर्श महत्सरः ।&lt;br&gt;&#xA;तत्तीरे तां निशां नेतुकामश्चाश्वादवातरत् ।। ७९&lt;br&gt;&#xA;दत्त्वा तृणोदकं तस्मायाहृताम्बुफलोदकः ।&lt;br&gt;&#xA;विश्रान्तश्चैकतोऽकस्मादशृणोद्गीतनिःस्वनम् ।। ८०&lt;br&gt;&#xA;गत्वा तदनुसारेण कौतुकान्नातिदूरतः ।&lt;br&gt;&#xA;सोऽपश्यच्छिवलिङ्गाग्रे गायन्तीं दिव्यकन्यकाम् ।। ८१&lt;br&gt;&#xA;केयमद्भुतरूपा स्यादिति तं च सविस्मयम् ।&lt;br&gt;&#xA;साप्युदाराकृतिं दृष्ट्वा कृत्वातिथ्यमवोचत ।। ८२&lt;br&gt;&#xA;कस्त्वं कथमिमां भूमिमेकः प्राप्तोऽसि दुर्गमाम् ।&lt;br&gt;&#xA;एतच्छ्रुत्वा स्ववृत्तान्तमुक्त्वा पप्रच्छ सोऽपि ताम् ।। ८३&lt;br&gt;&#xA;त्वं मे कथय कासि त्वं वनेऽस्मिन्का च ते स्थितिः ।&lt;br&gt;&#xA;इति तं पृष्टवन्तं च दिव्यकन्या जगाद सा ।। ८४&lt;br&gt;&#xA;कौतुकं चेन्महाभाग तद्वच्मि शृणु मत्कथाम् ।&lt;br&gt;&#xA;इत्युक्त्वा सा लसद्वाष्पपूरा वक्तुं प्रचक्रमे ।। ८५५&lt;br&gt;&#xA;अस्तीह काञ्चनाभाख्यं हिमाद्रिकटके पुरम् ।&lt;br&gt;&#xA;पद्मकूटाभिधानोऽस्ति तत्र विद्याधरेश्वरः ।। ८६&lt;br&gt;&#xA;तस्य हेमप्रभादेव्यां राज्ञः पुत्राधिकप्रियाम् ।&lt;br&gt;&#xA;मनोरथप्रभां नाम विद्धि मां तनयामिमाम् ।। ८७&lt;br&gt;&#xA;साहं विद्याप्रभावेण सखीभिः सममाश्रमान् ।&lt;br&gt;&#xA;द्वीपानि कुलशैलांश्च वनान्युपवनानि च ।। ८८&lt;br&gt;&#xA;क्रीडित्वा प्रत्यहं चैवमाहारसमये पितुः ।&lt;br&gt;&#xA;आगच्छामि स्वभवनं वासरप्रहरैस्त्रिभिः ।। ८९&lt;br&gt;&#xA;एकदाहमिह प्राप्ता विहरन्ती सरस्तटे ।&lt;br&gt;&#xA;मुनिपुत्रकमद्राक्षं सवयस्यमिह स्थितम् ।। ९०&lt;br&gt;&#xA;तद्रूपशोभयाकृष्टा दूत्येवाहं तमभ्यगाम् ।&lt;br&gt;&#xA;सोऽपि साकूतया दृष्ट्यैवाकरोत्स्वागतं मम ।। ९१&lt;br&gt;&#xA;ततो ममोपविष्टायाः सखी ज्ञातोभयाशया ।&lt;br&gt;&#xA;कस्त्वं ब्रूहि महाभागेत्यपृच्छत्तद्वयस्यकम् ।। ९२&lt;br&gt;&#xA;स चाब्रवीत्तद्वयस्यो नातिदूरमितः सखि ।&lt;br&gt;&#xA;निवसत्याश्रमपदे मुनिर्दीधितिमानिति ।। ९३&lt;br&gt;&#xA;स ब्रह्मचारी सरसि स्नातुमत्र कदाचन ।&lt;br&gt;&#xA;आगतो ददृशे देव्या तत्कालागतया श्रिया ।। ९४&lt;br&gt;&#xA;सा तं शरीरेणाप्राप्यं प्रशान्तं मनसैव यत् ।&lt;br&gt;&#xA;सकामा चकमे तेन पुत्रं संप्राप मानसम् ।। ९५&lt;br&gt;&#xA;त्वद्दर्शनान्ममोत्पन्नः पुत्रोऽयं प्रतिगृह्यताम् ।&lt;br&gt;&#xA;इति नीत्वैव तज्जातं सा दीधितिमतः सुतम् ।। ९६&lt;br&gt;&#xA;बालकं मुनये तस्मै समर्प्य श्रीस्तिरोदधे ।&lt;br&gt;&#xA;सोऽप्यनायासलब्धं तं पुत्रं हृष्टोऽग्रहीन्मुनिः ।। ९७&lt;br&gt;&#xA;रश्मिमानिति नाम्ना च कृत्वा संवर्ध्य च क्रमात् ।&lt;br&gt;&#xA;उपनीय समं सर्वा विद्याः स्नेहादशिक्षयत् ।। ९८&lt;br&gt;&#xA;तं रश्मिमन्तं जानीतमेतं मुनिकुमारकम् ।&lt;br&gt;&#xA;श्रियः सुतं मया साकं विहरन्तमिहागतम् ।। ९९&lt;br&gt;&#xA;इत्युक्त्वा तद्वयस्येन पृष्टा तेनापि मत्सखी ।&lt;br&gt;&#xA;सा सनामान्वयं सर्वं मदुक्तं तं तदब्रवीत् ।। १००&lt;br&gt;&#xA;ततोऽन्योन्यान्वयज्ञानान्नितरामनुरागिणौ ।&lt;br&gt;&#xA;मुनिपुत्रः स चाहं च यावत्तत्र स्थितावुभौ ।। १०१&lt;br&gt;&#xA;तावदेत्य द्वितीया मां स्वगृहादवदत्सखी ।&lt;br&gt;&#xA;उत्तिष्ठाहारभूमौ त्वां पिता मुग्धे प्रतीक्षते ।। १०२&lt;br&gt;&#xA;तच्छ्रुत्वा शीघ्रमेष्यामीत्युक्त्वावस्थाप्य चात्र तम् ।&lt;br&gt;&#xA;मुनिपुत्रं गताभूवं भीत्याहं पितुरन्तिकम् ।। १०३&lt;br&gt;&#xA;तत्र किंचित्कृताहारा यावच्चाहं विनिर्गता ।&lt;br&gt;&#xA;तावदाद्या सखी सा मामागत्य स्वैरमब्रवीत् ।। १०४&lt;br&gt;&#xA;आगतो मुनिपुत्रस्य तस्येह स सखा सखि ।&lt;br&gt;&#xA;स्थितश्च प्राङ्गणद्वारि सत्वरश्च ममावदत् ।। १०५&lt;br&gt;&#xA;मनोरथप्रभापार्श्वमहं रश्मिमताधुना ।&lt;br&gt;&#xA;प्रेषितो व्योमगमनीं विद्यां दत्त्वैव पैतृकीम् ।। १०६&lt;br&gt;&#xA;प्राणेश्वरीं विना तां हि मदनेन स दारुणाम् ।&lt;br&gt;&#xA;दशां नीतो न शक्नोति प्राणान्धारयितुं क्षणम् ।। १०७&lt;br&gt;&#xA;तच्छ्रुत्वैवास्मि निर्गत्य तेन युक्ताग्रयायिना ।&lt;br&gt;&#xA;मुनिपुत्रकमित्त्रेण सख्या चाहमिहागता ।। १०८&lt;br&gt;&#xA;प्राप्ता च तमिहाद्राक्षं मुनिपुत्रं विना मया ।&lt;br&gt;&#xA;चन्द्रोद्गमेनैव समं वृत्तप्राणोद्गमान्मृतम् ।। १०९&lt;br&gt;&#xA;ततोऽहं तद्वियोगार्ता निन्दन्ती तनुमात्मनः ।&lt;br&gt;&#xA;प्रवेष्टुमैच्छमनलं गृहीत्वा तत्कलेवरम् ।। ११०&lt;br&gt;&#xA;तावद्दिवोऽवतीर्यैव तेजःपुञ्जाकृतिः पुमान् ।&lt;br&gt;&#xA;आदाय तच्छरीरं स चोत्पत्य गगनं ययौ ।। १११&lt;br&gt;&#xA;अथाहं केवलैवाग्नौ पतितुं यावदुद्यता ।&lt;br&gt;&#xA;तावदुच्चरति स्मैवं गगनादिह भारती ।। ११२&lt;br&gt;&#xA;मनोरथप्रभे मैवं कृथा भूयो भविष्यति ।&lt;br&gt;&#xA;एतेन मुनिपुत्रेण तव कालेन संगमः ।। ११३&lt;br&gt;&#xA;एतच्छ्रुत्वा परावृत्त्य मरणात्तत्प्रतीक्षिणी ।&lt;br&gt;&#xA;स्थितास्मीहैव बद्धाशा शंकरार्चनतत्परा ।। ११४&lt;br&gt;&#xA;मुनिपुत्रसुहृत्सोऽपि गतो मे क्वाप्यदर्शनम् ।&lt;br&gt;&#xA;इति तां वादिनीं विद्याधरीं सोमप्रभोऽभ्यधात् ।। ११५&lt;br&gt;&#xA;स्थितास्येकाकिनी तर्हि कथं सापि सखी क्व ते ।&lt;br&gt;&#xA;एतच्छ्रुत्वा तमाह स्म सा विद्याधरकन्यका ।। ११६&lt;br&gt;&#xA;सिंहविक्रम इत्यस्ति नाम्ना विद्याधरेश्वरः ।&lt;br&gt;&#xA;तस्यानन्यसमा चास्ति तनया मकरन्दिका ।। ११७&lt;br&gt;&#xA;सा मे सखी प्राणसमा कन्या मद्दुःखदुःखिता ।&lt;br&gt;&#xA;तया सखी प्रेषिताभूद्वार्तां ज्ञातुमिहाद्य मे ।। ११८&lt;br&gt;&#xA;ततो मयापि तत्सख्या समं सा प्रहिता निजा ।&lt;br&gt;&#xA;सखी तदन्तिकं तेन स्थितास्म्येकैव संप्रति ।। ११९&lt;br&gt;&#xA;एवं वदन्ती गगनादवतीर्णा तदैव ताम् ।&lt;br&gt;&#xA;स्वसखीं दर्शयामास तस्मै सोमप्रभाय सा ।। १२०&lt;br&gt;&#xA;तामथोक्तसखीवार्तां पर्णशय्यामकारयत् ।&lt;br&gt;&#xA;सोमप्रभस्य तद्वाहस्यापि घासमदापयत् ।। १२१&lt;br&gt;&#xA;ततो नीत्वा निशां सर्वे तत्र ते प्रातरुत्थिताः ।&lt;br&gt;&#xA;व्योम्नोऽवतीर्णं ददृशुर्विद्याधरमुपागतम् ।। १२२&lt;br&gt;&#xA;स च विद्याधरो देवजयो नाम कृतानतिः ।&lt;br&gt;&#xA;मनोरथप्रभामेवमुपविश्य जगाद ताम् ।। १२३&lt;br&gt;&#xA;मनोरथप्रभे राजा वक्ति त्वां सिंहविक्रमः ।&lt;br&gt;&#xA;यावत्तव न निष्पन्नो वरस्तावन्न मत्सुता ।। १२४&lt;br&gt;&#xA;विवाहमिच्छति स्नेहात्त्वत्सखी मकरन्दिका ।&lt;br&gt;&#xA;तदेतां बोधयागत्य येनोद्वाहे प्रवर्तते ।। १२५&lt;br&gt;&#xA;एतच्छ्रुत्वा सखीस्नेहात्तां विद्याधरकन्यकाम् ।&lt;br&gt;&#xA;गन्तुं प्रवृत्तां वक्ति स्म राजा सोमप्रभोऽथ सः ।। १२६&lt;br&gt;&#xA;द्रष्टुं वैद्याधरं लोकमनघे कौतुकं मम ।&lt;br&gt;&#xA;तत्तत्र नय मामश्वो दत्तघासोऽत्र तिष्ठतु ।। १२७&lt;br&gt;&#xA;तच्छ्रुत्वा सा तथेत्युक्त्वा व्योम्ना सद्यः सखीयुता ।&lt;br&gt;&#xA;तेन देवजयोत्सङ्गारोपितेन समं ययौ ।। १२८&lt;br&gt;&#xA;प्राप्ता तत्र कृतातिथ्या मकरन्दिकया तया ।&lt;br&gt;&#xA;दृष्ट्वा सोमप्रभं कोऽयमिति स्वैरमपृच्छ्यत ।। १२९&lt;br&gt;&#xA;तयोक्ततदुदन्ता च ततः सा मकरन्दिका ।&lt;br&gt;&#xA;सोमप्रभेण तेनाभूत्सद्योऽपहृतमानसा ।। १३०&lt;br&gt;&#xA;सोऽपि तां मनसा प्राप्य लक्ष्मीं रूपवतीमिव ।&lt;br&gt;&#xA;स तु कः सुकृती योऽस्या वरः स्यादित्यचिन्तयत् ।। १३१&lt;br&gt;&#xA;ततः स्वैरं कथालापे तामाह मकरन्दिकाम् ।&lt;br&gt;&#xA;मनोरथप्रभा चण्डि कस्मान्नोद्वाहमिच्छसि ।। १३२&lt;br&gt;&#xA;तच्छ्रुत्वा साप्यवोचत्तां त्वयानङ्गीकृते वरे ।&lt;br&gt;&#xA;कथं विवाहमिच्छेयं त्वं शरीराधिका हि मे ।। १३३&lt;br&gt;&#xA;एवं तया सप्रणयं मकरन्दिकयोदिते ।&lt;br&gt;&#xA;मनोरथप्रभावादीद्वृतो मुग्धे मया वरः ।। १३४&lt;br&gt;&#xA;तत्संगमप्रतीक्षा हि तिष्ठामीत्युदिते तया ।&lt;br&gt;&#xA;करोमि तर्हि त्वद्वाक्यमित्याह मकरन्दिका ।। १३५&lt;br&gt;&#xA;मनोरथप्रभा साथ ज्ञातचित्ता जगाद ताम् ।&lt;br&gt;&#xA;सखि सोमप्रभः पृथ्वीं भ्रान्त्वा प्राप्तोऽतिथिस्तव ।। १३६&lt;br&gt;&#xA;तदस्यातिथिसत्कारः कर्तव्यः सुन्दरि त्वया ।&lt;br&gt;&#xA;इत्याकर्ण्यैव जगदे मकरन्दिकया तया ।। १३७&lt;br&gt;&#xA;आ शरीरान्मया सर्वमिदमेतस्य सांप्रतम् ।&lt;br&gt;&#xA;अर्घपात्रीकृतं कामं स्वीकरोतु यदीच्छति ।। १३८&lt;br&gt;&#xA;एवं तयोक्ते तत्प्रीतिं क्रमादावेद्य तत्पितुः ।&lt;br&gt;&#xA;मनोरथप्रभा चक्रे तयोरुद्वाहनिश्चयम् ।। १३९&lt;br&gt;&#xA;ततः सोमप्रभो लब्धधृतिस्तुष्टो जगाद ताम् ।&lt;br&gt;&#xA;त्वदाश्रममहं यामि सांप्रतं तत्र जातु मे ।। १४०&lt;br&gt;&#xA;चिन्वानं पदवीं सैन्यमागच्छेन्मन्त्र्यधिष्ठितम् ।&lt;br&gt;&#xA;मामप्राप्याहिताशङ्कि तच्च गच्छेत्पराङ्मुखम् ।। १४१&lt;br&gt;&#xA;तद्गत्वा सैन्यवृत्तान्तं बुद्ध्वागत्य ततः पुनः ।&lt;br&gt;&#xA;निश्चित्य परिणेष्यामि शुभेऽह्नि मकरन्दिकाम् ।। १४२&lt;br&gt;&#xA;तच्छ्रुत्वा सा तथेत्युक्त्वा तमनैषीन्निजाश्रमम् ।&lt;br&gt;&#xA;मनोरथप्रभा देवजयाङ्कारोपितं पुनः ।। १४३&lt;br&gt;&#xA;तावत्प्रियंकरो मन्त्री तस्य सोमप्रभस्य सः ।&lt;br&gt;&#xA;विचिन्वानश्च पदवीं तत्रैवागात्ससैनिकः ।। १४४&lt;br&gt;&#xA;मिलिताय ततस्तस्मै प्रहृष्टो निजमन्त्रिणे ।&lt;br&gt;&#xA;सोमप्रभः स्ववृत्तान्तं यावत्सर्वं स शंसति ।। ६४५&lt;br&gt;&#xA;तावत्तस्याययौ दूतः शीघ्रमागम्यतामिति ।&lt;br&gt;&#xA;लेखे लिखित्वा संदेशमादाय पितुरन्तिकात् ।। १४६&lt;br&gt;&#xA;तेन सैन्यं समादाय सचिवानुमतेन सः ।&lt;br&gt;&#xA;पित्राज्ञामनतिक्रामञ्जगाम नगरं निजम् ।। १४७&lt;br&gt;&#xA;तातं दृष्ट्वाहमेष्यामि नचिरादित्युवाच च ।&lt;br&gt;&#xA;मनोरथप्रभां तां च तं च देवजयं व्रजन् ।। १४८&lt;br&gt;&#xA;सोऽथ देवजयो गत्वा तत्सर्वं मकरन्दिकाम् ।&lt;br&gt;&#xA;तथैवाबोधयत्तेन जज्ञे सा विरहातुरा ।। १४९&lt;br&gt;&#xA;नोद्याने सा रतिं लेभे न गीते न सखीजने ।&lt;br&gt;&#xA;शुकानामपि शुश्राव न विनोदवतीर्गिरः ।। १५०&lt;br&gt;&#xA;नाहारमपि सा भेजे का कथा मण्डनादिके ।&lt;br&gt;&#xA;प्रयत्नैर्बोध्यमानापि पितृभ्यां नाग्रहीद्धृतिम् ।। १५१&lt;br&gt;&#xA;उत्सृज्य बिसिनीपत्त्रशयनं चाचिरेण सा ।&lt;br&gt;&#xA;उन्मादिनीव बभ्राम पित्रोरुद्वेगदायिनी ।। १५२&lt;br&gt;&#xA;यदा न प्रतिपेदे सा समाश्वासयतोस्तयोः ।&lt;br&gt;&#xA;वचस्तदा तौ कुपितौ पितरौ शपतः स्म ताम् ।। १५३&lt;br&gt;&#xA;निषादमध्ये निःश्रीके कंचित्कालं पतिष्यसि ।&lt;br&gt;&#xA;अनेनैव शरीरेण स्वजातिस्मृतिवर्जिता ।। १५४&lt;br&gt;&#xA;इति शप्ता पितृभ्यां सा निषादभवनं गता ।&lt;br&gt;&#xA;निषादकन्या संपन्ना तदैव मकरन्दिका ।। १५५&lt;br&gt;&#xA;स चानुतप्य तच्छोकात्तत्पिता सिंहविक्रमः ।&lt;br&gt;&#xA;विद्याधरेश्वरः पत्न्या सह पञ्चत्वमाययौ ।। १५६&lt;br&gt;&#xA;स च विद्याधरेन्द्रोऽभूत्प्रागृषिः सर्वशास्त्रवित् ।&lt;br&gt;&#xA;केनापि प्राक्तनापुण्यशेषेण शुकतां गतः ।।&lt;br&gt;&#xA;सोऽयं शुकः पुराधीतं वेत्ति चैव तपोबलात् ।। १५८&lt;br&gt;&#xA;अथ कर्मगतिं चित्रां दृष्ट्वास्य हसितं मया ।&lt;br&gt;&#xA;एतां राजसदस्युक्त्वा कथां चैष विमोक्ष्यते ।। १५९&lt;br&gt;&#xA;सोमप्रभश्च तामस्य सुतां द्युचरजन्मनि ।&lt;br&gt;&#xA;प्राप्स्यत्येव निषादीत्वमागतां मकरन्दिकाम् ।। १६०&lt;br&gt;&#xA;मनोरथप्रभा तं च जातं संप्रति भूमिपम् ।&lt;br&gt;&#xA;रश्मिमन्तं मुनिसुतं तदैव पतिमाप्स्यति ।। १६१&lt;br&gt;&#xA;सोमप्रभोऽपि पितरं दृष्ट्वा गत्वा तदाश्रमे ।&lt;br&gt;&#xA;सांप्रतं स प्रियाप्राप्त्यै शर्वमाराधयन्स्थितः ।। १६२&lt;br&gt;&#xA;इत्याख्याय कथां तत्र पुलस्त्यो व्यरमन्मुनिः ।&lt;br&gt;&#xA;अहं च जातिमस्मार्षं हर्षशोकपरिप्लुतः ।। १६३&lt;br&gt;&#xA;ततो येनाहमभवं नीतस्तत्कृपयाश्रमम् ।&lt;br&gt;&#xA;स मरीचिमुनिस्तत्र गृहीत्वा मामवर्धयत् ।। १६४&lt;br&gt;&#xA;जातपक्षश्च पक्षित्वसुलभाच्चापलादहम् ।&lt;br&gt;&#xA;इतस्ततः परिभ्राम्यन्विद्याश्चर्यं प्रदर्शयन् ।। १६५&lt;br&gt;&#xA;निषादहस्ते पतितः क्रमात्प्राप्तस्त्वदन्तिकम् ।&lt;br&gt;&#xA;इदानीं च मम क्षीणं दुष्कृतं पक्षियोनिजम् ।। १६६&lt;br&gt;&#xA;इति सदसि कथामुदीर्य तस्मिन्विदुषि शुके विरते विचित्रवाचि ।&lt;br&gt;&#xA;सपदि स सुमनोमहीभृदासीत्प्रमदतरङ्गितविस्मृतान्तरात्मा ।। १६७&lt;br&gt;&#xA;अत्रान्तरे तं परितुष्य शंभुः स्वप्ने च सोमप्रभमादिदेश ।&lt;br&gt;&#xA;उत्तिष्ठ राजन्सुमनोनृपस्य पार्श्वं व्रज प्राप्स्यसि तत्र कान्ताम् ।। १६८&lt;br&gt;&#xA;मुक्तालताख्या पितृशापतो हि भूत्वा निषादी मकरन्दिकाख्या ।&lt;br&gt;&#xA;आदाय तं स्वं पितरं गतास्य राज्ञोऽन्तिकं सा शुकतामवाप्तम् ।। १६९&lt;br&gt;&#xA;स्मरिष्यति त्वां तु विलोक्य जातिं विद्याधरी सा विनिवृत्तशापा ।&lt;br&gt;&#xA;अन्योन्यविज्ञानविवृद्धहर्षशोभी भविष्यत्यथ संगमो वाम् ।। १७०&lt;br&gt;&#xA;इति भूमिपतिं निगद्य तं गिरिशः स्वाश्रमगां तथैव ताम् ।&lt;br&gt;&#xA;अपरां स मनोरथप्रभां भगवान्भक्तकृपालुरब्रवीत् ।। १७१&lt;br&gt;&#xA;यो रश्मिमान्मुनिसुतोऽभिमतो वरस्ते जातः स संप्रति पुनः सुमनोभिधानः ।&lt;br&gt;&#xA;तत्तत्र गच्छ तमवाप्नुहि स स्वजातिं सद्यः स्मरिष्यति शुभे तव दर्शनेन ।। १७२&lt;br&gt;&#xA;एवं ते सोमप्रभविद्याधरकन्यके पृथग्विभुना ।&lt;br&gt;&#xA;स्वप्नादिष्टे नृपतेस्तस्य सदः सुमनसस्तदा ययतुः ।। १७३&lt;br&gt;&#xA;सोमप्रभं तत्र च तं विलोक्य संस्मृत्य जातिं मकरन्दिका स्वाम् ।&lt;br&gt;&#xA;दिव्यं प्रपद्यैव निजं वपुस्तज्जग्राह कण्ठे चिरशापमुक्ता ।। १७४&lt;br&gt;&#xA;सोऽपि प्रसादाद्गिरिजापतेस्तां संप्राप्य विद्याधरराजपुत्रीम् ।&lt;br&gt;&#xA;सोमप्रभः साकृतिदिव्यभोगलक्ष्मीमिवाश्लिष्य कृती बभूव ।। १७५&lt;br&gt;&#xA;स चापि दृष्ट्वैव मनोरथप्रभां स्मृतस्वजातिः सुमनोमहीपतिः ।&lt;br&gt;&#xA;प्रविश्य पूर्वां नभसश्च्युतां तनुं मुनीन्द्रपुत्रश्च बभूव रश्मिमान् ।। १७६&lt;br&gt;&#xA;तया च संगम्य पुनः स्वकान्तया चिरोत्सुकः स प्रययौ स्वमाश्रमम् ।&lt;br&gt;&#xA;ययौ स सोमप्रभभूपतिश्च तां प्रियां समादाय निजां निजं पुरम् ।। १७७&lt;br&gt;&#xA;शुकोऽपि मुक्त्वैव स वैहगीं तनुं जगाम धाम स्वतपोभिरर्जितम् ।&lt;br&gt;&#xA;इतीह दूरान्तरितोऽपि देहिनां भवत्यवश्यं विहितः समागमः ।। १७८&lt;br&gt;&#xA;इति नरवाहनदत्तो निजसचिवाद्गोमुखात्कथां श्रुत्वा ।&lt;br&gt;&#xA;अद्भुतविचित्ररुचिरां शक्तियशः सोत्सुकस्तुतोष तदा ।। १७९&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके तृतीयस्तरङ्गः ।&lt;/p&gt;</description>
    </item>
    <item>
      <title>००४</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/004/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/004/</guid>
      <description>&lt;p&gt;ततो विद्याधरीयुग्मकथामाख्याय गोमुखः ।&lt;br&gt;&#xA;नरवाहनदत्तं तमुवाच सचिवाग्रणीः ।। १&lt;br&gt;&#xA;केचिदेव सहन्तेऽत्र लोकद्वयहितैषिणः ।&lt;br&gt;&#xA;सामान्या अपि कामादेरावेगं कृतबुद्धयः ।। २&lt;br&gt;&#xA;तथा च शूरवर्माख्यो बभूव कुलपुत्रकः ।&lt;br&gt;&#xA;राज्ञः कुलधराख्यस्य सेवकः ख्यातपौरुषः ।। ३&lt;br&gt;&#xA;स ग्रामादागतो जातु प्रविष्टोऽशङ्कितं गृहे ।&lt;br&gt;&#xA;भार्यां स्वेनैव मित्रेण ददर्श स्वैरसंगताम् ।। ४&lt;br&gt;&#xA;दृष्ट्वा नियम्य स क्रोधं चिन्तयामास धैर्यतः ।&lt;br&gt;&#xA;कि मित्रद्रोहिणैतेन पशुना निहतेन मे ।। ७&lt;br&gt;&#xA;दुश्चारिण्यानया वापि पापया निगृहीतया ।&lt;br&gt;&#xA;किं करोम्यहमप्येनमात्मानं पापभागिनम् ।। ६&lt;br&gt;&#xA;इत्यालोच्य परित्यज्य तावुभावप्युवाच सः ।&lt;br&gt;&#xA;हन्यामहं तं युवयोर्यं पश्येयं पुनः पुनः ।। ७&lt;br&gt;&#xA;नागन्तव्यमितो भूयो मम लोचनगोचरम् ।&lt;br&gt;&#xA;इत्युक्त्वा तेन मुक्तौ तौ ययतुः क्वापि दूरतः ।। ८&lt;br&gt;&#xA;स त्वन्यां परिणीयाभूच्छूरवर्मा सुनिर्वृतः ।&lt;br&gt;&#xA;एवं देव जितक्रोधो न दुःखस्यास्पदीभवेत् ।। ९&lt;br&gt;&#xA;कृतप्रज्ञश्च विपदा देव जातु न बाध्यते ।&lt;br&gt;&#xA;तिरश्चामपि हि प्रज्ञा श्रेयसे न पराक्रमः ।। 10.4.१०&lt;br&gt;&#xA;तथा च शृण्विमां सिंहवृषभादिगतां कथाम् ।&lt;br&gt;&#xA;आसीत्कोऽपि वणिक्पुत्रो धनवान्नगरे क्वचित् ।। ११&lt;br&gt;&#xA;तस्यैकदा वणिज्यार्थं गच्छतो मथुरां पुरीम् ।&lt;br&gt;&#xA;भारवोढा युगं कर्षन्भरेण युगभङ्गतः ।। १२&lt;br&gt;&#xA;गिरिप्रस्रवणोद्भूतकर्दमे स्खलितः पथि ।&lt;br&gt;&#xA;संजीवकाख्यो वृषभः पपाताङ्गैर्विचूर्णितैः ।। १३&lt;br&gt;&#xA;दृष्ट्वाभिघातनिश्चेष्टमसिद्धोत्थापनक्रमः ।&lt;br&gt;&#xA;निराशस्तं चिरात्त्यक्त्वा वणिक्पुत्रो जगाम सः ।। १४&lt;br&gt;&#xA;स च संजीवको दैवात्समाश्वस्तो वृषः शनैः ।&lt;br&gt;&#xA;उत्थाय शष्पान्सुमृदूनश्नन्प्रकृतिमाप्तवान् ।। १५&lt;br&gt;&#xA;गत्वा च यमुनातीरं हरितानि तृणानि सः ।&lt;br&gt;&#xA;खादन्स्वच्छन्दचारी सन्पुष्टाङ्गो बलवानभूत् ।। १६&lt;br&gt;&#xA;व्यचरत्पीनककुदो माद्यन्हरवृषोपमः ।&lt;br&gt;&#xA;शृङ्गोत्पाटितवल्मीकः स च तत्रोन्नदन्मुहुः ।। १७&lt;br&gt;&#xA;तत्कालं चाभवत्तत्र नातिदूरे वनान्तरे ।&lt;br&gt;&#xA;सिंहः पिङ्गलको नाम विक्रमाक्रान्तकाननः ।। १८&lt;br&gt;&#xA;मृगराजस्य तस्यास्तां मन्त्रिणौ जम्बुकावुभौ ।&lt;br&gt;&#xA;एको दमनको नाम तथा करटकोऽपरः ।। १९&lt;br&gt;&#xA;स सिंहो जातु तोयार्थमागच्छन्यमुनातटम् ।&lt;br&gt;&#xA;तस्यारान्नादमश्रौषीत्संजीवकककुद्मतः ।। 10.4.२०&lt;br&gt;&#xA;श्रुत्वा चाश्रुतपूर्वं तं तन्नादं दिक्षु मूर्च्छितम् ।&lt;br&gt;&#xA;स सिंहोऽचिन्तयत्कस्य बत नादोऽयमीदृशः ।। २१&lt;br&gt;&#xA;नूनमत्र महत्सत्त्वं किंचित्तिष्ठत्यवैमि तत् ।&lt;br&gt;&#xA;तद्धि दृष्ट्वैव मां हन्याद्वनाद्वापि प्रवासयेत् ।। २२&lt;br&gt;&#xA;इति सोऽपीतपानीय एव गत्वा वनं द्रुतम् ।&lt;br&gt;&#xA;भीतः सिंहो निगूह्यासीदाकारमनुयायिषु ।। २३&lt;br&gt;&#xA;अथ प्राज्ञो दमनकः स मन्त्री तस्य जम्बुकः ।&lt;br&gt;&#xA;तमवोचत्करटकं द्वितीयं मन्त्रिणं रहः ।। २४&lt;br&gt;&#xA;अस्मत्स्वामी पयः पातुं गतोऽपीत्वैव तत्कथम् ।&lt;br&gt;&#xA;आगतस्त्वरितं भद्र प्रष्टव्योऽत्रैष कारणम् ।। २५&lt;br&gt;&#xA;ततः करटकोऽवादीद्व्यापारोऽस्माकमेष कः ।&lt;br&gt;&#xA;श्रुतस्त्वया न वृत्तान्तः किं कीलोत्पाटिनः कपेः ।। २६&lt;br&gt;&#xA;नगरे क्वापि केनापि वणिजा देवतागृहम् ।&lt;br&gt;&#xA;कर्तुं प्रारब्धमभवद्भूरिसंभृतदारुकम् ।। २७&lt;br&gt;&#xA;तत्र कर्मकराः काष्ठं क्रकचोर्ध्वार्धताटितम् ।&lt;br&gt;&#xA;दत्तान्तःकीलयन्त्रं ते स्थापयित्वा गृहं ययुः ।। २८&lt;br&gt;&#xA;तावदागत्य तत्रैको वानरश्चापलोत्प्लुतः ।&lt;br&gt;&#xA;कीलव्यस्तविभागेऽपि काष्ठे तस्मिन्नुपाविशत् ।। २९&lt;br&gt;&#xA;नाड्यन्तरे मुखे मृत्योरिव तत्रोपविश्य च ।&lt;br&gt;&#xA;कीलमुत्पाटयामास हस्ताभ्यां निष्प्रयोजनम् ।। 10.4.३०&lt;br&gt;&#xA;निपत्योत्खातकीलेन सह काष्ठेन तेन च ।&lt;br&gt;&#xA;तद्भागद्वयसंघट्टपीडिताङ्गो ममार सः ।। ३१&lt;br&gt;&#xA;एवं न यस्य यत्कर्म स तत्कुर्वन्विनश्यति ।&lt;br&gt;&#xA;तस्मात्किं मृगराजस्य विज्ञातेनाशयेन नः ।। ३२&lt;br&gt;&#xA;एतत्करटकाच्छ्रुत्वा धीरो दमनकोऽब्रवीत् ।&lt;br&gt;&#xA;अन्तर्भूय प्रभोः प्राप्यो विशेषः सर्वदा बुधैः ।। ३३&lt;br&gt;&#xA;को हि नाम न कुर्वीत केवलोदरपूरणम् ।&lt;br&gt;&#xA;एवं दमनकेनोक्ते साधुः करटकोऽब्रवीत् ।। ३४&lt;br&gt;&#xA;स्वेच्छयातिप्रवेशो यो न धर्मः सेवकस्य सः ।&lt;br&gt;&#xA;इति चोक्तः करटकेनेदं दमनकोऽभ्यधात् ।। ३५&lt;br&gt;&#xA;मैवमात्मानुरूपं हि फलं सर्वोऽपि वाञ्छति ।&lt;br&gt;&#xA;श्वा तुष्यत्यस्थिमात्रेण केसरी धावति द्विपे ।। ३६&lt;br&gt;&#xA;एतच्छ्रुत्वा करटकोऽवादीदेवं कृते यदि ।&lt;br&gt;&#xA;कुप्यति प्रत्युत स्वामी तद्विशेषफलं कुतः ।। ३७&lt;br&gt;&#xA;अतीव कर्कशाः स्तब्धा हिंस्रैर्जन्तुभिरावृताः ।&lt;br&gt;&#xA;दुरासदाश्च विषमा ईश्वराः पर्वता इव ।। ३८&lt;br&gt;&#xA;ततो दमनकोऽवादीत्सत्यमेतद्बुधस्तु यः ।&lt;br&gt;&#xA;स्वभावानुप्रवेशेन स्वीकरोति शनैः प्रभुम् ।। ३९&lt;br&gt;&#xA;एवं कुर्विति तेनोक्तस्ततः करटकेन सः ।&lt;br&gt;&#xA;ययौ दमनकस्तस्य सिंहस्य स्वामिनोऽन्तिकम् ।। 10.4.४०&lt;br&gt;&#xA;प्रणिपत्योपविष्टश्च सिंहं पिङ्गलकं स तम् ।&lt;br&gt;&#xA;स्वामिनं कृतसत्कारं क्षणादेव व्यजिज्ञपत् ।। ४१&lt;br&gt;&#xA;अहं क्रमागतस्तावद्देव भृत्यो हितस्तव ।&lt;br&gt;&#xA;हितः परोऽपि स्वीकार्यो हेयः स्वोऽप्यहितः पुनः ।। ४२&lt;br&gt;&#xA;क्रीत्वान्यतोऽपि मूल्येन मार्जारः पोष्यते हितः ।&lt;br&gt;&#xA;अहितो हन्यते यत्नाद्गृहजातोऽपि मूषकः ।। ४३&lt;br&gt;&#xA;श्रोतव्यं च हितैषिभ्यो भृत्येभ्यो भूतिमिच्छता ।&lt;br&gt;&#xA;अपृष्टैरपि कर्तव्यं तैश्च काले हितं प्रभोः ।। ४४&lt;br&gt;&#xA;तद्विश्वसिषि चेद्देव न कुप्यसि न निह्नुषे ।&lt;br&gt;&#xA;पृच्छामि तदहं किंचिन्न चोद्वेगं करोषि चेत् ।। ४५&lt;br&gt;&#xA;एवं दमनकेनोक्तः सिंहः पिङ्गलकोऽब्रवीत् ।&lt;br&gt;&#xA;विश्वासार्होऽसि भक्तोऽसि तन्निःशङ्कं त्वयोच्यताम् ।। ४६&lt;br&gt;&#xA;इति पिङ्गलकेनोक्तेऽवोचद्दमनकोऽथ सः ।&lt;br&gt;&#xA;देव पानीयपानार्थं तृषितो गतवानसि ।। ४७&lt;br&gt;&#xA;तदपीतजलः किं त्वमागतो विमना इव ।&lt;br&gt;&#xA;एतत्तद्वचनं श्रुत्वा स मृगेन्द्रो व्यचिन्तयत् ।। ४८&lt;br&gt;&#xA;लक्षितोऽस्म्यमुना तत्किं भक्तस्यास्य निगूह्यते ।&lt;br&gt;&#xA;इत्यालोच्याब्रवीत्तं स शृणु गोप्यं न तेऽस्ति मे ।। ४९&lt;br&gt;&#xA;जलपार्श्वगतेनात्र नादोऽपूर्वः श्रुतो मया ।&lt;br&gt;&#xA;स चास्मदधिकस्योग्रो जाने सत्त्वस्य कस्यचित् ।। 10.4.५०&lt;br&gt;&#xA;भाव्यं शब्दानुरूपेण प्रायेण प्राणिना यतः ।&lt;br&gt;&#xA;प्रजापतेर्विचित्रो हि प्राणिसर्गोऽधिकाधिकः ।। ५१&lt;br&gt;&#xA;तेन चेह प्रविष्टेन न शरीरं न मे वनम् ।&lt;br&gt;&#xA;तस्मादितो मयान्यत्र गन्तव्यं कानने क्वचित् ।। ५२&lt;br&gt;&#xA;इति वादिनमाह स्म सिंहं दमनकोऽथ तम् ।&lt;br&gt;&#xA;शूरः सन्नियता देव किं वनं त्यक्तुमिच्छसि ।। ५३&lt;br&gt;&#xA;जलेन भज्यते सेतुः स्नेहः कर्णेजपेन तु ।&lt;br&gt;&#xA;अरक्षणेन मन्त्रश्च शब्दमात्रेण कातरः ।। ५४&lt;br&gt;&#xA;यन्त्रादिशब्दास्ते ते हि भवन्त्येव भयंकराः ।&lt;br&gt;&#xA;परमार्थमविज्ञाय न भेतव्यमतः प्रभो ।।५५&lt;br&gt;&#xA;तथा च भेरीगोमायुकथेयं श्रूयतां त्वया ।&lt;br&gt;&#xA;कोऽपि क्वापि वनोद्देशे गोमायुरभवत्पुरा ।। ५६&lt;br&gt;&#xA;स भक्ष्यार्थी भ्रमन्वृत्तयुद्धां प्राप्य भुवं ध्वनिम् ।&lt;br&gt;&#xA;गम्भीरमेकतः श्रुत्वा भीतो दृष्टिं ततो ददौ ।। ५७&lt;br&gt;&#xA;तत्रादृष्टचरां भेरीमपश्यत्पतितस्थिताम् ।&lt;br&gt;&#xA;किमीदृशोऽयं प्राणी स्यात्कोऽप्येवंरूपशब्दकृत् ।। ५८&lt;br&gt;&#xA;इति संचिन्तयन्दृष्ट्वा निःस्पन्दां तामुपागतः ।&lt;br&gt;&#xA;यावत्पश्यति तावत्स नायं प्राणीत्यबुध्यत ।। ५९&lt;br&gt;&#xA;त्रातवेल्लच्छरस्तम्बहतचर्मपुटोद्भवम् ।&lt;br&gt;&#xA;शब्दं निरूप्य तस्यां च स गोमायुर्जहौ भयम् ।। 10.4.६०&lt;br&gt;&#xA;स्यात्किंचिद्भक्ष्यमत्रान्तरित्युत्पाट्य स पुष्करम् ।&lt;br&gt;&#xA;प्रविश्य वीक्षते यावत्केवले दारुचर्मणी ।। ६१&lt;br&gt;&#xA;तद्देव शब्दमात्रेण किं बिभ्यति भवादृशाः ।&lt;br&gt;&#xA;मन्यसे यदि तत्तत्र तद्विज्ञातुं व्रजाम्यहम् ।। ६२&lt;br&gt;&#xA;इत्यूचिवान्दमनको गच्छ शक्तोऽसि चेदिति ।&lt;br&gt;&#xA;गदितस्तेन सिंहेन स ययौ यमुनातटम् ।। ६३&lt;br&gt;&#xA;तत्र शब्दानुसारेण यावत्स्वैरं स गच्छति ।&lt;br&gt;&#xA;तावत्तृणानि खादन्तं वृषभं तं ददर्श सः ।। ६४&lt;br&gt;&#xA;उपेत्य चान्तिकं तस्य कृत्वा तेन च संविदम् ।&lt;br&gt;&#xA;गत्वा तस्मै स सिंहाय यथावस्तु शशंस तत् ।। ६५&lt;br&gt;&#xA;महोक्षः स त्वया दृष्टः संस्तवश्च कृतो यदि ।&lt;br&gt;&#xA;तदिहानय तं युक्त्या तावत्पश्यामि कीदृशः ।। ६६&lt;br&gt;&#xA;इत्युक्त्वा स प्रहृष्टस्तं सिंहः पिङ्गलकस्ततः ।&lt;br&gt;&#xA;वृषस्य प्राहिणोत्तस्य पार्श्वं दमनकं पुनः ।। ६७&lt;br&gt;&#xA;एह्याह्वयति तुष्टस्त्वामस्मत्स्वामी मृगाधिपः ।&lt;br&gt;&#xA;इति गत्वा दमनकेनोक्तः स वृषभो भयात् ।। ६८&lt;br&gt;&#xA;यदा न प्रतिपेदे तत्तदा गत्वा पुनर्वनम् ।&lt;br&gt;&#xA;तं निजस्वामिनं सिंहं तस्याभयमदापयत् ।। ६९&lt;br&gt;&#xA;एत्याभयेन चाश्वास्य ततः संजीवकं स तम् ।&lt;br&gt;&#xA;वृषभं तं दमनकोऽनैषीत्केसरिणोऽन्तिकम् ।। 10.4.७०&lt;br&gt;&#xA;स चागतं तं प्रणतं दृष्ट्वा सिंहः कृतादरः ।&lt;br&gt;&#xA;उवाचेहैव तिष्ठ त्वं मत्पार्श्वे निर्भयोऽधुना ।। ७१&lt;br&gt;&#xA;तदेति तेन तत्रस्थेनाहृतः स तथा क्रमात् ।&lt;br&gt;&#xA;उक्ष्णा यथान्यविमुखस्तद्वशोऽभूत्स केसरी ।। ७२&lt;br&gt;&#xA;ततो दमनकोऽवादीत्खिन्नः करटकं रहः ।&lt;br&gt;&#xA;पश्य संजीवकहृतः स्वामी नावामवेक्षते ।। ७३&lt;br&gt;&#xA;एक एवामिषं भुङ्क्ते न भागं नौ प्रयच्छति ।&lt;br&gt;&#xA;मूढबुद्धिः प्रभुश्चायमुक्ष्णानेनाद्य शिक्ष्यते ।। ७४&lt;br&gt;&#xA;कृतो मयैव दोषोऽयं यदेतं वृषमानयम् ।&lt;br&gt;&#xA;तत्तथाहं करिष्यामि यथोक्षायं विनङ्क्ष्यति ।। ७५&lt;br&gt;&#xA;अस्थानव्यसनाच्चायं निवर्त्स्यति यथा प्रभुः ।&lt;br&gt;&#xA;एतद्दमनकाच्छ्रुत्वा वचः करटकोऽथ सः ।। ७६&lt;br&gt;&#xA;सखे न कर्तुमधुना शक्ष्यत्येतद्भवानपि ।&lt;br&gt;&#xA;ततो दमनकोऽवादीच्छक्ष्यामि प्रज्ञया ध्रुवम् ।। ७७&lt;br&gt;&#xA;न स शक्रोति किं यस्य प्रज्ञा नापदि हीयते ।&lt;br&gt;&#xA;तथा च मकरस्यैतां बकहन्तुः कथां शृणु ।। ७८&lt;br&gt;&#xA;आसीत्कोऽपि बकः पूर्वं मत्स्याढ्ये सरसि क्वचित् ।&lt;br&gt;&#xA;मत्स्यास्तत्र पलायन्त तस्य दृष्टिपथाद्भयात् ।। ७९&lt;br&gt;&#xA;अप्राप्नुवंश्च मिथ्या तान्स मत्स्यानब्रवीद्बकः ।&lt;br&gt;&#xA;इहागतो मत्स्यघाती पुरुषः कोऽपि जालवान् ।। 10.4.८०&lt;br&gt;&#xA;स जालेनाचिराद्युष्मान्गृहीत्वा निहनिष्यति ।&lt;br&gt;&#xA;तत्कुरुध्वं मम वचो विश्वासो वोऽस्ति चेन्मयि ।। ८१&lt;br&gt;&#xA;अस्त्येकान्ते सरः स्वच्छमज्ञातमिह धीवरैः ।&lt;br&gt;&#xA;एते तत्र निवासार्थं नीत्वैकैकं क्षिपामि वः ।। ८२&lt;br&gt;&#xA;तच्छ्रुत्वा सभयैरूचे मत्स्यैस्तैर्जडबुद्धिभिः ।&lt;br&gt;&#xA;एवं कुरुष्व विश्वस्ता वयं त्वय्यखिला इति ।। ८३&lt;br&gt;&#xA;ततो बकस्तानेकैकं मत्स्यान्नीत्वा शिलातले ।&lt;br&gt;&#xA;विन्यस्य भक्षयामास स बहून्विप्रलम्भकः ।। ८४&lt;br&gt;&#xA;दृष्ट्वा मीनान्नयन्तं तं मकरस्तत्सरोगतः ।&lt;br&gt;&#xA;एको बकं तं पप्रच्छ नयसि क्व तिमीनिति ।। ८५&lt;br&gt;&#xA;ततस्तं स तदेवाह बको मत्स्यानुवाच यत् ।&lt;br&gt;&#xA;तेन भीतो झषोऽवोचत्स मामपि नयेति तम् ।। ८६&lt;br&gt;&#xA;सोऽपि तन्मांसगर्धान्धबुद्धिरादाय तं बकः ।&lt;br&gt;&#xA;उत्पत्य प्रापयति तद्यावद्वध्यशिलातलम् ।। ८७&lt;br&gt;&#xA;तावत्तज्जग्धमीनास्थिशकलान्यत्र वीक्ष्य सः ।&lt;br&gt;&#xA;तं बुध्यते स्म मकरो बकं विश्वास्य भक्षकम् ।। ८८&lt;br&gt;&#xA;ततः शिलातलन्यस्तमात्रस्तस्य स तत्क्षणम् ।&lt;br&gt;&#xA;बकस्य मकरो धीमांश्चकर्ताविह्वलः शिरः ।। ८९&lt;br&gt;&#xA;गत्वा च शेषमत्स्यानां यथावत्स शशंस तत् ।&lt;br&gt;&#xA;ते चाप्यभिननन्दुस्तं तुष्टाः प्राणप्रदायिनम् ।। 10.4.९०&lt;br&gt;&#xA;प्रज्ञा नाम बलं तस्मान्निष्प्रज्ञस्य बलेन किम् ।&lt;br&gt;&#xA;एतां च सिंहशशयोः कथामत्रापरां शृणु ।। ९१&lt;br&gt;&#xA;अभूत्क्वापि वने सिंह एकवीरोऽपराजितः ।&lt;br&gt;&#xA;स च यं यं ददर्शात्र सत्त्वं तं तं न्यपातयत् ।। ९२&lt;br&gt;&#xA;ततः सोऽभ्यर्थितः सर्वैः संभूयात्र मृगादिभिः ।&lt;br&gt;&#xA;आहाराय तवैकैकं प्रेषयामो दिने दिने ।। ९३&lt;br&gt;&#xA;सर्वान्नो युगपद्धत्वा स्वार्थहानिं करोषि किम् ।&lt;br&gt;&#xA;इति तद्वचनं सिंहः स तथेत्यन्वमन्यत ।। ९४&lt;br&gt;&#xA;ततः प्राणिनमेकैकं तस्मिन्नन्वहमश्नति ।&lt;br&gt;&#xA;एकदा शशकस्यागाद्वार एकस्य तत्कृते ।। ९५&lt;br&gt;&#xA;स सर्वैः प्रेषितो गच्छञ्शशो धीमानचिन्तयत् ।&lt;br&gt;&#xA;स धीरो यो न संमोहमापत्कालेऽपि गच्छति ।। ९६&lt;br&gt;&#xA;उपस्थितेऽपि मृत्यौ तद्युक्तिं तावत्करोम्यहम् ।&lt;br&gt;&#xA;इत्यालोच्य स तं सिंहं विलम्ब्य शशकोऽभ्यगात् ।। ९७&lt;br&gt;&#xA;आगतं तु विलम्बेन केसरी निजगाद सः ।&lt;br&gt;&#xA;अरे वेला व्यतिक्रान्ता ममाहारे कथं त्वया ।। ९८&lt;br&gt;&#xA;वधादप्यधिकं किं वा कर्तव्यं ते मया शठ ।&lt;br&gt;&#xA;इत्युक्तवन्तं तं सिंहं प्रह्वः स शशकोऽब्रवीत् ।। ९९&lt;br&gt;&#xA;न मे देवापराधोऽयं स्ववशो नाहमद्य यत् ।&lt;br&gt;&#xA;मार्गे विधार्य सिंहेन द्वितीयेनोज्झितश्चिरात् ।। 10.4.१००&lt;br&gt;&#xA;तच्छ्रुत्वास्फाल्य लाङ्गूलं सिंहः क्रोधारुणेक्षणः ।&lt;br&gt;&#xA;सोऽब्रवीत्को द्वितीयोऽसौ सिंहो मे दर्श्यतां त्वया ।। १०१&lt;br&gt;&#xA;आगत्य दृश्यतां देवेत्युक्त्वा सोऽपि निनाय तम् ।&lt;br&gt;&#xA;तथेत्यन्वागतं सिंहं दूरं कूपान्तिकं शशः ।। १०२&lt;br&gt;&#xA;इहान्तःस्थं स्थितं पश्येत्युक्तस्तत्र च तेन सः ।&lt;br&gt;&#xA;शशकेन क्रुधा गर्जन्सिंहोऽन्तःकूपमैक्षत ।। १०३&lt;br&gt;&#xA;दृष्ट्वा स्वच्छे च तोये स्वं प्रतिबिम्बं निशम्य च ।&lt;br&gt;&#xA;स्वगर्जितप्रतिरवं मत्वा तत्रातिगर्जितम् ।। १०४&lt;br&gt;&#xA;प्रतिसिंहं स कोपेन तद्वधाय मृगाधिपः ।&lt;br&gt;&#xA;आत्मानमक्षिपत्कूपे मूढोऽत्रैव व्यपादि च ।। १०५&lt;br&gt;&#xA;शशः स प्रज्ञयोत्तीर्य मृत्योरुत्तार्य चाखिलान् ।&lt;br&gt;&#xA;मृगान्गत्वा तदाख्याय स्ववृत्तं ताननन्दयत् ।। १०६&lt;br&gt;&#xA;एवं प्रज्ञैव परमं बलं न तु पराक्रमः ।&lt;br&gt;&#xA;यत्प्रभावेण निहतः शशकेनापि केसरी ।। १०७&lt;br&gt;&#xA;तदहं साधयाम्येव प्रज्ञया स्वमभीप्सितम् ।&lt;br&gt;&#xA;एवं दमनकेनोक्ते तूष्णीं करटकोऽभवत् ।। १०८&lt;br&gt;&#xA;ततो दमनकश्चापि तस्य पिङ्गलकस्य सः ।&lt;br&gt;&#xA;सिंहस्य स्वप्रभोरासीदन्तिके दुर्मना इव ।। १०९&lt;br&gt;&#xA;पृष्टश्च कारणं तेन तमुवाच जनान्तिकम् ।&lt;br&gt;&#xA;बुद्ध्वा न युज्यते तूष्णीं स्थातुं देव वदाम्यतः ।। 10.4.११०&lt;br&gt;&#xA;अनियुक्तोऽपि च ब्रूयाद्यदीच्छेत्स्वामिनो हितम् ।&lt;br&gt;&#xA;तद्विहायान्यथाबुद्धिं मद्विज्ञप्तिमिमां शृणु ।। १११&lt;br&gt;&#xA;वृषः संजीवकोऽयं त्वां हत्वा राज्यं चिकीर्षति ।&lt;br&gt;&#xA;मन्त्रिणा हि सतानेन त्वं भीरुरिति निश्चितः ।। ११२&lt;br&gt;&#xA;धुनोति त्वां जिघांसुश्च शृङ्गयुग्मं निजायुधम् ।&lt;br&gt;&#xA;निर्भया जीवथ सुखं मयि राज्ञि तृणाशने ।। ११३&lt;br&gt;&#xA;तदेत हन्मो युक्त्यामुं मृगेन्द्रं मांसभोजनम् ।&lt;br&gt;&#xA;आश्वास्योपजपत्येवं प्राणिनश्च वने वने ।। ११४&lt;br&gt;&#xA;तदेतं चिन्तय वृषं नास्त्यस्मिन्सति शर्म ते ।&lt;br&gt;&#xA;एवं दमनकेनोक्तः स तं पिङ्गलकोऽभ्यधात् ।। ११५&lt;br&gt;&#xA;बलीवर्दो वराकोऽयं किं कुर्यात्तृणभुङ्मम ।&lt;br&gt;&#xA;दत्ताभयं कथं हन्यामेनं च शरणागतम् ।। ११६&lt;br&gt;&#xA;एतच्छ्रुत्वा दमनकः प्राह मा स्मैवमादिश ।&lt;br&gt;&#xA;यस्तुल्यः क्रियते राज्ञा न तद्वच्छ्रीः प्रसर्पति ।। ११७&lt;br&gt;&#xA;द्वयोर्दत्तपदा सा च तयोरुच्छ्रितयोश्चला ।&lt;br&gt;&#xA;न शक्नोति चिरं स्थातुं ध्रुवमेकं विमुञ्चति ।। ११८&lt;br&gt;&#xA;प्रभुश्च यो हितं द्वेष्टि सेवते चाहितं सदा ।&lt;br&gt;&#xA;स वर्जनीयो विद्वद्भिर्वैद्यैर्दुष्टातुरो यथा ।। ११९&lt;br&gt;&#xA;अप्रियस्य प्रथमतः परिणामे हितस्य च ।&lt;br&gt;&#xA;वक्ता श्रोता च यत्र स्यात्तत्र श्रीः कुरुते पदम् ।। 10.4.१२०&lt;br&gt;&#xA;न शृणोति सतां मन्त्रमसतां च शृणोति यः ।&lt;br&gt;&#xA;अचिरेण स संप्राप्य विपदं परितप्यते ।। १२१&lt;br&gt;&#xA;तदस्मिन्नुक्ष्णि कः स्नेहस्तव देव किमस्य वा ।&lt;br&gt;&#xA;द्रुह्यतोऽभयदानं तच्छरणागतता च का ।। १२२&lt;br&gt;&#xA;किं चैतस्य भवत्पार्श्वे नित्यसंनिहितस्य गोः ।&lt;br&gt;&#xA;देव कीटाः प्रजायन्ते ये तन्मूत्रपुरीषयोः ।। १२३&lt;br&gt;&#xA;ते चेद्विशन्ति मत्तेभदन्ताघातव्रणावृते ।&lt;br&gt;&#xA;शरीरे भवतः किं न वृत्तः स्याद्युक्तितो वधः ।। १२४&lt;br&gt;&#xA;दुर्जनश्चेत्स्वयं दोषं विपश्चिन्न करोति तत् ।&lt;br&gt;&#xA;उत्पद्यते स तत्सङ्गादत्र च श्रूयतां कथा ।। १२५&lt;br&gt;&#xA;राज्ञः कस्यापि शयने चिरमासीदलक्षिता ।&lt;br&gt;&#xA;यूका कुतश्चिदागत्य नाम्ना मन्दविसर्पिणी ।। १२६&lt;br&gt;&#xA;अकस्मात्तत्र चोपेत्य कुतोऽपि पवनेरितः ।&lt;br&gt;&#xA;विवेश शयनीयं तट्टीटिभो नाम मत्कुणः ।। १२७&lt;br&gt;&#xA;मन्निवासमिमं कस्मादागतस्त्वं व्रजान्यतः ।&lt;br&gt;&#xA;इति मन्दविसर्पिण्या स दृष्ट्वा जगदे तया ।। १२८&lt;br&gt;&#xA;अपीतपूर्वं पास्यामि राजासृक्तत्प्रसीद मे ।&lt;br&gt;&#xA;देहीह वस्तुमिति तामवादीत्सोऽपि टीटिभः ।। १२९&lt;br&gt;&#xA;ततोऽनुरोधादाह स्म सा तं यद्येवमास्स्व तत् ।&lt;br&gt;&#xA;किं त्वस्य राज्ञो नाकाले दंशो देयस्त्वया सखे ।। 10.4.१३०&lt;br&gt;&#xA;देयोऽस्य दंशः सुप्तस्य रतासक्तस्य वा लघु ।&lt;br&gt;&#xA;तच्छ्रुत्वा टीटिभः सोऽत्र तथेत्युक्त्वा व्यतिष्ठत ।। १३१&lt;br&gt;&#xA;नक्तं शय्याश्रितं तं च नृपमाशु ददंश सः ।&lt;br&gt;&#xA;उत्तस्थौ च ततो राजा हा दष्टोऽस्मीति स ब्रुवन् ।। १३२&lt;br&gt;&#xA;ततः पलायिते तस्मिंस्त्वरितं मत्कुणे शठे ।&lt;br&gt;&#xA;विचित्य राजभृत्यैः सा लब्धा यूका व्यपाद्यत ।। १३३&lt;br&gt;&#xA;एवं टीटिभसंपर्कान्नष्टा मन्दविसर्पिणी ।&lt;br&gt;&#xA;तत्संजीवकसङ्गस्ते न शिवाय भविष्यति ।। १३४&lt;br&gt;&#xA;न मे प्रत्येषि चेत्तत्त्वं स्वयं द्रक्ष्यस्युपागतम् ।&lt;br&gt;&#xA;शिरो धुनानं दर्पेण शृङ्गयोः शूलशातयोः ।। १३५&lt;br&gt;&#xA;इत्युक्त्वा विकृतिं तेन नीतो दमनकेन सः ।&lt;br&gt;&#xA;सिंहः पिङ्गलकश्चक्रे वध्यं संजीवकं हृदि ।। १३६&lt;br&gt;&#xA;लब्ध्वा तस्याशयं स्वैरं क्षणाद्दमनकस्ततः ।&lt;br&gt;&#xA;तस्य संजीवकस्यागात्स विषण्ण इवान्तिकम् ।। १३७&lt;br&gt;&#xA;किमीदृगसि किं मित्र शरीरे कुशलं तव ।&lt;br&gt;&#xA;इति पृष्टश्च तेनात्र वृषेण स जगाद तम् ।। १३८&lt;br&gt;&#xA;किं सेवकस्य कुशलं कश्च राज्ञां सदा प्रियः ।&lt;br&gt;&#xA;कोऽर्थी न लाघवं यातः कः कालस्य न गोचरः ।। १३९&lt;br&gt;&#xA;इत्युक्तवन्तं पप्रच्छ तं स संजीवकः पुनः ।&lt;br&gt;&#xA;किमुद्विग्न इवैवं त्वं वयस्याद्योच्यतामिति ।। 10.4.१४०&lt;br&gt;&#xA;ततो दमनकोऽवादीच्छृणु प्रीत्या वदामि ते ।&lt;br&gt;&#xA;मृगराजो विरुद्धोऽसौ जातः पिङ्गलकोऽद्य ते ।। १४१&lt;br&gt;&#xA;निरपेक्षोऽस्थिरस्नेहो हत्वा त्वां भोक्तुमिच्छति ।&lt;br&gt;&#xA;हिंस्रं परिच्छदं चास्य पश्यामि प्रेरकं सदा ।। १४२&lt;br&gt;&#xA;वचो दमनकस्यैतत्स पूर्वप्रत्ययादृजुः ।&lt;br&gt;&#xA;सत्यं विचिन्त्य वृषभो विमना निजगाद तम् ।। १४३&lt;br&gt;&#xA;धिक्सेवाप्रतिपन्नोऽपि क्षुद्रः क्षुद्रपरिग्रहः ।&lt;br&gt;&#xA;प्रभुर्वैरित्वमेवैति तथा चेमा कथां शृणु ।। १४४&lt;br&gt;&#xA;आसीन्मदोत्कटो नाम सिंहः क्वापि वनान्तरे ।&lt;br&gt;&#xA;त्रयस्तस्यानुगाश्चासन्द्वीपिवायसजम्बुकाः ।। १४५&lt;br&gt;&#xA;स सिंहोऽत्र वनेऽद्राक्षीददृष्टचरमेकदा ।&lt;br&gt;&#xA;करभं सार्थविभ्रष्टं प्रविष्टं हासनाकृतिम् ।। १४६&lt;br&gt;&#xA;कोऽयं प्राणीति साश्चर्यं वदत्यस्मिन्मृगाधिपे ।&lt;br&gt;&#xA;उष्ट्रोऽयमिति वक्ति स्म देशद्रष्टात्र वायसः ।। १४७&lt;br&gt;&#xA;ततो दत्ताभयस्तेन सिंहेनानाय्य कौतुकात् ।&lt;br&gt;&#xA;उष्ट्रः सोऽनुचरीकृत्य स्वान्तिके स्थापितोऽभवत् ।। १४८&lt;br&gt;&#xA;एकदा व्रणितोऽस्वस्यः स सिंहो गजयुद्धतः ।&lt;br&gt;&#xA;उपवासान्बहूंश्चक्रे स्वस्थैस्तैः सहितोऽनुगैः ।। १४९&lt;br&gt;&#xA;ततः क्लान्तः स भक्ष्यार्थं भ्रमन्सिंहोऽनवाप्य तत् ।&lt;br&gt;&#xA;किं कार्यमित्यपृच्छत्तानुष्ट्रं मुक्त्वानुगान्रहः ।। 10.4.१५०&lt;br&gt;&#xA;ते तमूचुः प्रभो वाच्यमस्माभिर्युक्तमापदि ।&lt;br&gt;&#xA;उष्ट्रेण साकं किं सख्यं किं नासावेव भक्ष्यते ।। १५१&lt;br&gt;&#xA;तृणाशी चायमस्माकं भक्ष्य एवामिषाशिनाम् ।&lt;br&gt;&#xA;बहूनामामिषस्यार्थे किं चैकस्त्यज्यते न किम् ।। १५२&lt;br&gt;&#xA;दत्ताभयं कथं हन्मीत्युच्यते प्रभुणा यदि ।&lt;br&gt;&#xA;दापयामः स्ववाचा तद्युक्त्या तनुममु वयम् ।। १५३&lt;br&gt;&#xA;इत्युक्ते तैरनुज्ञातस्तेन सिंहेन वायसः ।&lt;br&gt;&#xA;वधाय संविदं कृत्वा करभं तमभाषत ।। १५४&lt;br&gt;&#xA;एष स्वामी क्षुधाक्रान्तोऽप्यस्मान्वक्ति न किंचन ।&lt;br&gt;&#xA;तदस्यात्मप्रदानोक्त्या प्रियं कुर्मो यथा वयम् ।। १५५&lt;br&gt;&#xA;तथा त्वमपि कुर्वीथा येनासौ प्रीयते त्वयि ।&lt;br&gt;&#xA;इत्युक्तो वायसेनोष्ट्रः साधुस्तत्प्रत्यपद्यत ।। १५६&lt;br&gt;&#xA;उपाययौ च तं सिंहं सह काकेन तेन सः ।&lt;br&gt;&#xA;ततः काकोऽब्रवीद्देव स्वायत्तं भुङ्क्ष्व मामिमम् ।। १५७&lt;br&gt;&#xA;किं त्वया स्वल्पकायेनेत्युक्ते सिंहेन जम्बुकः ।&lt;br&gt;&#xA;मां भुङ्क्ष्वेत्यवदत्तं च स तथैव निराकरोत् ।। १५८&lt;br&gt;&#xA;द्वीपी तमब्रवीद्देव मां भुङ्क्ष्वेति तमप्यसौ ।&lt;br&gt;&#xA;नाभुङ्क्त हरिरुष्ट्रोऽथ बभाषे भुङ्क्ष्व मामिति ।। १५९&lt;br&gt;&#xA;वाक्छलेन स तेनैव हृत्वा कृत्वा च खण्डशः ।&lt;br&gt;&#xA;उष्ट्रस्तैर्भक्षितः सद्यः ससिंहैर्वायसादिभिः ।। 10.4.१६०&lt;br&gt;&#xA;एवं केनापि पिशुनेनैष पिङ्गलको मयि ।&lt;br&gt;&#xA;प्रेरितोऽकारणं राजा प्रमाणमधुना विधिः ।। १६१&lt;br&gt;&#xA;गृध्रोऽपि हि वरं राजा सेव्यो हंसपरिच्छदः ।&lt;br&gt;&#xA;न गृध्रपरिवारस्तु हंसोऽपि किमुतापरः ।। १६२&lt;br&gt;&#xA;एतत्संजीवकाच्छ्रुत्वावादीद्दमनकोऽनृजुः ।&lt;br&gt;&#xA;धैर्येण साध्यते सर्वं शृणु वच्म्यत्र ते कथाम् ।। १६३&lt;br&gt;&#xA;कोऽप्यासीट्टिट्टिभः पक्षी सभार्यो वारिधेस्तटे ।&lt;br&gt;&#xA;धृतगर्भा सती भार्या टिट्टिभी निजगाद तम् ।। १६४&lt;br&gt;&#xA;एहि क्वाप्यन्यतो यावः प्रसूताया ममेह हि ।&lt;br&gt;&#xA;हरेदपत्यान्यम्भोधिः कदाचिदयमूर्मिभिः ।। १६५&lt;br&gt;&#xA;एतद्भार्यावचः श्रुत्वा टिट्टिभः स जगाद ताम् ।&lt;br&gt;&#xA;न शक्रोति मया साकं विरोधं कर्तुमम्बुधिः ।। १६६&lt;br&gt;&#xA;तच्छ्रुत्वा टिट्टिभी प्राह मैवं का ते तुलाब्धिना ।&lt;br&gt;&#xA;हितोपदेशोऽनुष्ठेयो विनाशः प्राप्यतेऽन्यथा ।। १६७&lt;br&gt;&#xA;तथा च कम्बुग्रीवाख्यः कूर्मः क्वापि सरस्यभूत् ।&lt;br&gt;&#xA;तस्यास्तां सुहृदौ हंसौ नाम्ना विकटसंकटौ ।। १६८&lt;br&gt;&#xA;एकदावग्रहक्षीणजले सरसि तत्र तौ ।&lt;br&gt;&#xA;हंसावन्यत्सरो गन्तुकामौ कूर्मो जगाद सः ।। १६९&lt;br&gt;&#xA;युवां यत्रोद्यतौ गन्तुं नयत तत्र मामपि ।&lt;br&gt;&#xA;तच्छ्रुत्वा तावुभौ हंसौ कूर्मं तं मित्त्रमूचतुः ।। 10.4.१७०&lt;br&gt;&#xA;सरो दूराद्दवीयस्तद्यत्रावां गन्तुमुद्यतौ ।&lt;br&gt;&#xA;तत्रागन्तुं तवेच्छा चेत्कार्यमस्मद्वचस्त्वया ।। १७१&lt;br&gt;&#xA;अस्मद्धृतां गृहीत्वैव दन्तैर्यष्टिं दिवि व्रजन् ।&lt;br&gt;&#xA;निरालापोऽवतिष्ठेथा भ्रष्टो व्यापत्स्यसेऽन्यथा ।। १७२&lt;br&gt;&#xA;तथेति तेन दन्तात्तयष्टिना सह तौ नभः ।&lt;br&gt;&#xA;कूर्मेणोत्पेततुर्हंसौ प्रान्तयोरात्तयष्टिकौ ।। १७३&lt;br&gt;&#xA;क्रमाच्च तत्सरोभ्यर्णं प्राप्तौ तौ कूर्महारिणौ ।&lt;br&gt;&#xA;ददृशुस्तदधोवर्तिनगराश्रयिणो जनाः ।। १७४&lt;br&gt;&#xA;किमेतन्नीयते चित्रं हंसाभ्यामिति तैर्जनैः ।&lt;br&gt;&#xA;क्रियमाणं कलकलं स कूर्मश्चपलोऽशृणोत् ।। १७५&lt;br&gt;&#xA;कुतः कलकलोऽधस्तादिति वक्त्राद्विहाय ताम् ।&lt;br&gt;&#xA;यष्टिं स पृच्छन्हंसौ तौ भ्रष्टो जघ्ने जनैर्भुवि ।। १७६&lt;br&gt;&#xA;एवं बुद्धिच्युतो नश्येत्कूर्मो यष्टिच्युतो यथा ।&lt;br&gt;&#xA;इत्थं तयोक्तष्टिट्टिभ्या टिट्टिभः स जगाद ताम् ।। १७७&lt;br&gt;&#xA;सत्यमेतत्प्रिये किं तु त्वमप्येतां कथां शृणु ।&lt;br&gt;&#xA;नद्यन्तःस्थे ह्रदेऽभूवन्क्वापि मत्स्याः पुरा त्रयः ।। १७८&lt;br&gt;&#xA;अनागतविधातैकः प्रत्युत्पन्नमतिस्तथा ।&lt;br&gt;&#xA;तृतीयो यद्भविष्यश्च त्रयस्ते सहचारिणः ।। १७९&lt;br&gt;&#xA;ते दाशानां वचो जातु तेन मार्गेण गच्छताम् ।&lt;br&gt;&#xA;अहो अस्मिन्ह्रदे मत्स्याः सन्तीति किल शुश्रुवुः ।। 10.4.१८०&lt;br&gt;&#xA;तेनाशङ्क्य वधं दाशैर्नदीस्रोतः प्रविश्य सः ।&lt;br&gt;&#xA;अनागतविधाताथ बुद्धिमानन्यतो ययौ ।। १८१&lt;br&gt;&#xA;प्रत्युत्पन्नमतिस्त्वासीत्स तत्रैवाविकम्पितः ।&lt;br&gt;&#xA;अहं प्रतिविधास्यामि भयं चेदापतेदिति ।। १८२&lt;br&gt;&#xA;यन्मे भविष्यतीत्यासीद्यद्भविष्यस्तु तत्र सः ।&lt;br&gt;&#xA;अथागत्याक्षिपञ्जालं तत्र ते धीवरा ह्रदे ।। १८३&lt;br&gt;&#xA;जालोत्क्षिप्तस्तु तैः सद्यः प्रत्युत्पन्नमतिः सुधीः ।&lt;br&gt;&#xA;कृत्वा निस्पन्दमात्मानं तिष्ठति स्म मृतो यथा ।। १८४&lt;br&gt;&#xA;स्वयं मृतोऽयमिति तेष्वघ्नत्सु तिमिघातिषु ।&lt;br&gt;&#xA;पतित्वा स नदीस्रोतस्यगच्छद्द्रुतमन्यतः ।। १८५&lt;br&gt;&#xA;यद्भविष्यस्तु जालान्तरुद्वर्तनविवर्तने ।&lt;br&gt;&#xA;कुर्वन्गृहीत्वा निहतो मन्दबुद्धिः स धीवरैः ।। १८६&lt;br&gt;&#xA;तस्मात्प्रतिविधास्येऽहं न यास्याम्यम्बुधैर्भयात् ।&lt;br&gt;&#xA;इत्युक्त्वा टिट्टिभो भार्यां तत्रैवासीत्स्वनीडके ।। १८७&lt;br&gt;&#xA;तत्राश्रौषीद्वचस्तस्य साहंकारं महोदधिः ।&lt;br&gt;&#xA;दिवसैश्च प्रसूता सा तद्भार्या तत्र टिट्टिभी ।। १८८&lt;br&gt;&#xA;जहार स ततोऽण्डानि तस्या जलधिरूर्मिणा ।&lt;br&gt;&#xA;पश्यामि टिट्टिभोऽयं मे किं कुर्यादिति कौतुकात् ।। १८९&lt;br&gt;&#xA;प्राप्तं तदेतद्व्यसनं यन्मयोक्तमभूत्तव ।&lt;br&gt;&#xA;इत्याह रुदती सा तं टिट्टिभी टिट्टिभं पतिम् ।। 10.4.१९०&lt;br&gt;&#xA;ततः स टिट्टिभो धीरस्तां स्वभायामभाषत ।&lt;br&gt;&#xA;पश्येह किं करोम्यस्य पापस्य जलधेरहम् ।। १९१&lt;br&gt;&#xA;इत्युक्त्वा पक्षिणः सर्वान्संघाट्योक्तपराभवः ।&lt;br&gt;&#xA;गत्वा तैः सह चक्रन्द शरणं गरुडं प्रभुम् ।। १९२&lt;br&gt;&#xA;अब्धिनाण्डापहारेण वयं नाथे सति त्वयि ।&lt;br&gt;&#xA;अनाथवत्पराभूता इत्यूचुस्तं च ते खगाः ।। १९३&lt;br&gt;&#xA;ततः क्रुद्धेन तार्क्ष्येण विज्ञप्तो हरिरम्बुधिम् ।&lt;br&gt;&#xA;आग्नेयास्त्रेण संशोष्य टिट्टिभाण्डान्यदापयत् ।। १९४&lt;br&gt;&#xA;तस्मादत्यक्तधैर्येण भाव्यमापदि धीमता ।&lt;br&gt;&#xA;उपस्थितमिदानीं तु युद्धं पिङ्गलकेन ते ।। १९५&lt;br&gt;&#xA;यदैवोत्क्षिप्तलाङ्गूलश्चतुर्भिश्चरणैः समम् ।&lt;br&gt;&#xA;उत्थास्यति स ते विद्याः प्रजिहीर्षुं तदैव तम् ।। १९६&lt;br&gt;&#xA;सज्जो नतशिरा भूत्वा शृङ्गाभ्यामुदरे च तम् ।&lt;br&gt;&#xA;हत्वाभिपतितं कुर्याः कीर्णान्त्रनिकरं रिपुम् ।। १९७&lt;br&gt;&#xA;एवमुक्त्वा दमनकः संजीवकवृषं स तम् ।&lt;br&gt;&#xA;गत्वा करटकायोभौ सिद्धभेदौ शशंस तौ ।। १९८&lt;br&gt;&#xA;ततः संजीवकः प्रायाच्छनैः पिङ्गलकान्तिकम् ।&lt;br&gt;&#xA;जिज्ञासुरिङ्गिताकारैश्चित्तं तस्य मृगप्रभोः ।। १९९&lt;br&gt;&#xA;ददर्शोत्क्षिप्तलाङ्गूलं युयुत्सुं तं समाङ्गिकम् ।&lt;br&gt;&#xA;सिंहं सिंहोऽप्यपश्यत्तं शङ्कोद्धूतस्वमस्तकम् ।। 10.4.२००&lt;br&gt;&#xA;ततः प्राहरदुत्पत्य स सिंहोऽस्मिन्वृषे नखैः ।&lt;br&gt;&#xA;वृषोऽपि तस्मिञ्शृङ्गाभ्यां प्रावर्तिष्टाहवस्तयोः ।। २०१&lt;br&gt;&#xA;तच्च दृष्ट्वा दमनकं साधुः करटकोऽब्रवीत् ।&lt;br&gt;&#xA;किं स्वार्थसिद्ध्यै व्यसनं प्रभोरुत्पादितं त्वया ।। २०२&lt;br&gt;&#xA;संपत्प्रजानुतापेन मैत्री शाठ्येन कामिनी ।&lt;br&gt;&#xA;पारुष्येणाहृता मित्र न चिरस्थायिनी भवेत् ।। २०३&lt;br&gt;&#xA;अलं वा यो बहु ब्रूते हितवाक्यावमानिनः ।&lt;br&gt;&#xA;स तस्माल्लभते दोषं कपेः सूचीमुखो यथा ।। २०४&lt;br&gt;&#xA;पूर्वमासन्वने क्वापि वानरा यूथचारिणः ।&lt;br&gt;&#xA;ते शीते जातु खद्योतं दृष्ट्वाग्निरिति मेनिरे ।। २०५&lt;br&gt;&#xA;तस्मिंश्च तृणपर्णानि विन्यस्याङ्गमतापयन् ।&lt;br&gt;&#xA;एकस्तु तेषां खद्योतमधमत्तं मुखानिलैः ।। २०६&lt;br&gt;&#xA;तद्दृष्ट्वा तत्र तं प्राह पक्षी सूचीमुखाभिधः ।&lt;br&gt;&#xA;नैषोऽग्निरेष खद्योतो मा क्लेशमनुभूरिति ।। २०७&lt;br&gt;&#xA;तच्छ्रुत्वाप्यनिवृत्तं तं पक्षी सोऽभ्येत्य वृक्षतः ।&lt;br&gt;&#xA;न्यवारयद्यन्निर्बन्धात्कपिस्तेन चुकोप सः ।। २०८&lt;br&gt;&#xA;क्षिप्तया शिलया तं च सूचीमुखमचूर्णयत् ।&lt;br&gt;&#xA;तस्मान्न तस्य वक्तव्यं यः कुर्यान्न हितं वचः ।। २०९&lt;br&gt;&#xA;अतः किं वच्मि दोषाय भेदस्तावत्कृतस्त्वया ।&lt;br&gt;&#xA;दुष्टया क्रियते यच्च बुद्ध्या तन्न शुभं भवेत् ।। 10.4.२१०&lt;br&gt;&#xA;तथा चाभवतां पूर्वं भ्रातरौ द्वौ वणिक्सुतौ ।&lt;br&gt;&#xA;धर्मबुद्धिस्तथा दुष्टबुद्धिः क्वचन पत्तने ।। २११&lt;br&gt;&#xA;तावर्थार्थं पितुर्गेहाद्गत्वा देशान्तरं सह ।&lt;br&gt;&#xA;कथंचित्स्वर्णदीनारसहस्रद्वयमापतुः ।। २१२&lt;br&gt;&#xA;तद्गृहीत्वा स्वनगरं पुनराजग्मतुश्च तौ ।&lt;br&gt;&#xA;वृक्षमूले च दीनारान्भूतले तान्निचख्नतुः ।। २१३&lt;br&gt;&#xA;शतमेकं गृहीत्वा च दीनाराणां विभज्य च ।&lt;br&gt;&#xA;परस्परं समांशेन तस्थतुः पितृवेश्मनि ।। २१४&lt;br&gt;&#xA;एकदा दुष्टबुद्धिः स गत्वा तरुतलात्ततः ।&lt;br&gt;&#xA;एक एवाग्रहीत्स्वैरं दीनारांस्तानसद्व्ययी ।। २१५&lt;br&gt;&#xA;मासमात्रे गते तं च धर्मबुद्धिमुवाच सः ।&lt;br&gt;&#xA;एह्यार्य विभजावस्तान्दीनारानस्ति मे व्ययः ।। २१६&lt;br&gt;&#xA;तच्छ्रुत्वा धर्मबुद्धिस्तां गत्वा भूमिं तथेति सः ।&lt;br&gt;&#xA;चखान तेनैव समं दीनारान्यत्र तान्न्यधात् ।। २१७&lt;br&gt;&#xA;संप्राप्ता न यदा ते च दीनाराः खातकात्ततः ।&lt;br&gt;&#xA;तदा स दुष्टबुद्धिस्तं धर्मबुद्धिं शठोऽब्रवीत् ।। २१८&lt;br&gt;&#xA;नीतास्ते भवता तन्मे स्वमर्धं दीयतामिति ।&lt;br&gt;&#xA;न ते नीता मया नीतास्त्वयेत्याह स्म तं च सः ।। २१९&lt;br&gt;&#xA;एवं प्रवृत्ते कलहे सोऽश्मनाताडयच्छिरः ।&lt;br&gt;&#xA;दुष्टबुद्धी राजकुलं धर्मबुद्धिं निनाय च ।। 10.4.२२०&lt;br&gt;&#xA;तत्रोक्तस्वस्वपक्षौ तावनासादितनिर्णयैः ।&lt;br&gt;&#xA;स्थापितावा दिनच्छेदमुभौ राजाधिकारिभिः ।। २२१&lt;br&gt;&#xA;यस्य मूले न्यधीयन्त दीनारास्ते वनस्पतेः ।&lt;br&gt;&#xA;स साक्षी वक्ति यन्नीतास्तेऽमुना धर्मबुद्धिना ।। २२२&lt;br&gt;&#xA;इत्युवाचाथ तान्दुष्टबुद्धी राजाधिकारिणः ।&lt;br&gt;&#xA;प्रक्ष्यामस्तर्हि तं प्रातरिच्यूचुस्तेऽतिविस्मिताः ।। २२३&lt;br&gt;&#xA;ततस्तैर्धर्मबुद्धिश्च दुष्टबुद्धिश्च तावुभौ ।&lt;br&gt;&#xA;दत्तप्रतिभुवौ मुक्तौ विभिन्नौ जग्मतुर्गृहम् ।। २२४&lt;br&gt;&#xA;दुष्टबुद्धिस्तु वस्तूक्त्वा दत्त्वार्थं पितरं रहः ।&lt;br&gt;&#xA;भव मे वृक्षगर्भान्तः स्थित्वा साक्षीत्यभाषत ।। २२५&lt;br&gt;&#xA;बाढमित्युक्तवन्तं च नीत्वा महति कोटरे ।&lt;br&gt;&#xA;निवेश्य तं तरौ तत्र रात्रौ स गृहमाययौ ।। २२६&lt;br&gt;&#xA;प्रातश्च राजाधिकृतैः सह तौ भ्रातरौ तरुम् ।&lt;br&gt;&#xA;गत्वा पप्रच्छतुः कस्तान्दीनारान्नीतवानिति ।। २२७&lt;br&gt;&#xA;दीनारान्धर्मबुद्धिस्तान्नीतवानिति स स्फुटम् ।&lt;br&gt;&#xA;तद्वृक्षकोटरान्तःस्थस्ततोऽभाषत तत्पिता ।। २२८&lt;br&gt;&#xA;तदसंभाव्यमाकर्ण्य निश्चितं दुष्टबुद्धिना ।&lt;br&gt;&#xA;अत्रान्तः स्थापितः कोऽपीत्युक्त्वाधिकृतकाश्च ते ।। २२९&lt;br&gt;&#xA;तरुगर्भे ददुर्धूमं येनाध्मातः स निःसरन् ।&lt;br&gt;&#xA;निपत्याधोगतः क्ष्मायां दुष्टबुद्धिपिता मृतः ।। 10.4.२३०&lt;br&gt;&#xA;तद्दृष्ट्वा वस्तु बुद्ध्वा च राजाधिकृतकैः स तैः ।&lt;br&gt;&#xA;दापितो दुष्टबुद्धिस्तान्दीनारान्धर्मबुद्धये ।। २३१&lt;br&gt;&#xA;निकृत्तहस्तजिह्वश्च तैः स निर्वासितस्ततः ।&lt;br&gt;&#xA;दुष्टबुद्धिर्यथार्थाख्यो धर्मबुद्धिश्च मानितः ।। २३२&lt;br&gt;&#xA;एवमन्याय्यया बुद्ध्या कृतं कर्माशुभावहम् ।&lt;br&gt;&#xA;तस्मात्तन्न्याय्यया कुर्याद्बकेनाहेः कृतं यथा ।। २३३&lt;br&gt;&#xA;पूर्वं बकस्य कस्यापि जातं जातमभक्षयत् ।&lt;br&gt;&#xA;भुजगोऽपत्यमागत्य स संतेपे ततो बकः २३४&lt;br&gt;&#xA;झषोपदेशात्तेनाथ बकेन नकुलालयात् ।&lt;br&gt;&#xA;आरुह्याहिबिलं यावन्मत्स्यमांसं व्यकीर्यत ।। २३५&lt;br&gt;&#xA;निर्गत्य नकुलस्तच्च खादंस्तदनुसारतः ।&lt;br&gt;&#xA;दृष्ट्वा बिलं प्रविष्टस्तं सापत्यमवधीदहिम् ।। २३६&lt;br&gt;&#xA;एवं भवत्युपायेन कार्यमन्यच्च मे शृणु ।&lt;br&gt;&#xA;आसीत्कोऽपि तुलाशेषः पित्र्यार्थात्प्राग्वणिक्सुतः ।। २३७&lt;br&gt;&#xA;अयःपलसहस्रेण घटिता तां तुलां च सः ।&lt;br&gt;&#xA;कस्यापि वणिजो हस्ते न्यस्य देशान्तरं ययौ ।। २३८&lt;br&gt;&#xA;आगतश्च ततो यावत्तस्मान्मृगयते तुलाम् ।&lt;br&gt;&#xA;आखुभिर्भक्षिता सेति तावत्तं सोऽब्रवीद्वणिक् ।। २३९&lt;br&gt;&#xA;सत्यं सुस्वादु तल्लोहं तेन जग्धं तदाखुभिः ।&lt;br&gt;&#xA;इति सोऽपि तमाह स्म वणिक्पुत्रो हसन्हृदि ।। 10.4.२४०&lt;br&gt;&#xA;प्रार्थयामास च ततो वणिजोऽस्मात्स भोजनम् ।&lt;br&gt;&#xA;सोऽपि संतुष्य तत्तस्मै प्रदातुं प्रत्यपद्यत ।। २४१&lt;br&gt;&#xA;ततः स सह कृत्वास्य वणिजः पुत्रमर्भकम् ।&lt;br&gt;&#xA;स्नातुं वणिक्सुतः प्रायाद्दत्तामलकमात्रकम् ।। २४२&lt;br&gt;&#xA;स्नात्वार्भकं तं निक्षिप्य गुप्तं क्वापि सुहृद्गृहे ।&lt;br&gt;&#xA;एक एवाययौ तस्य स धीमान्वणिजो गृहम् ।। २४३&lt;br&gt;&#xA;अर्भकः क्व स इत्येवं पृच्छन्तं वणिजं च तम् ।&lt;br&gt;&#xA;श्येनेन सोऽर्भको नीतः खान्निपत्येत्युवाच सः ।। २४४&lt;br&gt;&#xA;छादितो मे त्वया पुत्र इति क्रुद्धेन तेन च ।&lt;br&gt;&#xA;नीतः स वणिजा राजकुलेऽप्याह स्म तत्तथा ।। २४५&lt;br&gt;&#xA;असंभाव्यमिदं श्येनो नयेत्कथमिवार्भकम् ।&lt;br&gt;&#xA;इति सभ्यैश्च तत्रोक्ते वणिक्पुत्रो जगाद सः ।। २४६&lt;br&gt;&#xA;मूषकैर्भक्ष्यते लौही देशे यत्र महातुला ।&lt;br&gt;&#xA;तत्र द्विपमपि श्येनो नयेत्किं पुनरर्भकम् ।। २४७&lt;br&gt;&#xA;तच्छ्रुत्वा कौतुकात्पृष्टवृत्तान्तैस्तस्य दापिता ।&lt;br&gt;&#xA;सभ्यैस्तुला सा तेनापि स आनीयार्पितोऽर्भकः ।। २४८&lt;br&gt;&#xA;इत्युपायेन घटयन्त्यभीष्टं बुद्धिशालिनः ।&lt;br&gt;&#xA;त्वया तु साहसेनैव संदेहे प्रापितः प्रभुः ।। २४९&lt;br&gt;&#xA;एतत्करटकाच्छ्रुत्वावादीद्दमनको हसन् ।&lt;br&gt;&#xA;मैवं किमुक्षयुद्धेऽस्ति सिंहस्य जयसंशयः ।। 10.4.२५०&lt;br&gt;&#xA;मत्तेभदशनाघातघनव्रणविभूषणः ।&lt;br&gt;&#xA;क्व केसरी क्व दान्तश्च प्रतोदक्षतविग्रहः ।। २५१&lt;br&gt;&#xA;इत्यादि जल्पतो यावज्जम्बुकौ तौ परस्परम् ।&lt;br&gt;&#xA;तावत्संजीवकवृषं युद्धे पिङ्गलकोऽववीत् ।। २५२&lt;br&gt;&#xA;तस्मिन्हते स किल पिङ्गलकस्य तस्य पार्श्वे समं करटकेन मृगाधिपस्य ।&lt;br&gt;&#xA;तस्थौ ततो दमनको मुदितश्चिराय मन्त्रित्वमप्रतिहतं समवाप्य भूयः ।। २५३&lt;br&gt;&#xA;इति नरवाहनदत्तो नीतिमतो बुद्धिविभवसपन्नाम् ।&lt;br&gt;&#xA;मन्त्रिवराद्गोमुखतः श्रुत्वा चित्रां कथां जहर्ष भृशम् ।। २५४&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके चतुर्थस्तरङ्गः ।&lt;/p&gt;</description>
    </item>
    <item>
      <title>००५</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/005/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/005/</guid>
      <description>&lt;p&gt;ततः शक्तियशः सोत्कं गोमुखः स विनोदयन् ।&lt;br&gt;&#xA;नरवाहनदत्तं तं मन्त्री पुनरभाषत ।। १&lt;br&gt;&#xA;श्रुता प्राज्ञकथा देव त्वया मुग्धकथां शृणु ।&lt;br&gt;&#xA;मुग्धबुद्धिरभूत्कश्चिदाढ्यस्य वणिजः सुतः ।। २&lt;br&gt;&#xA;जगाम स वणिज्यायै कटाहद्वीपमेकदा ।&lt;br&gt;&#xA;भाण्डमध्ये च तस्याभून्महानगुरुसंचयः ।। ३&lt;br&gt;&#xA;विक्रीता परभाण्डस्य न तस्यागुरु तत्र तत् ।&lt;br&gt;&#xA;कश्चिज्जग्राह तद्वासी जनो वेत्ति न तत्र तत् ।। ४&lt;br&gt;&#xA;काष्ठिकेभ्यस्ततोऽङ्गारान्दृष्ट्वापि क्रीणतो जनान् ।&lt;br&gt;&#xA;स कालागुरु दग्ध्वा तदङ्गारानकरोज्जडः ।। ५&lt;br&gt;&#xA;विक्रीयाङ्गारमूल्येन तच्चागत्य ततो गृहम् ।&lt;br&gt;&#xA;तदेव कौशलं शंसन्स ययौ लोकहास्यताम् ।। ६&lt;br&gt;&#xA;कथितोऽगुरुदाह्मेष श्रूयतां तिलकार्षिकः ।&lt;br&gt;&#xA;बभूव कश्चिद्ग्रामीणो भूतप्रायः कृषीवलः ।। ७&lt;br&gt;&#xA;स कदाचित्तिलान्भृष्टान्भुक्त्वा स्वादूनवेत्य तान् ।&lt;br&gt;&#xA;भृष्टानेवावपद्भूरींस्तादृशोत्पत्तिवाञ्छया ।। ८&lt;br&gt;&#xA;मृष्टेषु तेष्वजातेषु नष्टार्थं तं जनोऽहसत् ।&lt;br&gt;&#xA;तिलकार्षिक उक्तोऽसौ जलेऽग्निक्षेपकं शृणु ।। ९&lt;br&gt;&#xA;मन्दबुद्धिरभूत्कश्चित्पुमान्निशि स चैकदा ।&lt;br&gt;&#xA;प्रभाते देवतापूजां करिष्यन्नित्यचिन्तयत् ।। १०&lt;br&gt;&#xA;उपयुक्तौ मम स्नानधूपाद्यर्थं जलानलौ ।&lt;br&gt;&#xA;स्थापयामि तदेकस्थौ तौ शीघ्रं प्राप्नुयां यथा ।। ११&lt;br&gt;&#xA;इत्यालोच्याम्बुकुम्भान्तः क्षित्वाग्निं संविवेश सः ।&lt;br&gt;&#xA;प्रातश्च वीक्षते यावद्गतोऽग्निर्नष्टमम्बु च ।। १२&lt;br&gt;&#xA;अङ्गारमलिने तोये दृष्टे तस्याभवन्मुखम् ।&lt;br&gt;&#xA;तादृगेव सहासस्य लोकस्यासीत्पुनः स्मितम् ।। १३&lt;br&gt;&#xA;श्रुतस्त्वयाग्निकुम्भाख्यो नासिकारोपणं शृणु ।&lt;br&gt;&#xA;बभूव कश्चित्पुरुषो मूर्खो मूढमतिः क्वचित् ।। १४&lt;br&gt;&#xA;स भार्यां चिपिटघ्राणां गुरुं चोत्तुङ्गनासिकम् ।&lt;br&gt;&#xA;दृष्ट्वा तस्य प्रसुप्तस्य नासां छित्त्वाग्रहीद्गुरोः ।। १५&lt;br&gt;&#xA;गत्वा च नासिकां छित्त्वा भार्यायास्तामरोपयत् ।&lt;br&gt;&#xA;गुरुनासां मुखे तस्या न च तत्रारुरोह सा ।। १६&lt;br&gt;&#xA;एवं भार्यागुरू तेन च्छिन्ननासौ कृतावुभौ ।&lt;br&gt;&#xA;अधुना वनवासी च पशुपालो निशाम्यताम् ।। १७&lt;br&gt;&#xA;पशुपालो महामुग्धः कोऽप्यासीद्धनवान्वने ।&lt;br&gt;&#xA;तस्य धूर्ताः समाश्रित्य मित्रत्वे बहवोऽमिलन् ।। १८&lt;br&gt;&#xA;ते तं जगदुराढ्यस्य सुता नगरवासिनः ।&lt;br&gt;&#xA;त्वत्कृते याचितास्माभिः सा च पित्रा प्रतिश्रुता ।। १९&lt;br&gt;&#xA;तच्छ्रुत्वा स ददौ तुष्टस्तेभ्योऽर्थं तं च ते पुनः ।&lt;br&gt;&#xA;विवाहस्तव संपन्न इत्यूचुर्दिवसैर्गतैः ।। २०&lt;br&gt;&#xA;ततः स सुतरां तुष्टस्तेभ्यो भूरि धनं ददौ ।&lt;br&gt;&#xA;दिनैश्च तं वदन्ति स्म पुत्रो जातस्तवेति ते ।। २१&lt;br&gt;&#xA;ननन्द तेन सर्वं च मूढस्तेभ्यः समर्प्य सः ।&lt;br&gt;&#xA;पुत्रं प्रत्युत्सुकोऽस्मीति प्रारोदीच्चापरेऽहनि ।। २२&lt;br&gt;&#xA;रुदंश्चादत्त लोकस्य हासं धूर्तैः स वञ्चितः ।&lt;br&gt;&#xA;पशुभ्य इव संक्रान्तजडिमा पशुपालकः ।। २३&lt;br&gt;&#xA;पशुपालः श्रुतो देव शृण्वलंकारलम्बकम् ।&lt;br&gt;&#xA;ग्राम्यः कश्चित्खनन्भूमिं प्रापालंकरणं महत् ।। २४&lt;br&gt;&#xA;रात्रौ राजकुलाच्चौरैर्नीत्वा तत्र निवेशितम् ।&lt;br&gt;&#xA;यद्गृहीत्वा स तत्रैव भार्यां तेन व्यभूषयत् ।। २५&lt;br&gt;&#xA;बबन्ध मेखलां मूर्घ्नि हारं च जघनस्थले ।&lt;br&gt;&#xA;नूपुरौ करयोस्तस्याः कर्णयोरपि कङ्कणौ ।। २६&lt;br&gt;&#xA;हसद्भिः ख्यापितं लोकैर्बुद्ध्वा राजा जहार तत् ।&lt;br&gt;&#xA;तस्मात्स्वाभरणं तं तु पशुप्रायं मुमोच सः ।। २७&lt;br&gt;&#xA;उक्तोऽलंकरणो देव शृणु वच्म्यथ तूलिकम् ।&lt;br&gt;&#xA;मूर्खः कश्चित्पुमांस्तूलविक्रयायापणं ययौ ।। २८&lt;br&gt;&#xA;अशुद्धमिति तत्तस्य न जग्राहात्र कश्चन ।&lt;br&gt;&#xA;तावद्ददर्श तत्राग्नौ हेम निष्टप्तशोधितम् ।। २९&lt;br&gt;&#xA;स्वर्णकारेण विक्रीतं गृहीतं ग्राहकेण च ।&lt;br&gt;&#xA;तद्दृष्ट्वापि स तत्तूलमिच्छञ्शोधयितुं जडः ।। ३०&lt;br&gt;&#xA;अग्नौ चिक्षेप दग्धे च तस्मिंल्लोको जहास तम् ।&lt;br&gt;&#xA;श्रुतोऽयं तूलिको देवखर्जूरीछेदकं शृणु ।। ३१&lt;br&gt;&#xA;केचिन्मूर्खाः समाहूय न्ययोज्यन्ताधिकारिभिः ।&lt;br&gt;&#xA;ग्राम्या राजकुलादिष्टं खर्जूरानयनं प्रति ।। ३२&lt;br&gt;&#xA;ते दृष्ट्वैका सुखग्राह्यां खर्जूरपतितां स्वतः ।&lt;br&gt;&#xA;खर्जूरीं तत्र खर्जूरीः सर्वा ग्रामे स्वकेऽच्छिनन् ।। ३३&lt;br&gt;&#xA;पतितास्ताश्च कलिताशेषखर्जूरसंचयाः ।&lt;br&gt;&#xA;उत्थाप्यारोपयामासुर्न चैषां सिद्ध्यति स्म तत् ।। ३४&lt;br&gt;&#xA;ततश्चानीतखर्जूरा आदृतारोपणेन ते ।&lt;br&gt;&#xA;खर्जूरीछेदनं बुद्ध्वा राज्ञा प्रत्युत दण्डिताः ।। ३५&lt;br&gt;&#xA;उक्तः खर्जूरहासोऽयं निध्यालोकनमुच्यते ।&lt;br&gt;&#xA;निधानदर्शी केनापि कोऽप्याजह्रे महीभुजा ।। ३६&lt;br&gt;&#xA;मा गात्क्वापि पलाय्यायमिति राजकुमन्त्रिणा ।&lt;br&gt;&#xA;नेत्रे तस्योदपाट्येतां निधानस्थानदर्शिनः ।। ३७&lt;br&gt;&#xA;भूलक्षणान्यपश्यन्तं गतावप्यगतौ समम् ।&lt;br&gt;&#xA;अन्धं दृष्ट्वा च तं मन्त्री स जडो जहसे जनैः ।। ३८&lt;br&gt;&#xA;निधानालोकनं श्रुत्वा श्रूयतां लवणाशनम् ।&lt;br&gt;&#xA;बभूव गह्वरो ग्रामवासी कोऽपि जडः पुमान् ।। ३९&lt;br&gt;&#xA;स मित्त्रेण गृहं जातु नीतो नगरवासिना ।&lt;br&gt;&#xA;भोजितो लवणस्वादून्यन्नानि व्यञ्जनानि च ।। ४०&lt;br&gt;&#xA;केनेयं स्वादुतान्नादेरित्यपृच्छत्स गह्वरः ।&lt;br&gt;&#xA;प्राधान्याल्लवणेनेति तेनोचे सुहृदा तदा ।। ४१&lt;br&gt;&#xA;तदेव तर्हि भोक्तव्यमित्युक्त्वा लवणस्य सः ।&lt;br&gt;&#xA;पिष्टस्य मुष्टिमादाय प्रक्षिप्याभक्षयन्मुखे ।। ४२&lt;br&gt;&#xA;तच्चूर्णं तस्य दुर्बुद्धेरोष्ठौ श्मश्रूणि चालिपत् ।&lt;br&gt;&#xA;हसतस्तु जनस्यात्र मुखं धवलतां ययौ ।। ४३&lt;br&gt;&#xA;लवणाशी श्रुतो देव त्वया गोदोहकं शृणु ।&lt;br&gt;&#xA;ग्राम्यः कश्चिदभून्मुग्धो गौरेका तस्य चाभवत् ।। ४४&lt;br&gt;&#xA;सा च तस्यान्वहं धेनुः पयःपलशतं ददौ ।&lt;br&gt;&#xA;कदाचिच्चाभवत्तस्य प्रत्यासन्नः किलोत्सवः ।। ४५&lt;br&gt;&#xA;एकवारं ग्रहीष्यामि पयोऽस्याः प्राज्यमुत्सवे ।&lt;br&gt;&#xA;इति मूर्खः स नैवैतां मासमात्रं दुदोह गाम् ।। ४६&lt;br&gt;&#xA;प्राप्तोत्सवश्च यावत्तां दोग्धि तावत्पयोऽखिलम् ।&lt;br&gt;&#xA;तत्तस्याश्छिन्नमच्छिन्नं लोकस्य हसितं त्वभूत् ।। ४७&lt;br&gt;&#xA;श्रुतो गोदोहको मूर्खः श्रूयतामपराविमौ ।&lt;br&gt;&#xA;खलतिस्ताम्रकुम्भाभशिराः कश्चित्पुमानभूत् ।। ४८&lt;br&gt;&#xA;वृक्षमूलोपविष्टं तं तरुणः कश्चिदैक्षत ।&lt;br&gt;&#xA;आगतोऽत्र कपित्थानि गृहीत्वा क्षुधितः पथा ।। ४९&lt;br&gt;&#xA;स कपित्थेन तत्तस्य क्रीडयाताडयच्छिरः ।&lt;br&gt;&#xA;खलतिः सोऽपि तत्सेहे न तस्योवाच किंचन ।। ५०&lt;br&gt;&#xA;ततोऽन्यैः क्रमशः सर्वैः स कपित्थैरताडयत् ।&lt;br&gt;&#xA;शिरस्तस्य स चातिष्ठत्तूष्णीं रक्ते स्रवत्यपि ।। ५१&lt;br&gt;&#xA;स च निष्फलतारुण्यकृतक्रीडाविचूर्णितैः ।&lt;br&gt;&#xA;विना कपित्थैः क्षुत्क्लान्तो ययौ मूर्खयुवा ततः ।। ५२&lt;br&gt;&#xA;कपित्थैः स्वादुभिः किं न सहे घातानिति ब्रुवन् ।&lt;br&gt;&#xA;स खल्वाटो गलद्रक्तशिरा मूर्खो ययौ गृहम् ।। ५३&lt;br&gt;&#xA;मूर्खसाम्राज्यबद्धेन पट्टेनेव वृतं शिरः ।&lt;br&gt;&#xA;रक्तेन तस्य तद्दृष्ट्वा हसति स्म न तत्र कः ।। ५४&lt;br&gt;&#xA;एवं देवोपहास्यत्वं लोके गच्छन्त्यबुद्धयः ।&lt;br&gt;&#xA;लभन्ते नार्थसिद्धिं च पूज्यन्ते तु सुबुद्धयः ।। ५५&lt;br&gt;&#xA;इति गोमुखतः श्रुत्वा मुग्धहासकथा इमाः ।&lt;br&gt;&#xA;नरवाहनदत्तः समुत्थाय व्यधिताह्निकम् ।। ५६&lt;br&gt;&#xA;निशागमे पुनस्तेन नियुक्तश्चोत्सुकेन सः ।&lt;br&gt;&#xA;गोमुखः कथयामास प्रज्ञानिष्ठामिमां कथाम् ।। ५७&lt;br&gt;&#xA;अभूत्क्वापि वनोद्देशे महाञ्शाल्मलिपादपः ।&lt;br&gt;&#xA;उवास लघुपातीति काकस्तत्र कृतालयः ।। ५८ तु. पञ्चतन्त्रम् ०३&lt;br&gt;&#xA;स कदाचित्स्वनीडस्थो ददर्शात्र तरोरधः ।&lt;br&gt;&#xA;जालहस्तं सलगुडं रौद्रं पुरुषमागतम् ।। ५९&lt;br&gt;&#xA;ततः स वीक्षते यावत्काकस्तावद्वितत्य सः ।&lt;br&gt;&#xA;जालं भुवि विकीर्यात्र व्रीहींश्छन्नोऽभवत्पुमान् ।।&lt;br&gt;&#xA;तावच्च चित्रग्रीवाख्यः पारावतपतिर्भ्रमन् ।&lt;br&gt;&#xA;तत्राजगाम नभसा पारावतशतैर्वृतः ।। ६१&lt;br&gt;&#xA;स व्रीहिप्रकरं दृष्ट्वा जालेऽत्राहारलिप्सया ।&lt;br&gt;&#xA;पतितः पाशनिकरैर्बद्धोऽभूत्सपरिच्छदः ।। ६२&lt;br&gt;&#xA;तद्दृष्ट्वा चानुगान्सर्वांश्चित्रग्रीवो जगाद सः ।&lt;br&gt;&#xA;गृहीत्वा चञ्चुभिर्जालं खमुत्पतत वेगतः ।। ६३&lt;br&gt;&#xA;ततस्तथेति ते जालमादायोत्पत्य वेगतः ।&lt;br&gt;&#xA;कपोता नभसा गन्तुं भीताः प्रारेभिरेऽखिलाः ।। ६४&lt;br&gt;&#xA;सोऽप्युत्थायोर्ध्वदृग्विग्नो लुब्धकः संन्यवर्तत ।&lt;br&gt;&#xA;निर्भयोऽथ जगादैतांश्चित्रग्रीवोऽनुयायिनः ।। ६५&lt;br&gt;&#xA;मन्मित्त्रस्य हिरण्यस्य मूषकस्यान्तिकं द्रुतम् ।&lt;br&gt;&#xA;व्रजामः स इमान्पाशांश्छित्त्वास्मान्मोचयिष्यति ।। ६६&lt;br&gt;&#xA;इत्युक्त्वा सोऽनुगैः साकं गत्वा तैर्जालकर्षिभिः ।&lt;br&gt;&#xA;मूषकस्य बिलद्वारं प्राप्याकाशादवातरत् ।। ६७&lt;br&gt;&#xA;भो भो हिरण्य निर्याहि चित्रग्रीवोऽहमागतः ।&lt;br&gt;&#xA;इत्याजुहाव तं तत्र मूषकं स कपोतराट् ।। ६८&lt;br&gt;&#xA;स श्रुत्वा द्वारमार्गेण दृष्ट्वा तं चागतं तथा ।&lt;br&gt;&#xA;सुहृदं निर्ययावाखुस्तस्माच्छतमुखाद्बिलात् ।। ६९&lt;br&gt;&#xA;उपेत्य पृष्ट्वा वृत्तान्तं संभ्रमात्सोऽपि मूषकः ।&lt;br&gt;&#xA;पारावतपतेः पाशान्सानुगस्याच्छिनत्सुहृत् ।। ७०&lt;br&gt;&#xA;छिन्नपाशस्तमामन्त्र्य मूषकं वचनैः प्रियैः ।&lt;br&gt;&#xA;चित्रग्रीवः खमुत्पत्य ययौ सोऽनुचरैः सह ।। ७१&lt;br&gt;&#xA;अन्वागतः स काकोऽत्र लघुपाती विलोक्य तत् ।&lt;br&gt;&#xA;बिलप्रविष्टं तद्द्वारमागत्योवाच मूषकम् ।। ७२&lt;br&gt;&#xA;लघुपातीति काकोऽहं दृष्ट्वा त्वां मित्त्रवत्सलम् ।&lt;br&gt;&#xA;मित्त्रत्वाय वृणोमीदृग्विपदुद्धरणक्षमम् ।। ७३&lt;br&gt;&#xA;तच्छ्रुत्वाभ्यन्तराद्दृष्ट्वा मूषकस्तं स वायसम् ।&lt;br&gt;&#xA;जगाद गच्छ का मैत्री भक्ष्यभक्षकयोरिति ।। ७४&lt;br&gt;&#xA;ततः स वायसोऽवादीच्छान्तं भुक्ते मम त्वयि ।&lt;br&gt;&#xA;तृप्तिः क्षणं स्यान्मित्त्रे तु शश्वज्जीवितरक्षणम् ।। ७५&lt;br&gt;&#xA;इत्याद्युक्त्वा सशपथं कृत्वाश्वासं च तेन सः ।&lt;br&gt;&#xA;निर्गतेनाकरोत्सख्यमाखुना सह वायसः ।। ७६&lt;br&gt;&#xA;स मांसपेशीरानैषीदाखुः शालिकणानपि ।&lt;br&gt;&#xA;एकत्र सह भुञ्जानौ तस्थतुस्तावुभौ सुखम् ।। ७७&lt;br&gt;&#xA;एकदा स च काकस्तं मित्त्रं मूषकमब्रवीत् ।&lt;br&gt;&#xA;इतोऽविदूरे मित्त्रास्ति वनमध्यगता नदी ।। ७८&lt;br&gt;&#xA;तस्यां मन्थरको नाम कूर्मश्चास्ति सुहृन्मम ।&lt;br&gt;&#xA;तदर्थं यामि तत्स्थानं सुप्रापामिषभोजनम् ।। ७९&lt;br&gt;&#xA;कृच्छ्रात्प्राप्य इहाहारो नित्यं व्याधभयं च मे ।&lt;br&gt;&#xA;इत्युक्तवन्तं तं काकं मूषकोऽपि जगाद सः ।। ८०&lt;br&gt;&#xA;सहैव तर्हि वत्स्यामो नय तत्रैव मामपि ।&lt;br&gt;&#xA;ममाप्यस्तीह निर्वेदो वक्ष्ये तत्रैव तं च ते ।। ८१&lt;br&gt;&#xA;इति वादिनमादाय चञ्च्वा तं स हिरण्यकम् ।&lt;br&gt;&#xA;नभसा लघुपाती तद्ययौ वननदीतटम् ।। ८२&lt;br&gt;&#xA;मिलित्वा सह कूर्मेण तत्र मन्थरकेण सः ।&lt;br&gt;&#xA;कृतातिथ्येन मित्त्रेण स तस्थौ मूषकान्वितः ।। ८३&lt;br&gt;&#xA;कथान्तरे च कूर्माय तस्मै स्वागमकारणम् ।&lt;br&gt;&#xA;हिरण्यसख्यवृत्तान्तयुक्तं काकः शशंस सः ।। ८४&lt;br&gt;&#xA;ततः स कूर्मस्तं कृत्वा मित्त्रं वायससंस्तुतम् ।&lt;br&gt;&#xA;देशनिर्वासनिर्वेदहेतुं पप्रच्छ मूषकम् ।। ८९&lt;br&gt;&#xA;ततो हिरण्यः स तयोरुभयोः काककूर्मयोः ।&lt;br&gt;&#xA;शृण्वतोर्निजवृत्तान्तकथामेतामवर्णयत् ।। ८६&lt;br&gt;&#xA;अहं महाबिले तत्र नगरासन्नवर्तिनि ।&lt;br&gt;&#xA;वसन्राजकुलाद्धारमानीयास्थापयं निशि ।। ८७&lt;br&gt;&#xA;दृश्यमानेन हारेण तेन जातौजसं च माम् ।&lt;br&gt;&#xA;समर्थमन्नाहरणे मूषकाः पर्यवारयन् ।। ८८&lt;br&gt;&#xA;अत्रान्तरे च तत्रासीत्कश्चिदस्मद्बिलान्तिके ।&lt;br&gt;&#xA;परिव्राण्मठिकां कृत्वा नानाभिक्षान्नवृत्तिकः ।। ८९&lt;br&gt;&#xA;स भुक्तशेषं भिक्षान्नं नक्तं स्थापयति स्म तत् ।&lt;br&gt;&#xA;भिक्यभाण्डस्थमुल्लम्ब्य शङ्कौ प्रातर्जिघत्सया ।। ९०&lt;br&gt;&#xA;सुप्तस्यात्र च तस्याहं बिलेनान्तः प्रविश्य तत् ।&lt;br&gt;&#xA;दत्तोर्ध्वझम्पो निःशेषमनैषं प्रतियामिनि ।। ९१&lt;br&gt;&#xA;कदाचित्तत्र तस्यागात्सुहृत्प्रव्राजकोऽपरः ।&lt;br&gt;&#xA;भुक्तोत्तरं समं तेन कथां रात्रौ स चाकरोत् ।। ९२&lt;br&gt;&#xA;तावन्नेतुं प्रवृत्तेऽन्नं मयि जर्जरकेण सः ।&lt;br&gt;&#xA;प्रव्राडवादयद्दत्तकर्णस्तद्भाण्डकं मुहुः ।। ९३&lt;br&gt;&#xA;कथमाच्छिद्य किमिदं करोषीति स तेन च ।&lt;br&gt;&#xA;आगन्तुना परिव्राजा पृष्टः प्रव्राट् तमब्रवीत् ।। ९४&lt;br&gt;&#xA;इह मे मूषकः शत्रुरुत्पन्नोऽथ सदैव यः ।&lt;br&gt;&#xA;अपि दूरस्थमुत्प्लुत्य नयत्यन्नमितो मम ।। ९५&lt;br&gt;&#xA;तं त्रासयामि चलयञ्जर्जरेणान्नभाजनम् ।&lt;br&gt;&#xA;इत्युक्तवन्तं प्रव्राजं परिव्राट् सोऽपरोऽब्रवीत् ।। ९६&lt;br&gt;&#xA;लोभो नामैष जन्तूनां दोषायात्र कथां शृणु ।&lt;br&gt;&#xA;तीर्थान्यहं भ्रमन्प्रापमेकं नगरमेकदा ।। ९७&lt;br&gt;&#xA;तत्र चैकस्य विप्रस्य निवासायाविशं गृहम् ।&lt;br&gt;&#xA;स्थिते मयि स विप्रश्च वदति स्म स्वगेहिनीम् ।। ९८&lt;br&gt;&#xA;कृसरं ब्राह्मणकृते पर्वण्यद्य पचेरिति ।&lt;br&gt;&#xA;कुतस्ते निर्धनस्यैतदित्यवोचच्च सापि तम् ।। ९३&lt;br&gt;&#xA;ततः स विप्रोऽवादीत्तां प्रिये कार्येऽपि संचये ।&lt;br&gt;&#xA;नातिसंचयधीः कार्या शृणु चात्र कथामिमाम् ।। १००&lt;br&gt;&#xA;वने क्वापि कृताखेटो व्याधो यन्त्रितसायकः ।&lt;br&gt;&#xA;प्रादाय मांसं धनुषि प्राधावत्सूकरं प्रति ।। १०१&lt;br&gt;&#xA;तेनैव काण्डविद्धेन निहतः पोत्रविक्षतः ।&lt;br&gt;&#xA;स व्यपद्यत तच्चात्र दूरादैक्षत जम्बुकः ।। १०२&lt;br&gt;&#xA;स चागत्य क्षुधार्तोऽपि चिकीर्षुः संचयाय तत् ।&lt;br&gt;&#xA;क्रोडव्याधामिषात्किंचिन्न चखादातिभूयसः ।। १०३&lt;br&gt;&#xA;भोक्तुं प्रववृते तत्तु गत्वा धनुषि यत्स्थितम् ।&lt;br&gt;&#xA;तत्क्षणं चोच्चलद्यन्त्रशरविद्धो ममार सः ।। १०४&lt;br&gt;&#xA;तन्नातिसंचयः कार्य इति तेन द्विजेन सा ।&lt;br&gt;&#xA;भार्योक्ता प्रतिपद्यैतत्तिलान्प्राक्षिपदातपे ।। १०५&lt;br&gt;&#xA;प्रविष्टायां गृहं तस्यां प्राश्य श्वा तानदूषयत् ।&lt;br&gt;&#xA;ततो न कृसरानेतान्कश्चिन्मूल्यादिनाग्रहीत् ।। १०६&lt;br&gt;&#xA;तदेवं नोपभोगाय लोभः क्लेशाय केवलम् ।&lt;br&gt;&#xA;इत्युक्त्वा पुनराह स्म प्रव्राडागन्तुकोऽथ सः ।। १०७&lt;br&gt;&#xA;खनित्रमस्ति चेत्तन्मे दीयतां यावदद्य वः ।&lt;br&gt;&#xA;युक्त्या निवारयाम्येतं मूषकोत्थमुपद्रवम् ।। १०८&lt;br&gt;&#xA;तच्छ्रुत्वा तन्निवासी स प्रव्राट् तस्मै खनित्रकम् ।&lt;br&gt;&#xA;ददावहं च च्छन्नस्थस्तद्दृष्ट्वा प्राविशं बिलम् ।। १०९&lt;br&gt;&#xA;ततस्तेन खनित्रेण प्रव्राडागन्तुकोऽथ सः ।&lt;br&gt;&#xA;मत्संचारबिलं वीक्ष्य प्रारेभे खनितुं शठः ।। ११०&lt;br&gt;&#xA;क्रमाच्च तावदखनत्पलायनपरे मयि ।&lt;br&gt;&#xA;यावत्तं प्राप तत्रस्थं हारं मे चान्यसंचयम् ।। १११&lt;br&gt;&#xA;तेजसानेन तस्याभूदाखोस्तत्तादृशं बलम् ।&lt;br&gt;&#xA;इत्याह स्थानिनं तं च प्रव्राजं मयि शृण्वति ।। ११२&lt;br&gt;&#xA;नीत्वा च तन्मे सर्वस्वं हारं मूर्ध्नि निधाय च ।&lt;br&gt;&#xA;आगन्तुस्थायिनौ हृष्टौ प्रव्राजौ स्वपतः स्म तौ ।। ११३&lt;br&gt;&#xA;प्रसुप्तयोस्तयोस्तं च हर्तुं मां पुनरागतम् ।&lt;br&gt;&#xA;प्रबुध्याताडयद्यष्ट्या प्रव्राट् स्थायी स मूर्धनि ।। ११४&lt;br&gt;&#xA;तेनाहं व्रणितो दैवान्न मृतो बिलमाविशम् ।&lt;br&gt;&#xA;भूयश्च शक्तिर्नाभून्मे तदन्नाहरणप्लवे ।। ११५&lt;br&gt;&#xA;अर्थो हि यौवनं पुंसां तदभावश्च वार्धकम् ।&lt;br&gt;&#xA;तेनास्योजो बलं रूपमुत्साहश्चापि हीयते ।। ११६&lt;br&gt;&#xA;अथात्ममात्रभरणे यत्नवन्तमवेक्ष्य माम् ।&lt;br&gt;&#xA;परित्यज्य गतः सर्वः स मूषकपरिच्छदः ।। ११७&lt;br&gt;&#xA;अवृत्तिके प्रभुं भृत्या अपुण्यं भ्रमरास्तरुम् ।&lt;br&gt;&#xA;अजलं च सरो हंसा मुञ्चन्त्यपि चिरोषितम् ।। ११८&lt;br&gt;&#xA;इत्थं तत्र चिरोद्विग्नः सुहृदं लघुपातिनम् ।&lt;br&gt;&#xA;प्राप्यैतं कच्छपश्रेष्ठ त्वत्पार्श्वमहमागतः ।। ११९&lt;br&gt;&#xA;एवं हिरण्यकेनोक्ते कूर्मो मन्थरकोऽभ्यधात् ।&lt;br&gt;&#xA;स्वमेव स्थानमेतत्ते तन्मा मित्त्राधृतिं कृथाः ।। १२०&lt;br&gt;&#xA;गुणिनो न विदेशोऽस्ति न संतुष्टस्य चासुखम् ।&lt;br&gt;&#xA;धीरस्य च विपन्नास्ति नासाध्यं व्यवसायिनः ।। १२१&lt;br&gt;&#xA;इति तस्मिन्वदत्येव कूर्मे चित्राङ्गसंज्ञकः ।&lt;br&gt;&#xA;दूरतो व्याधवित्रस्तो मृगस्तद्वनमाययौ ।। १२२&lt;br&gt;&#xA;तं दृष्ट्वा तस्य दृष्ट्वा च पश्चाद्व्याधमनागतम् ।&lt;br&gt;&#xA;आश्वासितेन तेनापि सख्यं कूर्मादयो व्यधुः ।। १२३&lt;br&gt;&#xA;न्यवसंस्ते ततस्तत्र काककूर्ममृगाखवः ।&lt;br&gt;&#xA;परस्परोपचारेण सुखिताः सुहृदः समम् ।। १२४&lt;br&gt;&#xA;एकदा क्वापि चित्राङ्गं चिरायातं तमीक्षितुम् ।&lt;br&gt;&#xA;आरुह्य तरुमैक्षिष्ट लघुपाती स तद्वनम् ।। १२५&lt;br&gt;&#xA;ददर्श च नदीतीरे कीलपाशेन संयतम् ।&lt;br&gt;&#xA;चित्राङ्गमवरुह्यैतदवदच्चाखुकूर्मयोः ।। १२६&lt;br&gt;&#xA;ततः संमन्त्र्य चञ्च्वा तं गृहीत्वाखुं हिरण्यकम् ।&lt;br&gt;&#xA;चित्राङ्गस्यान्तिकं तस्य लघुपाती निनाय सः ।। १२७&lt;br&gt;&#xA;हिरण्यकश्च तं बन्धविधुरं मूषको मृगम् ।&lt;br&gt;&#xA;क्षणादमुञ्चदाश्वास्य दशनच्छिन्नपाशकम् ।। १२८&lt;br&gt;&#xA;तावन्मन्थरकोऽभ्येत्य नदीमध्येन कच्छपः ।&lt;br&gt;&#xA;आरुरोह तटं तेषां निकटं स सुहृत्प्रियः ।। १२९&lt;br&gt;&#xA;तत्क्षणं स कुतोऽप्येत्य लुब्धकः पाशदायकः ।&lt;br&gt;&#xA;विद्रुतेषु मृगाद्येषु लब्ध्वा तं कूर्ममग्रहीत् ।। १३०&lt;br&gt;&#xA;क्षिप्त्वा च जालकान्तस्तं यावन्नष्टमृगाकुलः ।&lt;br&gt;&#xA;स याति तावद्दृष्ट्वैतद्दीर्घदृश्वाखुवाक्यतः ।। १३१&lt;br&gt;&#xA;मृगो गत्वा ततो दूरे पतित्वासीन्मृतो यथा ।&lt;br&gt;&#xA;काकस्तु मूर्ध्नि तस्यासीच्चक्षुषी पाटयन्निव ।। १३२&lt;br&gt;&#xA;तद्दृष्ट्वा स गृहीतं तं व्याधो मत्वा मृगं मृतम् ।&lt;br&gt;&#xA;गन्तुं प्रववृते नद्यास्तटे कूर्मं निधाय तम् ।। १३३&lt;br&gt;&#xA;यातं दृष्ट्वा तमभ्येत्य मूषकस्तस्य जालिकाम् ।&lt;br&gt;&#xA;कूर्मस्य सोऽच्छिनत्तेन मुक्तो नद्यां पपात सः ।। १३४&lt;br&gt;&#xA;मृगोऽपि निकटीभूतं व्याधं वीक्ष्य विकच्छपम् ।&lt;br&gt;&#xA;उत्थाय स पलाय्यागात्काकोऽप्यारूढवांस्तरुम् ।। १३५&lt;br&gt;&#xA;एत्य व्याधोऽत्र कूर्मं तं बन्धच्छेदपलायितम् ।&lt;br&gt;&#xA;अप्राप्योभयविभ्रष्टो दैवं शोचन्नगाद्गृहम् ।। १३६&lt;br&gt;&#xA;ततो मिलन्ति स्मैकत्र हृष्टाः कूर्मादयोऽत्र ते ।&lt;br&gt;&#xA;मृगस्तु प्रीतिमानेवं कूर्मादींस्तानुवाच सः ।। १३७&lt;br&gt;&#xA;पुण्यवानस्मि यत्प्राप्ता भवन्तः सुहृदो मया ।&lt;br&gt;&#xA;प्राणानुपेक्ष्य यैरेवं मृत्योरद्याहमुद्धृतः ।। १३८&lt;br&gt;&#xA;एवं प्रशंसता तेन मृगेण सह तत्र ते ।&lt;br&gt;&#xA;अन्योन्यप्रीतिसुखिताः काककूर्माखवोऽवसन् ।। १३९&lt;br&gt;&#xA;प्रज्ञया साधयन्त्येव तिर्यञ्चोऽपि समीहितम् ।&lt;br&gt;&#xA;प्राणैरपि न मुञ्चन्ति तेऽप्येवं मित्त्रमापदि ।। १४०&lt;br&gt;&#xA;एवं च श्रेयसी मित्त्रेष्वासक्तिर्नाङ्गनासु ताम् ।&lt;br&gt;&#xA;ईर्ष्याश्रयत्वाच्छंसन्ति तथा च श्रूयतां कथा ।। १४१&lt;br&gt;&#xA;नगरे क्वापि कोऽप्यासीदीर्ष्यावान्पुरुषः प्रभो ।&lt;br&gt;&#xA;बभूव तस्य भार्या च वल्लभा रूपशालिनी ।। १४२&lt;br&gt;&#xA;अविश्वस्तो न तां जातु मुमोचैकाकिनीं च सः ।&lt;br&gt;&#xA;तस्या हि शीलविभ्रंशं चित्रस्थेभ्योऽप्यशङ्कत ।। १४३&lt;br&gt;&#xA;केनाप्यवश्यकार्येण कदाचित्स पुमानथ ।&lt;br&gt;&#xA;सहैवादाय तां भार्यां प्रतस्थे विषयान्तरम् ।। १४४&lt;br&gt;&#xA;मार्गे सभिल्लामटवीमग्रे दृष्ट्वा स तद्भयात् ।&lt;br&gt;&#xA;स्थापयित्वा गृहे ग्राम्यवृद्धविप्रस्य तां ययौ ।। १४५&lt;br&gt;&#xA;तत्र स्थिता च सा दृष्ट्वा भिल्लांस्तेनागतान्पथा ।&lt;br&gt;&#xA;एकेन यूना भिल्लेन सह धृष्टा ययौ ततः ।। १४६&lt;br&gt;&#xA;तेन युक्ता च तत्पल्लीं यथाकामं चचार सा ।&lt;br&gt;&#xA;उत्क्रान्तेर्ष्यालुपतिका भग्नसेतुरिवापगा ।। १४७&lt;br&gt;&#xA;तावत्स तत्पतिः कृत्वा कार्यमागत्य तं द्विजम् ।&lt;br&gt;&#xA;ग्राम्यं ययाचे तां भार्यां सोऽपि विप्रो जगाद तम् ।। १४८&lt;br&gt;&#xA;न जानेऽहं क्व याता सा जानाम्येतावदेव तु ।&lt;br&gt;&#xA;भिल्ला इहागता आसंस्तैः सा नीता भविष्यति ।। १४९&lt;br&gt;&#xA;सा पल्ली निकटे चेह तत्तत्र व्रज सत्वरम् ।&lt;br&gt;&#xA;ततः प्राप्स्यसि तां भार्यामन्यथा मा मतिं कृथाः ।। १५०&lt;br&gt;&#xA;इत्युक्तस्तेन स रुदन्निन्दन्बुद्धिविपर्ययम् ।&lt;br&gt;&#xA;जगाम भिल्लपल्लीं तां भार्यां तत्र ददर्श च ।। १५१&lt;br&gt;&#xA;सापि दृष्ट्वा तमभ्येत्य पापा भीता तदाब्रवीत् ।&lt;br&gt;&#xA;न मे दोषोऽहमानीता भिल्लेनेह बलादिति ।। १५२&lt;br&gt;&#xA;आयाहि तत्र गच्छावो यावत्कश्चिन्न पश्यति ।&lt;br&gt;&#xA;इति ब्रुवाणं रागान्धं तमुवाच पतिं च सा ।। १५३&lt;br&gt;&#xA;तस्यागमनवेलेयं भिल्लस्याखेटगामिनः ।&lt;br&gt;&#xA;आगतश्चानुधाव्यैव हन्यात्त्वां मां च स ध्रुवम् ।। १५४&lt;br&gt;&#xA;तत्प्रविश्य गुहामेतां प्रच्छन्नस्तिष्ठ संप्रति ।&lt;br&gt;&#xA;रात्रौ च सुप्तं हत्वा तं यास्यावो निर्भयावितः ।। १५५&lt;br&gt;&#xA;एवं तयोक्तः शठया प्रविश्यासीद्गुहां स ताम् ।&lt;br&gt;&#xA;कोऽवकाशो विवेकस्य हृदि कामान्धचेतसः ।। १५६&lt;br&gt;&#xA;साथ कुस्त्री गृहान्तःस्थमानीतं व्यसनेन तम् ।&lt;br&gt;&#xA;भिल्लायादर्शयत्तस्मा आगताय दिनात्यये ।। १५७&lt;br&gt;&#xA;स च निष्कृष्य तं भिल्लः क्रूरकर्मा पराक्रमी ।&lt;br&gt;&#xA;प्रातर्देव्युपहारार्थं बबन्ध सुदृढं तरौ ।। १५८&lt;br&gt;&#xA;भुक्त्वा च पश्यतस्तस्य रात्रौ तद्भार्यया सह ।&lt;br&gt;&#xA;स समासेव्य सुरतं सुखं सुष्वाप तद्युतः ।। १५९&lt;br&gt;&#xA;तं दृष्ट्वा सुप्तमीर्ष्यालुः स पुमांस्तरुसंयतः ।&lt;br&gt;&#xA;चण्डीं स्तुतिभिरभ्यर्च्य ययौ शरणमार्तितः ।। १६०&lt;br&gt;&#xA;साविर्भूय वरं तस्मै तं ददौ येन तस्य सः ।&lt;br&gt;&#xA;तत्खड्गेनैव भिल्लस्य स्रस्तबन्धोऽच्छिनच्छिरः ।। १६१&lt;br&gt;&#xA;एहीदानीं हतः पापो मयायमिति सोऽथ ताम् ।&lt;br&gt;&#xA;प्रबोध्य भार्यां वक्ति स्म साप्युत्तस्थौ सुदुःखिता ।। १६२&lt;br&gt;&#xA;गृहीत्वा तस्य च शिरो भिल्लस्यालक्षितं निशि ।&lt;br&gt;&#xA;ततः प्रतस्थे कुस्त्री सा पत्या तेन सहैव च ।। १६३&lt;br&gt;&#xA;प्रातश्च नगरं प्राप्य दर्शयन्ती शिरोऽत्र तत् ।&lt;br&gt;&#xA;भर्ता हतो मेऽनेनेति चक्रन्दाक्रम्य तं पतिम् ।। १६४&lt;br&gt;&#xA;ततः स नीतस्तद्युक्तो राजाग्रे पुररक्षिभिः ।&lt;br&gt;&#xA;पृष्टस्तत्र यथावृत्तमीर्ष्यालुस्तदवर्णयत् ।। १५५५&lt;br&gt;&#xA;राजाथ तत्त्वमन्विष्य च्छेदयामास कुस्त्रियः ।&lt;br&gt;&#xA;तस्याः कर्णौ च नासां च तत्पतिं च मुमोच तम् ।। १६६&lt;br&gt;&#xA;स मुक्तः स्वगृहं प्रायात्कुस्त्रीस्नेहग्रहोज्झितः ।&lt;br&gt;&#xA;एवं हि कुरुते देव योषिदीर्ष्यानियन्त्रिता ।। १६७&lt;br&gt;&#xA;शिक्षयत्यन्यपुरुषासङ्गमीर्ष्यैव हि स्त्रियः ।&lt;br&gt;&#xA;तदीर्ष्यामप्रकाश्यैव रक्ष्या नारी सुबुद्धिना ।। १६८&lt;br&gt;&#xA;रहस्यं च न वक्तव्यं वनितासु यथा तथा ।&lt;br&gt;&#xA;पुरुषेणेच्छता क्षेममत्र च श्रूयतां कथा ।। १६३&lt;br&gt;&#xA;नागः कश्चित्पलाय्यासीत्कुत्रचिद्गणिकागृहे ।&lt;br&gt;&#xA;मानुषं रूपमास्थाय वैनतेयभयाद्भुवि ।। १७०&lt;br&gt;&#xA;गणिकाप्यग्रहीद्भाटिं सा हस्तिशतपञ्चकम् ।&lt;br&gt;&#xA;स्वप्रभावाच्च तत्तस्य स नागः प्रत्यहं ददौ ।। १७१&lt;br&gt;&#xA;कुतोऽन्वहमियन्तस्ते हस्तिनो ब्रूहि को भवान् ।&lt;br&gt;&#xA;इति निर्बन्धतः साथ तं पप्रच्छ विलासिनी ।। १७२&lt;br&gt;&#xA;मा वोचः कस्यचित्तार्क्ष्यभयादेवमिह स्थितः ।&lt;br&gt;&#xA;नागोऽहमिति वक्ति स्म सोऽपि तां मारमोहितः ।। १७३&lt;br&gt;&#xA;सा तद्रहसि कुट्टन्यै शशंस गणिका ततः ।&lt;br&gt;&#xA;अथ तार्क्ष्यो जगच्चिन्वन्नत्रागात्पुरुषाकृतिः ।। १७४&lt;br&gt;&#xA;उपेत्य कुट्टनीं तां च जगाद त्वत्सुतागृहे ।&lt;br&gt;&#xA;अहमद्य वसाम्यार्ये भाटिर्मे गृह्यतामिति ।। १७५&lt;br&gt;&#xA;इह नागः स्थितो नित्यमिभपञ्चशतीं ददत् ।&lt;br&gt;&#xA;तत्किमेकाहभाट्येति कुट्टन्यपि जगाद तम् ।। १७६&lt;br&gt;&#xA;ततः स गरुडो नागं तत्र स्थितमवेत्य तम् ।&lt;br&gt;&#xA;विवेशातिथिरूपेण तद्वारवनितागृहम् ।। १७७&lt;br&gt;&#xA;तत्र प्रासादपृष्ठस्थं नागं तमवलोक्य सः ।&lt;br&gt;&#xA;प्रकाश्यात्मानमुत्प्लुत्य जघान च जघास च ।। १७८&lt;br&gt;&#xA;अतो न कथयेत्प्राज्ञो रहस्यं स्त्रीष्वनर्गलम् ।&lt;br&gt;&#xA;इत्युक्त्वा गोमुखो मुग्धकथां पुनरवर्णयत् ।। १७९&lt;br&gt;&#xA;ताम्रकुम्भोपमशिराः कोऽप्यासीत्खलतिः पुमान् ।&lt;br&gt;&#xA;स च मूर्खोऽर्थवांल्लोके लज्जते स्म कचैर्विना ।। १८०&lt;br&gt;&#xA;अथ धूर्तस्तमागत्य कोऽप्युवाचोपजीविकः ।&lt;br&gt;&#xA;एकोऽस्ति वैद्यो यो वेत्ति केशोत्पादनमौषधम् ।। १८१&lt;br&gt;&#xA;एतच्छ्रुत्वा तमाह स्म तमानयसि चेन्मम ।&lt;br&gt;&#xA;ततोऽहं तव दास्यामि धनं वैद्यस्य तस्य च ।। १८२&lt;br&gt;&#xA;एवमुक्तवतस्तस्य धनं भुक्त्वाचिरेण सः ।&lt;br&gt;&#xA;मुग्धस्यानीतवानेकं धूर्तो धूर्तचिकित्सकम् ।। १८३&lt;br&gt;&#xA;उपजीव्य चिरं सोऽपि खल्वाटं तं भिषक्छिरः ।&lt;br&gt;&#xA;अपास्य वेष्टनं युक्त्वा मुग्धायास्मायदर्शयत् ।। १८४&lt;br&gt;&#xA;तद्दृष्ट्वाप्यविमर्शः सन्वैद्यं केशार्थमौषधम् ।&lt;br&gt;&#xA;तं ययाचे स जडधीस्ततो वैद्योऽब्रवीत्स तम् ।। १८५&lt;br&gt;&#xA;खल्वाटः स्वयमन्यस्य जनयेयं कथं कचान् ।&lt;br&gt;&#xA;इति ते मूर्ख निर्लोम दर्शितं स्वशिरो मया ।। १८६&lt;br&gt;&#xA;तथापि त्वं न वेत्स्येव धिगित्युक्त्वा ययौ भिषक् ।&lt;br&gt;&#xA;एवं देव सदा धूर्ताः क्रीडन्ति जडबुद्धिभिः ।। १८७&lt;br&gt;&#xA;एवं श्रुतः केशमुग्धस्तैलमुग्धो निशम्यताम् ।&lt;br&gt;&#xA;मुग्धोऽभूत्पुरुषः कश्चिद्भृत्यः शिष्टस्य कस्यचित् ।। १०८&lt;br&gt;&#xA;स तेन स्वामिना तैलमानेतुं वणिजोऽन्तिकम् ।&lt;br&gt;&#xA;प्रेषितो जातु तत्तस्मात्पात्रे तैलमुपाददे ।। १८९&lt;br&gt;&#xA;तैलपात्रं गृहीत्वा तदागच्छंस्तत्र केनचित् ।&lt;br&gt;&#xA;ऊचे मित्रेण रक्षेदं तैलपात्रं स्रवत्यधः ।। १९०&lt;br&gt;&#xA;तच्छ्रुत्वा वीक्षितुमधः पात्रं तत्पर्यवर्तयत् ।&lt;br&gt;&#xA;स मूढस्तेन तत्सर्वं तैलं तस्यापतद्भुवि ।। १९१&lt;br&gt;&#xA;तद्बुद्ध्वा लोकहास्योऽसौ निरस्तः स्वामिना गृहात् ।&lt;br&gt;&#xA;तस्मात्स्वबुद्धिर्मुग्धस्य वरं न त्वनुशासनम् ।। १९२&lt;br&gt;&#xA;तैलमुग्धः श्रुतस्तावदस्थिमुग्धो निशम्यताम् ।&lt;br&gt;&#xA;अभून्मूर्खः पुमान्कश्चिद्भार्याभूत्तस्य चासती ।। १९३&lt;br&gt;&#xA;सा तस्मिन्नेकदा पत्यौ कार्याद्देशान्तरं गते ।&lt;br&gt;&#xA;दत्तकर्तव्यशिक्षां स्वामाप्तां कर्मकरीं गृहे ।। १९४&lt;br&gt;&#xA;अनन्यदासीं संस्थाप्य निर्गत्यैकान्ततस्ततः ।&lt;br&gt;&#xA;ययावुपपतेर्गेहं निरर्गलसुखेच्छया ।। १९५&lt;br&gt;&#xA;अथागतं तत्पतिं सा स्थितशिक्षाश्रुगद्गदम् ।&lt;br&gt;&#xA;कर्मकर्यवदद्भार्या मृता दग्धा च सा तव ।। १९६&lt;br&gt;&#xA;इत्युक्त्वा सा श्मशानं च नीत्वा तस्मायदर्शयत् ।&lt;br&gt;&#xA;अस्थीन्यन्यचितास्थानि तान्यादाय रुदंश्च सः ।। १९७&lt;br&gt;&#xA;कृतोदकोऽथ तीर्थेषु प्रक्षिप्यास्थीनि तानि च ।&lt;br&gt;&#xA;प्रावर्तत स भार्यायास्तस्याः श्राद्धविधौ जडः ।। १९८&lt;br&gt;&#xA;सद्विप्र इत्युपानीतं कर्मकर्या तयैव च ।&lt;br&gt;&#xA;तमेव भार्योपपतिं श्राद्धविप्रं चकार सः ।। १९९&lt;br&gt;&#xA;तेनोपपतिना सार्धं तद्भार्याभ्येत्य तत्र सा ।&lt;br&gt;&#xA;उदारवेषा भुङ्क्ते स्म मृष्टान्नं मासि मासि तत् ।। २००&lt;br&gt;&#xA;सतीधर्मप्रभावेण भार्या ते परलोकतः ।&lt;br&gt;&#xA;पश्यागत्य स्वयं भुङ्क्ते ब्राह्मणेन समं प्रभो ।। २०१&lt;br&gt;&#xA;इति कर्मकरी सा तमवोचत्तत्पतिं यथा ।&lt;br&gt;&#xA;तथैव प्रतिपेदे तत्सर्वं मूर्खशिरोमणिः ।। २०२&lt;br&gt;&#xA;वञ्चयन्ते हेलयैवैवं कुस्त्रीभिः सरलाशयाः ।&lt;br&gt;&#xA;श्रुतोऽस्थिमुग्धश्चण्डालकन्यका श्रूयतां त्वया ।। २०३&lt;br&gt;&#xA;अभूद्रूपवती कापि मुग्धा चण्डालकन्यका ।&lt;br&gt;&#xA;सार्वभौमवरप्राप्तौ संकल्पं हृदि साकरोत् ।। २०४&lt;br&gt;&#xA;सा जातु दृष्ट्वा राजानं नगरभ्रमनिर्गतम् ।&lt;br&gt;&#xA;सर्वोत्तमं भर्तृबुद्धेरनुयातुं प्रचक्रमे ।। २०५&lt;br&gt;&#xA;तावदागात्पथा तेन मुनिस्तस्य प्रणम्य सः ।&lt;br&gt;&#xA;पादौ गजावरूढः सन्राजा स्वभवनं ययौ ।। २०६&lt;br&gt;&#xA;तद्दृष्ट्वा राजतोऽप्येनं विचिन्त्य मुनिमुत्तमम् ।&lt;br&gt;&#xA;चण्डालकन्या राजानं त्यक्त्वा सा मुनिमन्वगात् ।। २०७&lt;br&gt;&#xA;मुनिः सोऽपि व्रजन्दृष्ट्वा शून्यमग्रे शिवालयम् ।&lt;br&gt;&#xA;न्यस्तजानुः क्षितौ तत्र शिवं नत्वा ययौ ततः ।। २०८&lt;br&gt;&#xA;तद्वीक्ष्य सान्त्यजा मत्वा मुनेरप्युत्तमं शिवम् ।&lt;br&gt;&#xA;भर्तृबुद्ध्या मुनिं त्यक्त्वा देवं तत्रैव शिश्रिये ।। २०९&lt;br&gt;&#xA;क्षणाच्चात्र प्रविश्य श्वा देवस्यारुह्य पीठिकाम् ।&lt;br&gt;&#xA;जङ्घामुत्क्षिप्य जातेर्यत्सदृशं तस्य तद्व्यधात् ।। २१०&lt;br&gt;&#xA;तद्विलोक्यान्त्यजा मत्वा देवाच्छ्वानं तमुत्तमम् ।&lt;br&gt;&#xA;यान्तं तमेवान्वगात्सा त्यक्त्वा देवं पतीच्छया ।। २११&lt;br&gt;&#xA;श्वा चागत्यैव चण्डालगृहं परिचितस्य सः ।&lt;br&gt;&#xA;चण्डालयूनः प्रणयाल्लुलोठैकस्य पादयोः ।। २१२&lt;br&gt;&#xA;तदालोक्योत्तमं मत्वा शुनश्चण्डालपुत्रकम् ।&lt;br&gt;&#xA;स्वजातितुष्टा वव्रे सा तमेव पतिमन्त्यजा ।। २१३&lt;br&gt;&#xA;एवं कृतपदा दूरे पतन्ति स्वपदे जडाः ।&lt;br&gt;&#xA;एवं च मूर्खं राजानं संक्षेपादपरं शृणु ।। २१४&lt;br&gt;&#xA;मूर्खः कश्चिदभूद्राजा कृपणः कोषवानपि ।&lt;br&gt;&#xA;एकदा जगदुश्चैवं मन्त्रिणस्तं हितैषिणः ।। २१५&lt;br&gt;&#xA;दानं हरति देवेह दुर्गतिं पारलौकिकीम् ।&lt;br&gt;&#xA;तद्देहि दानमायूंषि भङ्गुराणि धनानि च ।। २१६&lt;br&gt;&#xA;तच्छ्रुत्वा स नृपोऽवादीद्दानं दास्याम्यह तदा ।&lt;br&gt;&#xA;दुर्गतिं प्राप्तमात्मानं मृतो द्रक्ष्यामि चेदिति ।। २१७&lt;br&gt;&#xA;ततश्चान्तर्हसन्तस्ते तूष्णीमासत मन्त्रिणः ।&lt;br&gt;&#xA;एवं नोज्झति मूढोऽर्थान्यावदर्थैः स नोज्झितः ।। २१०&lt;br&gt;&#xA;राजभौतः श्रुतो देव मध्ये मित्रद्वयं शृणु ।&lt;br&gt;&#xA;बभूव चन्द्रापीडाख्यः कान्यकुब्जे महीपतिः ।। २१९&lt;br&gt;&#xA;तस्याभवच्च धवलमुखाख्यः कोऽपि सेवकः ।&lt;br&gt;&#xA;बहिर्भुक्त्वा च पीत्वा च सदैव प्राविशद्गृहम् ।। २२०&lt;br&gt;&#xA;भुक्तपीतः कुतो नित्यमायासीति च भार्यया ।&lt;br&gt;&#xA;पृष्टः स जातु धवलमुखस्तामेवमभ्यधात् ।। २२१&lt;br&gt;&#xA;सुहृत्पार्श्वादहं शश्वद्भुक्त्वा पीत्वा च सुन्दरि ।&lt;br&gt;&#xA;सदैवायामि येनास्ति लोके मित्रद्वयं मम ।। २२२&lt;br&gt;&#xA;कल्याणवर्मनामैको भोजनाद्युपकारकृत् ।&lt;br&gt;&#xA;द्वितीयो वीरबाहुश्च प्राणैरप्युपकारकः ।। २२३&lt;br&gt;&#xA;एवं श्रुत्वैव धवलमुखोऽसौ भार्यया तया ।&lt;br&gt;&#xA;ऊचे मित्रद्वयं तन्मे भवता दर्श्यतामिति ।। २२४&lt;br&gt;&#xA;ततो ययौ स तद्युक्तस्तस्य कल्याणवर्मणः ।&lt;br&gt;&#xA;गृहं सोऽपि महार्हैस्तमुपचारैरुपाचरत् ।। २२५&lt;br&gt;&#xA;अन्येद्युः स ययौ वीरबाहोर्भार्यायुतोऽन्तिकम् ।&lt;br&gt;&#xA;स च द्यूतस्थितः कृत्वा स्वागतं तं विसृष्टवान् ।। २२६&lt;br&gt;&#xA;ततोऽब्रवीत्सा धवलमुखं भार्या सकौतुका ।&lt;br&gt;&#xA;कल्याणवर्मा महतीं सत्क्रियामकरोत्तव ।। २२७&lt;br&gt;&#xA;कृतं स्वागतमात्रं तु भवतो वीरबाहुना ।&lt;br&gt;&#xA;तदार्यपुत्र तं मित्त्रं मन्यसेऽभ्यधिकं कथम् ।। २२८&lt;br&gt;&#xA;तच्छ्रुत्वा सोऽब्रवीद्गच्छ मिथ्या तौ ब्रूह्युभौ क्रमात् ।&lt;br&gt;&#xA;राजा नः कुपितोऽकस्मात्ततो ज्ञास्यस्यथ स्वयम्।। २२९&lt;br&gt;&#xA;इत्युक्ता तेन गत्वैव सा तथेति तदैव तत् ।&lt;br&gt;&#xA;कल्याणवर्मणोऽवोचत्स श्रुत्वैव जगाद ताम् ।। २३०&lt;br&gt;&#xA;भवत्यहं वणिक्पुत्रो ब्रूहि राज्ञः करोमि किम् ।&lt;br&gt;&#xA;इत्युक्ता तेन सा प्रायाद्वीरबाहोरथान्तिकम् ।। २३१&lt;br&gt;&#xA;तस्मै तथैव साशंसद्राजकोपं स्वभर्तरि ।&lt;br&gt;&#xA;स श्रुत्वैवाययौ धावन्गृहीत्वा खड्गचर्मणी ।। २३२&lt;br&gt;&#xA;मन्त्रिभिर्वारितः कोपाद्राजासौ तद्व्रजेति तम् ।&lt;br&gt;&#xA;वीरबाहुं स धवलमुखोऽथ प्राहिणोद्गृहम् ।। २३३&lt;br&gt;&#xA;एवं तदन्तरं तन्वि मित्त्रयोरेतयोर्मम ।&lt;br&gt;&#xA;इति भार्याथ धवलमुखेनोक्ता तुतोष सा ।। २३४&lt;br&gt;&#xA;इत्यन्यदुपचारेण मित्त्रमन्यत्तु सत्यतः ।&lt;br&gt;&#xA;तुल्येऽपि स्निग्धतायोगे तैलं तैलं घृतं घृतम् ।। २३५&lt;br&gt;&#xA;इत्याख्याय कथामेतां मन्त्री मुग्धकथाः क्रमात् ।&lt;br&gt;&#xA;नरवाहनदत्ताय गोमुखोऽकथयत्पुनः ।। २३६&lt;br&gt;&#xA;कश्चिन्मुग्धोऽध्वगस्तीर्त्वा कृच्छ्रात्तृष्णातुरोऽटवीम् ।&lt;br&gt;&#xA;नदीं प्राप्यापि न पपौ वीक्षांचक्रे परं जलम् ।। २३७&lt;br&gt;&#xA;तृषितोऽपि पिबस्यम्भः किं नेत्युक्तोऽत्र केनचित् ।&lt;br&gt;&#xA;इयत्कथं पिबामीति मन्दबुद्धिरुवाच तम् ।। २३९&lt;br&gt;&#xA;किं दण्डयति राजा त्वां सर्वं पीतं न चेत्त्वया ।&lt;br&gt;&#xA;इति तेनोपहसितोऽप्यम्बुमुग्धः स नापिबत् ।। २३९&lt;br&gt;&#xA;एवं न शक्नुवन्तीह यद्यत्कर्तुमशेषतः ।&lt;br&gt;&#xA;यथाशक्ति न तस्यांशमपि कुर्वन्त्यबुद्धयः ।। २४०&lt;br&gt;&#xA;जलभीतः श्रुतो देव श्रूयतां पुत्रघात्ययम् ।&lt;br&gt;&#xA;बहुपुत्रो दरिद्रश्च मूर्खः कश्चिदभूत्पुमान् ।। २४१&lt;br&gt;&#xA;स एकस्मिन्मृते पुत्रे द्वितीयमवधीत्स्वयम् ।&lt;br&gt;&#xA;कथं बालोऽयमेकाकी पथि दूरे व्रजेदिति ।। २४२&lt;br&gt;&#xA;ततः स निन्द्यो हास्यश्च देशान्निर्वासितो जनैः ।&lt;br&gt;&#xA;एवं पशुश्च मूर्खश्च निर्विवेकमती समौ ।। २४३&lt;br&gt;&#xA;श्रुतस्त्वया पुत्रघाती भ्रातृभौतमिमं शृणु ।&lt;br&gt;&#xA;जनमध्ये कथाः कुर्वन्कोऽप्यासीत्क्वापि मुग्धधीः ।। २४४&lt;br&gt;&#xA;स भव्यं पुरुषं दूरादीदृष्ट्वा मूर्खोऽब्रवीदिदम् ।&lt;br&gt;&#xA;एष मे भवति भ्राता रिक्थमस्य हराम्यतः ।। २४५&lt;br&gt;&#xA;अहं तु कश्चिन्नैतस्य तेन नैतदृणं मम ।&lt;br&gt;&#xA;इत्युक्तवान्स मूढोऽत्र पाषाणानप्यहासयत् ।। २४६&lt;br&gt;&#xA;एव मूढस्य मूढत्वं स्वार्थान्धस्यातिचित्रता ।&lt;br&gt;&#xA;भ्रातृभौतः श्रुतो देव ब्रह्मचारिसुतं शृणु ।। २४७&lt;br&gt;&#xA;कश्चित्पितृगुणाख्यानप्रवृत्तसखिमध्यगः ।&lt;br&gt;&#xA;मुग्धः स्वपितुरुत्कर्षं वर्णयन्नेवमभ्यधात् ।। २४८&lt;br&gt;&#xA;आबाल्याद्ब्रह्मचारी मे पिता नान्योऽस्ति तत्समः ।&lt;br&gt;&#xA;तच्छ्रुत्वा त्वं कुतो जात इति तं सुहृदोऽबुवन् ।। २४९&lt;br&gt;&#xA;मानसोऽहं सुतस्तस्येत्येवं पुनरपि ब्रुवन् ।&lt;br&gt;&#xA;विशेषतो विहसितः स तैर्जडशिरोमणिः ।। २५०&lt;br&gt;&#xA;अत्यारूढं वदन्त्येवमसंबद्धं जडाशयाः ।&lt;br&gt;&#xA;ब्रह्मचारिसुतं श्रुत्वा श्रूयतां गणकोऽप्ययम् ।। २५१&lt;br&gt;&#xA;वभूव नाम गणकः कश्चिद्विज्ञानवर्जितः ।&lt;br&gt;&#xA;स भार्यापुत्रसहितः स्वदेशावृत्त्यभावतः ।। २५२&lt;br&gt;&#xA;गत्वा देशान्तरं चैव मिथ्याविज्ञानमात्मनः ।&lt;br&gt;&#xA;कृतकप्रत्ययेनार्थपूजां प्राप्तमदर्शयत् ।। २५३&lt;br&gt;&#xA;परिष्वज्य सुतं बालं स तं सर्वजनाग्रतः ।&lt;br&gt;&#xA;रुरोद पृष्टश्च जनैरेवं पापो जगाद सः ।। २५४&lt;br&gt;&#xA;भूतं भव्यं भविष्यच्च जानेऽहं तदयं शिशुः ।&lt;br&gt;&#xA;विपत्स्यते मे दिवसे सप्तमे तेन रोदिमि ।। २५५&lt;br&gt;&#xA;इत्युक्त्वा तत्र विस्माप्य लोकं प्राप्तेऽह्नि सप्तमे ।&lt;br&gt;&#xA;प्रत्यूष एव सुप्तं च स व्यापादितवान्सुतम् ।। २५६&lt;br&gt;&#xA;दृष्ट्वाथ तं मृतं बालं संजातप्रत्ययैर्जनैः ।&lt;br&gt;&#xA;पूजितो धनमासाद्य स्वदेशं स्वैरमाययौ ।। २५७&lt;br&gt;&#xA;इत्यर्थलोभान्मिथ्यैव विज्ञानख्यापनेच्छवः ।&lt;br&gt;&#xA;मूर्खाः पुत्रमपि घ्नन्ति न रज्येत्तेषु बुद्धिमान् ।। २५८&lt;br&gt;&#xA;अयं च श्रूयतां मूर्खः क्रोधनः पुरुषः प्रभो ।&lt;br&gt;&#xA;बहिः स्थितस्य कस्यापि पुंसः कुत्रापि शृण्वतः ।। २५९&lt;br&gt;&#xA;अभ्यन्तरे गुणान्कश्चिच्छशंस स्वजनाग्रतः ।&lt;br&gt;&#xA;तदा चैकोऽब्रवीत्तत्र सत्यं स गुणवान्सखे ।। २६०&lt;br&gt;&#xA;किं तु द्वौ तस्य दोषौ स्तः साहसी क्रोधनश्च यत् ।&lt;br&gt;&#xA;इतिवादिनमेवैतं बहिर्वर्ती निशम्य सः ।। २६१&lt;br&gt;&#xA;पुमान्प्रविश्य सहसा वाससावेष्टयद्गले ।&lt;br&gt;&#xA;रे जाल्म साहसं किं मे क्रोधः कश्च मया कृतः ।। २६२&lt;br&gt;&#xA;इत्युवाच च साक्षेपं पुमान्क्रोधाग्निना ज्वलन् ।&lt;br&gt;&#xA;ततो हसन्तस्तत्रान्ये तमूचुः किं ब्रवीत्यदः ।। २६३&lt;br&gt;&#xA;प्रत्यक्षदर्शितक्रोधसाहसोऽपि भवानिति ।&lt;br&gt;&#xA;एवं स्वदोषः प्रकटोऽप्यज्ञैर्देव न बुध्यते ।। २६४&lt;br&gt;&#xA;इदानीं श्रूयतां मुग्धः कन्यावर्धयिता नृपः ।&lt;br&gt;&#xA;राजाभूत्कोऽपि कन्यैका सुरूपाजनि तस्य च ।। २६५&lt;br&gt;&#xA;स वर्धयितुकामस्तामतिस्नेहेन सत्वरम् ।&lt;br&gt;&#xA;वैद्यानानीय नृपतिः प्रीतिपूर्वमभाषत ।। २६६&lt;br&gt;&#xA;सदौषधप्रयोगं तं कंचित्कुरुत येन मे ।&lt;br&gt;&#xA;सुतैषा वर्धते शीघ्रं सद्भर्त्रे च प्रदीयते ।। २६७&lt;br&gt;&#xA;तच्छ्रुत्वा तेऽब्रुवन्वैद्या उपजीवयितुं जडम् ।&lt;br&gt;&#xA;अस्त्यौषधमितो दूरात्तत्तु देशादवाप्यते ।। २६८&lt;br&gt;&#xA;आनयामश्च यावत्तत्तावदेव सुता तव ।&lt;br&gt;&#xA;अदृश्या स्थापनीयैषा विधानं तत्र हीदृशम् ।। २६९&lt;br&gt;&#xA;इत्युक्त्वा स्थापयामासुश्छन्नां ते तां नृपात्मजाम् ।&lt;br&gt;&#xA;संवत्सरानत्र बहूनौषधप्राप्तिशंसिनः ।। २७०&lt;br&gt;&#xA;यौवनस्थां च तां प्राप्तामौषधेन प्रवर्धिताम् ।&lt;br&gt;&#xA;ब्रुवाणा दर्शयामासुः सुतां तस्मै महीभृते ।। २७१&lt;br&gt;&#xA;सोऽपि तान्पूरयामास वैद्यांस्तुष्टो धनोच्चयैः ।&lt;br&gt;&#xA;इति व्याजाज्जडधियो धूर्तैर्भुज्यन्त ईश्वराः ।। २७२&lt;br&gt;&#xA;अयं चाकर्ण्यतामर्धपणोपार्जितपण्डितः ।&lt;br&gt;&#xA;अभून्नगरवास्येकः पुमान्प्रज्ञाभिमानवान् ।। २७३&lt;br&gt;&#xA;ग्रामवासी च तस्यैकः पुमान्संवत्सरावधि ।&lt;br&gt;&#xA;भृतको वृत्त्यसंतोषादापृच्छ्य स्वगृहं ययौ ।। २७४&lt;br&gt;&#xA;गते तस्मिंश्च पप्रच्छ भार्या तन्वि गतः स ना ।&lt;br&gt;&#xA;त्वत्तः किंचिद्गृहीत्वेति साप्यर्धपणमभ्यधात् ।। २७५&lt;br&gt;&#xA;ततो दशपणान्कृत्वा पाथेयं स नदीतटे ।&lt;br&gt;&#xA;गत्वा स्वभृतकात्तस्मात्तमर्धपणमानयत् ।। २७६&lt;br&gt;&#xA;तच्चार्थकौशलं शंसन्स ययौ लोकहास्यताम् ।&lt;br&gt;&#xA;एवं बहु क्षपयति स्वल्पस्यार्थे धनान्धधीः ।। २७७&lt;br&gt;&#xA;अथेदानीमभिज्ञानकर्ता च श्रूयतां प्रभो ।&lt;br&gt;&#xA;कस्यचिद्यानपात्रेण मूर्खस्य व्रजतोऽम्बुधौ ।। २७८&lt;br&gt;&#xA;राजतं भाजनं हस्तादपतत्तज्जलान्तरे ।&lt;br&gt;&#xA;स तत्र मूर्खोऽभिज्ञानमावर्तादिकमग्रहीत् ।। २७९&lt;br&gt;&#xA;आगच्छन्नुद्धरिष्यामि तदितोऽब्धिजलादिति ।&lt;br&gt;&#xA;पारं प्राप्याम्बुधेस्तीर्णो दृष्ट्वावर्तादि वारिणि ।। २८०&lt;br&gt;&#xA;ममज्ज भाजनं प्राप्तुमभिज्ञानधिया मुहुः ।&lt;br&gt;&#xA;पृष्टश्चोक्ताशयः सोऽन्यैरुपाहस्यत धिक्कृतः ।। २८१&lt;br&gt;&#xA;एवं च शणुतेदानींप्रतिमांसप्रदं नृपम् ।&lt;br&gt;&#xA;मुग्धः कोऽपि नृपोऽपश्यत्प्रासादाद्द्वावथो नरौ ।। २८१&lt;br&gt;&#xA;&amp;hellip;&amp;hellip;&amp;hellip;&amp;hellip;&amp;hellip;&amp;hellip;&amp;hellip;&amp;hellip;&amp;hellip;&amp;hellip;&amp;hellip;&amp;hellip; ।&lt;br&gt;&#xA;&amp;hellip;&amp;hellip;&amp;hellip;&amp;hellip;&amp;hellip;&amp;hellip;&amp;hellip; &amp;hellip;.. ।। २८३&lt;br&gt;&#xA;तयोरेकेन च हृतं मांसं दृष्ट्वा महानसे ।&lt;br&gt;&#xA;पञ्च मांसपलान्यङ्गात्तस्य हर्तुर्व्यकर्तयत् ।। २८४&lt;br&gt;&#xA;उत्कृत्तमांसं क्रन्दन्तं दृष्ट्वा तं पतितं भुवि ।&lt;br&gt;&#xA;जातानुकम्पो राजासौ प्रतीहारं समादिशत् ।। २८५&lt;br&gt;&#xA;छिन्ने पञ्चपली मांसे नास्य शाम्यति सा व्यथा ।&lt;br&gt;&#xA;तदतोऽप्यधिकं मांसममुष्मै दीयतामिति ।। २८६&lt;br&gt;&#xA;किं जीवति शिरश्छिन्नो दत्तैरुत शिरःशतैः ।&lt;br&gt;&#xA;दास्यामि देवेत्युक्त्वा स क्षत्ता गत्वाहसद्बहिः ।। २८७&lt;br&gt;&#xA;तं समाश्वास्य वैद्येभ्यः कृत्तमांसं समर्पयत् ।&lt;br&gt;&#xA;एवं मूढप्रभुर्वेत्ति निग्रहं नाप्यनुग्रहम् ।। २८८&lt;br&gt;&#xA;इयं चाकर्ण्यतां मन्दा स्त्री पुत्रान्तरकाङ्क्षिणी ।&lt;br&gt;&#xA;एकपुत्रा स्त्रियं कांचिदन्यपुत्राभिकाङ्क्षया ।। २८९&lt;br&gt;&#xA;पृच्छन्तीमब्रवीत्काचित्पाखण्डा क्षुद्रतापसी ।&lt;br&gt;&#xA;योऽयं पुत्रोऽस्ति ते बालस्तं हत्वा देवताबलिः ।। २९०&lt;br&gt;&#xA;क्रियते चेत्ततोऽन्यस्ते निश्चितं जायते सुतः ।&lt;br&gt;&#xA;एवं तयोक्ता यावत्सा तत्तथाकर्तुमिच्छति ।। २९१&lt;br&gt;&#xA;तावद्बुद्ध्वा हितान्या स्त्री वृद्धा तामवदद्रहः ।&lt;br&gt;&#xA;हंसि पापे सुतं जातमजातं प्राप्तुमिच्छसि ।। २९२&lt;br&gt;&#xA;यदि सोऽपि न जातस्ते ततस्त्वं किं करिष्यसि ।&lt;br&gt;&#xA;इत्यवार्यत सा पापादार्यया वृद्धया तया ।। २९३&lt;br&gt;&#xA;एवं पतन्त्यकार्येषु शाकिनीसंगताः स्त्रियः ।&lt;br&gt;&#xA;वृद्धोपदेशेन तु ता रक्ष्यन्ते कृतयन्त्रणाः ।। २९४&lt;br&gt;&#xA;अयमामलकानेता देवेदानीं निशम्यताम् ।&lt;br&gt;&#xA;कस्याप्यभूद्गृहस्थस्य भृत्यः कश्चन मुग्धधीः ।। २९५&lt;br&gt;&#xA;समादिशद्गृहस्थस्तं भृत्यमामलकप्रियः ।&lt;br&gt;&#xA;गच्छारामात्सुमधुराण्यानयामलकानि मे ।। २९६&lt;br&gt;&#xA;एकैकं दशनच्छेदेनास्वाद्यानीतवाञ्जडः ।&lt;br&gt;&#xA;आस्वाद्य मधुराण्येतान्यानीतानीक्षतां प्रभुः ।। २९७&lt;br&gt;&#xA;सोऽब्रवीत्सोऽपि तान्यर्धोच्छिष्टान्यालोक्य कुत्सया ।&lt;br&gt;&#xA;जहौ गृहपतिस्तेन भृत्येनाबुद्धिना समम् ।। २९८&lt;br&gt;&#xA;निष्प्रज्ञो नाशयत्येव प्रभोरर्थमथात्मनः ।&lt;br&gt;&#xA;अन्तरा चात्र शृणुत भ्रातृद्वयकथामिमाम् ।। २९९&lt;br&gt;&#xA;ब्राह्मणौ भ्रातरावास्तां पुरे पाटलिपुत्रके ।&lt;br&gt;&#xA;यज्ञसोम इति ज्येष्ठः कीर्तिसोमोऽस्य चानुजः ।। ३००&lt;br&gt;&#xA;पित्र्यं चाभूद्धनं भूरि तयोर्ब्राह्मणपुत्रयोः ।&lt;br&gt;&#xA;कीर्तिसोमो निजं भागं व्यवहारादवर्धयत् ।। ३०१&lt;br&gt;&#xA;यज्ञसोमस्तु भुञ्जानो ददच्चाप्यनयत्क्षयम् ।&lt;br&gt;&#xA;ततः स निर्धनीभूतो निजां भार्यामभाषत ।। ३०२&lt;br&gt;&#xA;प्रिये धनाढ्यो भूत्वाहमिदानीं निर्धनः कथम् ।&lt;br&gt;&#xA;वसामि मध्ये बन्धूनां तद्विदेशं श्रयावहे ।। ३०३&lt;br&gt;&#xA;पाथेयेन विना कुत्र याव इत्युदिते तया ।&lt;br&gt;&#xA;निर्बन्धं स यदा चक्रे तदा भार्या तमाह सा ।। ३०४&lt;br&gt;&#xA;अवश्यं यदि गन्तव्यं तद्गत्वा कीर्तिसोमतः ।&lt;br&gt;&#xA;मृगयस्व धनं किंचित्पाथेयमनुजादिति ।। ३०५&lt;br&gt;&#xA;ततो गत्वानुजं यावत्पाथेयं तं स मार्गति ।&lt;br&gt;&#xA;तावत्तदनुजः सोऽत्र जगदे भार्यया स्वया ।। ३०६&lt;br&gt;&#xA;क्षपितस्वधनायास्मै वयं दद्मः कुतः कियत् ।&lt;br&gt;&#xA;य एव हि दरिद्रः स्यात्स एवास्मान्भजिष्यति ।। ३०७&lt;br&gt;&#xA;श्रुत्वैतत्कीर्तिसोमोऽसौ भ्रातृस्नेहान्वितोऽपि सन् ।&lt;br&gt;&#xA;नैच्छद्दातुं किमप्यस्मै कष्टा कुस्त्रीषु वश्यता ।। ३०८&lt;br&gt;&#xA;यज्ञसोमस्ततस्तूष्णीं गत्वा पत्न्यै निवेद्य तत् ।&lt;br&gt;&#xA;तया सह प्रस्थितवान्दैवैकशरणस्ततः ।। ३०९&lt;br&gt;&#xA;गच्छन्प्राप्तोऽटवीं दैवान्निगीर्णोऽजगरेण सः ।&lt;br&gt;&#xA;तद्भार्या च तदालोक्य चक्रन्द पतिता भुवि ।। ३१०&lt;br&gt;&#xA;किमाक्रन्दसि भद्रे त्वमिति मानुषभाषया ।&lt;br&gt;&#xA;सा तेनाजगरेणोक्ता ब्राह्मणी निजगाद तम् ।। ३११&lt;br&gt;&#xA;न क्रन्दामि कथं यस्मान्यहासत्त्व मम त्वया ।&lt;br&gt;&#xA;दुःखिताया विदेशेऽ हा भिक्षाभाजनं हृतम् ।। ३१२&lt;br&gt;&#xA;तच्छ्रुत्वाजगरो वक्त्रादुद्गीर्यास्यै ददौ महत् ।&lt;br&gt;&#xA;स्वर्णपात्रं गृहाणेदं भिक्षाभाण्डमिति ब्रुवन् ।। ३१३&lt;br&gt;&#xA;को महाभाग भिक्षां मे दास्यत्यस्मिन्स्त्रिया इति ।&lt;br&gt;&#xA;उक्तस्तया सद्ब्राह्मण्या जगादाजगरश्च सः ।। ३१४&lt;br&gt;&#xA;न दास्यत्यर्थितो योऽत्र भिक्षां ते तस्य तत्क्षणम् ।&lt;br&gt;&#xA;शतधा यास्यति शिरः सत्यमेतद्वचो मम ।। ३१५&lt;br&gt;&#xA;तच्छ्रुत्वा ब्राह्मणी सा तमुवाचाजगरं सती ।&lt;br&gt;&#xA;यदेवं तत्त्वमेवात्र भर्तृभिक्षां प्रयच्छ मे ।। ३१६&lt;br&gt;&#xA;इत्युक्तमात्रे ब्राह्मण्या सत्या सोऽजगरो मुखात् ।&lt;br&gt;&#xA;उज्जगाराक्षतं यज्ञसोमं जीवन्तमेव तम् ।। ३१७&lt;br&gt;&#xA;तमुद्गीर्यैव सपदि दिव्यः सोऽजगरः पुमान् ।&lt;br&gt;&#xA;परितुष्टश्च तौ हृष्टौ दंपती निजगाद सः ।। ३१८&lt;br&gt;&#xA;अहं काञ्चनवेगाख्यो विद्याधरमहीपतिः ।&lt;br&gt;&#xA;सोऽहं गौतमशापेन प्राप्तोऽस्म्याजगरीं गतिम् ।। ३१९&lt;br&gt;&#xA;साध्वीसंवादपर्यन्तः स च शापो ममाभवत् ।&lt;br&gt;&#xA;इत्युक्त्वा हेमपात्रं च रत्नैरापूर्य तत्क्षणात् ।। ३२०&lt;br&gt;&#xA;विद्याधरेश्वरो हृष्टः खमुत्पत्य जगाम सः ।&lt;br&gt;&#xA;तौ चाययतुरादाय रत्नौघं दंपती गृहम् ।। ३२१&lt;br&gt;&#xA;तत्रास्त यज्ञसोमोऽसावक्षयाप्तधनः सुखम् ।&lt;br&gt;&#xA;सत्त्वानुरूपं सर्वस्य धाता सर्वं प्रयच्छति ।। ३२२&lt;br&gt;&#xA;श्रूयतां नापितस्यार्थी मुग्धोऽत्र च पुमानयम् ।&lt;br&gt;&#xA;कर्णाटः कोऽपि भूपं स्वं रणे शौर्यादतोषयत् ।। ३२३&lt;br&gt;&#xA;स प्रसन्नो नृपस्तस्मायभीष्टं दत्तवान्वरम् ।&lt;br&gt;&#xA;तस्यैव नापितं वव्रे नपुंसकनिभो भटः ।। ३२४&lt;br&gt;&#xA;सर्वश्चित्तप्रमाणेन सदसद्वाभिवाञ्छति ।&lt;br&gt;&#xA;न किंचिन्मार्गणं चेममुन्मुग्धं शृणुताधुना ।। ३२५&lt;br&gt;&#xA;कश्चित्पथि व्रजन्मूर्खः शकटस्थेन केनचित् ।&lt;br&gt;&#xA;ऊचे समं कुरुष्वैतच्छकटं मे मनागिति ।। ३२६&lt;br&gt;&#xA;समं करोमि चेत्तन्मे किं ददासीति वादिनम् ।&lt;br&gt;&#xA;न किंचित्ते ददामीति शकटी निजगाद तम् ।। ३२७&lt;br&gt;&#xA;ततः स मूर्खः शकटं समं कृत्वैव तस्य तत् ।&lt;br&gt;&#xA;तन्मे न किंचिद्देहीति तं ययाचे स चाहसत् ।। ३२८&lt;br&gt;&#xA;इति देव सदैव हास्यभावं परिभावं च जनस्य निन्द्यतां च ।&lt;br&gt;&#xA;विपदास्पदतां च यान्ति मूढा इह सन्तस्तु भवन्ति पूजनीयाः ।। ३२९&lt;br&gt;&#xA;एवं स गोमुखमुखोक्तकथाविनोदमेतन्निशम्य रजनौ सचिवैः समेतः ।&lt;br&gt;&#xA;विश्रान्तिहेतुमखिलस्य जगत्त्रयस्य निद्रामियाय नरवाहनदत्तदेवः ।। ३३०&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके पञ्चमस्तरङ्गः ।&lt;/p&gt;</description>
    </item>
    <item>
      <title>००६</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/006/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/006/</guid>
      <description>&lt;p&gt;ततः प्रातः समुत्थाय पितुर्वत्सेश्वरस्य सः ।&lt;br&gt;&#xA;नरवाहनदत्तोऽत्र दर्शनायान्तिकं ययौ ।। १&lt;br&gt;&#xA;तत्र पद्मावतीदेवी भ्रातरि स्वगृहात्ततः ।&lt;br&gt;&#xA;आगते मगधेशस्य तनये सिंहवर्मणि ।। २&lt;br&gt;&#xA;तत्स्वागतकथाप्रश्नप्रवादैर्दिवसे गते ।&lt;br&gt;&#xA;नरवाहनदत्तः स्वं भुक्त्वा मन्दिरमाययौ ।। ३&lt;br&gt;&#xA;तत्र शक्तियशः सोत्कं तं विनोदयितुं निशि ।&lt;br&gt;&#xA;ततः स गोमुखो धीमानिमामकथयत्कथाम् ।। ४&lt;br&gt;&#xA;बभूव क्वापि सच्छायो महान्न्यग्रोधपादपः ।&lt;br&gt;&#xA;शकुन्तशब्दैः पथिकान्विश्रमायाह्वयन्निव ।। ५&lt;br&gt;&#xA;तत्रासीन्मेघवर्णाख्यः काकराजः कृतालयः ।&lt;br&gt;&#xA;तस्यावमर्दनामाभूदुलूकाधिपती रिपुः ।। ६&lt;br&gt;&#xA;स तस्य काकराजस्य तत्र रात्रावुलूकराट् ।&lt;br&gt;&#xA;एत्य काकान्बहून्हत्वा कृत्वा परिभवं ययौ ।। ७&lt;br&gt;&#xA;प्रातः स काकराजोऽत्र सभाज्योवाच मन्त्रिणः ।&lt;br&gt;&#xA;उड्डी व्याडी विसंडीवि प्रडीवि चिरजीविनः ।। ८&lt;br&gt;&#xA;स शत्रुः परिभूयास्मांल्लब्धलक्ष्यो बली पुनः ।&lt;br&gt;&#xA;आपतेदेव तत्तत्र प्रतीकारो निरूप्यताम् ।। ९&lt;br&gt;&#xA;तच्छ्रुत्वाभाषतोड्डीवी शत्रौ बलवति प्रभो ।&lt;br&gt;&#xA;अन्यदेशाश्रयः कार्यस्तस्यैवानुनयोऽथवा ।। १०&lt;br&gt;&#xA;श्रुत्वैतदाडीव्याह स्म सद्यो न भयमप्यदः ।&lt;br&gt;&#xA;पराशयं स्वशक्तिं च वीक्ष्य कुर्मो यथाक्षमम् ।। ११&lt;br&gt;&#xA;ततो जगाद संडीवी मरणं देव शोभनम् ।&lt;br&gt;&#xA;न तु प्रणमनं शत्रोर्विदेशे वापि जीवनम् ।। १२&lt;br&gt;&#xA;योद्धव्यं तेन साकं नः कृतावद्येन शत्रुणा ।&lt;br&gt;&#xA;राजा सहायवाञ्शूरः सोत्साहो जयति द्विषः । १३&lt;br&gt;&#xA;अथ प्रडीवी वक्ति स्म न जय्यः स बली रणे ।&lt;br&gt;&#xA;संधिं कृत्वा तु हन्तव्यः संप्राप्तेऽवसरे पुनः ।। १४&lt;br&gt;&#xA;चिरजीवी ततोऽवादीत्कः संधिर्दूत एव कः ।&lt;br&gt;&#xA;आसृष्टि वैरं काकानामुलूकैस्तत्र को व्रजेत् ।। १५&lt;br&gt;&#xA;मन्त्रसाध्यमिदं मन्त्रो मूलं राज्यस्य चोच्यते ।&lt;br&gt;&#xA;श्रुत्वैतत्काकराजस्तं सोऽब्रवीच्चिरजीविनम् ।। १६&lt;br&gt;&#xA;वृद्धस्त्वं वेत्सि चेत्तन्मे ब्रूहि त्वं केन हेतुना ।&lt;br&gt;&#xA;काकोलूकस्य वैरित्वं मन्त्रं वक्ष्यस्यतः परम् ।। १७&lt;br&gt;&#xA;तच्छ्रुत्वा काकराजं तं चिरजीवी जगाद सः ।&lt;br&gt;&#xA;वाग्दोषोऽयं श्रुता किं न गर्दभाख्यायिका त्वया ।। १८&lt;br&gt;&#xA;केनापि रजकेनैत्य गर्दभः पुष्टये कृशः ।&lt;br&gt;&#xA;परसस्येषु मुक्तोऽभूदाच्छाद्य द्वीपिचर्मणा ।। १९&lt;br&gt;&#xA;स तानि खादन्द्वीपीति जनैस्त्रासान्न वारितः ।&lt;br&gt;&#xA;एकेन ददृशे जातु कार्षिकेण धनुर्भृता ।। २०&lt;br&gt;&#xA;स तं द्वीपीति मन्वानः कुब्जीभूय भयानतः ।&lt;br&gt;&#xA;कम्बलावेष्टिततनुर्गन्तुं प्रववृते ततः ।। २१&lt;br&gt;&#xA;तं च दृष्ट्वा तथायान्तं खरोऽयमिति चिन्तयन् ।&lt;br&gt;&#xA;खरस्तं स्वरुतेनोच्चैर्व्याहरत्सस्यपोषितः ।। २२&lt;br&gt;&#xA;तच्छ्रुत्वा गर्दभं मत्वा तमुपेत्य स कार्षिकः ।&lt;br&gt;&#xA;अवधीच्छरघातेन कृतवैरं स्वया गिरा ।। २३&lt;br&gt;&#xA;एवं वाग्दोषतोऽस्माकमुलूकैः सह वैरिता ।&lt;br&gt;&#xA;पूर्वं ह्यराजका आसन्कदाचिदपि पक्षिणः ।। २४&lt;br&gt;&#xA;ते संभूयारभन्ते स्म पक्षिराजाभिषेचनम् ।&lt;br&gt;&#xA;सर्वे कर्तुमुलूकस्य ढौकितच्छत्त्रचामरम् ।। २५&lt;br&gt;&#xA;तावच्च गगनायातस्तद्दृष्ट्वा वायसोऽब्रवीत् ।&lt;br&gt;&#xA;रे मूढाः सन्ति नो हंसकोकिलाद्या न किं खगाः ।। २६&lt;br&gt;&#xA;येन क्रूरदृशं पापमिममप्रियदर्शनम् ।&lt;br&gt;&#xA;अभिषिञ्चथ राज्येऽस्मिन्धिगुलूकममङ्गलम् ।। २७&lt;br&gt;&#xA;राजा प्रभाववान्कार्यो यस्य नामैव सिद्धिकृत् ।&lt;br&gt;&#xA;तथा च शृणुतात्रैकां कथां वो वर्णयाम्यहम् ।। २८&lt;br&gt;&#xA;अस्ति चन्द्रसरो नाम महद्भूरिजलं सरः ।&lt;br&gt;&#xA;शिलीमुखाख्यस्तत्तीरेऽप्युवास शशकेश्वरः ।। २९ शश-गजोपरि टिप्पणी&lt;br&gt;&#xA;तत्रावग्रहशुष्केऽन्यनिपाने गजयूथपः ।&lt;br&gt;&#xA;चतुर्दन्ताभिधानोऽम्भः पातुमागात्कदाचन ।। ३०&lt;br&gt;&#xA;तस्य यूथेन शशका गाहमानेन तत्र ते ।&lt;br&gt;&#xA;शिलीमुखस्य बहवः शशराजस्य चूर्णिताः ।। ३१&lt;br&gt;&#xA;ततो गजपतौ तस्मिन्गते सोऽत्र शिलीमुखः ।&lt;br&gt;&#xA;दुःखितो विजयं नाम शशं प्राहान्यसंनिधौ ।। ३२&lt;br&gt;&#xA;लब्धास्वादो गजेन्द्रोऽयं पुनःपुनरिहैष्यति ।&lt;br&gt;&#xA;निःशेषयिष्यत्यस्मांश्च तदुपायोऽत्र चिन्त्यताम् ।। ३३&lt;br&gt;&#xA;गच्छ तस्यान्तिकं पश्य युक्तिः काप्यस्ति तेन वा ।&lt;br&gt;&#xA;त्वं हि कार्यमुपायं च वेत्सि वक्तुं च युक्तिमान् ।। ३४&lt;br&gt;&#xA;यत्र यत्र गतस्त्वं हि तत्र तत्राभवच्छुभम् ।&lt;br&gt;&#xA;इति स प्रेषितस्तेन प्रीतस्तत्र ययौ शनैः ।। ३५&lt;br&gt;&#xA;मार्गानुसारात्प्राप्तं च वारणेन्द्रं ददर्श तम् ।&lt;br&gt;&#xA;यथा तथा च युक्तः स्यात्संगमो बलिनेति सः ।। ३६&lt;br&gt;&#xA;शशोऽद्रिशिखरारूढो धीमांस्तमवदद्गजम् ।&lt;br&gt;&#xA;अहं देवस्य चन्द्रस्य दूतस्त्वां चैवमाह सः ।। ३७&lt;br&gt;&#xA;शीतं चन्द्रसरो नाम निवासोऽस्ति सरो मम ।&lt;br&gt;&#xA;तत्रासते शशास्तेषां राजाहं ते च मे प्रियाः ।। ३८&lt;br&gt;&#xA;अत एवास्मि शीतांशुः शशी चेति गतः प्रथाम् ।&lt;br&gt;&#xA;तत्सरो नाशितं ते च शशका मे हतास्त्वया ।। ३९&lt;br&gt;&#xA;भूयः कर्तासि चेदेवं मत्तः प्राप्स्यसि तत्फलम् ।&lt;br&gt;&#xA;एतद्दूताच्छशाच्छ्रुत्वा गजेन्द्रः सोऽब्रवीद्भयात् ।। ४०&lt;br&gt;&#xA;नैवं करिष्ये भूयोऽहं मान्यो मे भगवाञ्शशी ।&lt;br&gt;&#xA;तदेहि दर्शयामस्ते यावत्तं प्रार्थयेः सखे ।। ४१&lt;br&gt;&#xA;इत्यूचिवान्स नागेन्द्रमानीय सरसोऽन्तरे ।&lt;br&gt;&#xA;तत्र तस्मै शशश्चन्द्रप्रतिबिम्बमदर्शयत् ।। ४२&lt;br&gt;&#xA;तद्दृष्ट्वा दूरतो नत्वा भयात्कम्पसमाकुलः ।&lt;br&gt;&#xA;वनं द्विपेन्द्रः स ययौ भूयस्तत्र च नाययौ ।। ४३&lt;br&gt;&#xA;प्रत्यक्षं तच्च दृष्ट्वा स शशराजः शिलीमुखः ।&lt;br&gt;&#xA;संमान्य तं शशं दूतमवसत्तत्र निर्भयः ।। ४४&lt;br&gt;&#xA;इत्युक्त्वा वायसो भूयः पक्षिणस्तानभाषत ।&lt;br&gt;&#xA;एवं प्रभुः स्वनाम्नैव यस्य कश्चिन्न बाधते ।। ४५&lt;br&gt;&#xA;तदुलूको दिवान्धोऽयं क्षुद्रो राज्यं कुतोऽर्हति ।&lt;br&gt;&#xA;क्षुद्रश्च स्यादविश्वास्यस्तत्र चैतां कथां शृणु ।। ४६&lt;br&gt;&#xA;कदाचित्क्वापि वृक्षेऽहमवसं तत्र चाप्यधः ।&lt;br&gt;&#xA;पक्षी कपिञ्जलो नाम वसति स्म कृतालयः ।। ४७&lt;br&gt;&#xA;स कदाचिद्गतः क्वापि यावन्न दिवसान्बहून् ।&lt;br&gt;&#xA;आयाति तावत्तन्नीडं तमेत्य शशकोऽवसत् ।। ४८&lt;br&gt;&#xA;दिनैः कपिञ्जलोऽत्रागात्ततोऽस्य शशकस्य च ।&lt;br&gt;&#xA;नीडो मे तव नेत्येवं विवाद उदभूद्द्वयोः ।। ४९&lt;br&gt;&#xA;निर्णेतारं ततः सभ्यमन्वेष्टुं प्रस्थितावुभौ ।&lt;br&gt;&#xA;तावहं कौतुकाद्द्रष्टुमन्वगच्छमलक्षितः ।। ५०&lt;br&gt;&#xA;गत्वा स्तोकं सरस्तीरेऽहिंसाधृतमृषाव्रतम् ।&lt;br&gt;&#xA;ध्यानार्धमीलितदृशं मार्जारं तावपश्यताम् ।। ५१&lt;br&gt;&#xA;एतमेव च पृच्छावः किं न्याय्यमिह धार्मिकम् ।&lt;br&gt;&#xA;इत्युक्त्वा तौ बिडालं तमुपेत्यैवमवोचताम् ।। ५२&lt;br&gt;&#xA;शृणु नौ भगवन्न्यायं तपस्वी त्वं हि धार्मिकः ।&lt;br&gt;&#xA;श्रुत्वैतदल्पया वाचा बिडालस्तौ जगाद सः ।। ५३&lt;br&gt;&#xA;न शृणोमि तपःक्षामो दूरादायात मेऽन्तिकम् ।&lt;br&gt;&#xA;धर्मो ह्यसम्यङ् निर्णीतो निहन्त्युभयलोकयोः ।। ५४&lt;br&gt;&#xA;इत्युक्त्वाश्वास्य तावग्रमानीय स बिडालकः ।&lt;br&gt;&#xA;उभावप्यवधीत्क्षुद्रः साकं शशकपिञ्जलौ ।। ५५&lt;br&gt;&#xA;तदेवं नास्ति विश्वासः क्षुद्रकर्मणि दुर्जने ।&lt;br&gt;&#xA;तस्मादुलूको राजायं न कर्तव्योऽतिदुर्जनः ।। ५६&lt;br&gt;&#xA;इत्युक्ताः पक्षिणस्तेन वायसेन तथेति ते ।&lt;br&gt;&#xA;अभिषेकमुलूकस्य निवार्येतस्ततो ययुः ।। ५७&lt;br&gt;&#xA;अद्यप्रभृति यूयं च वयं चान्योन्यशत्रवः ।&lt;br&gt;&#xA;स्मर यामीत्युलूकस्तं काकमुक्त्वा क्रुधा ययौ ।। ५८&lt;br&gt;&#xA;काकोऽपि युक्तमुक्तं तु मत्वा विग्नस्ततोऽभवत् ।&lt;br&gt;&#xA;वाङ्मात्रोत्पादितासह्यवैरात्को नानुतप्यते ।। ५९&lt;br&gt;&#xA;एवं वाग्दोषसंभूतं वैरं नः कौशिकैः सह ।&lt;br&gt;&#xA;इत्युक्त्वा काकराजं तं चिरजीव्यवदत्पुनः ।। ६०&lt;br&gt;&#xA;बहवो बलिनस्ते च जेतुं शक्या न कौशिकाः ।&lt;br&gt;&#xA;बहवो हि जयन्तीह शृणु चात्र निदर्शनम् ।। ६१&lt;br&gt;&#xA;छागं क्रीतं गृहीत्वांसे ग्रामात्कोऽपि व्रजन्द्विजः ।&lt;br&gt;&#xA;बहुभिर्ददृशे मार्गे धूर्तैश्छागं जिहीर्षुभिः ।। ६२&lt;br&gt;&#xA;एकश्च तेभ्य आगत्य तमुवाच ससंभ्रमम् ।&lt;br&gt;&#xA;ब्रह्मन्कथमयं स्कन्धे गृहीतः श्वा त्वया त्यज ।। ६३&lt;br&gt;&#xA;तच्छ्रुत्वा तमनादृत्य स द्विजः प्राक्रमद्यदा ।&lt;br&gt;&#xA;ततोऽन्यौ द्वावुपेत्याग्रे तद्वदेव तमूचतुः ।। ६४&lt;br&gt;&#xA;ततः ससंशयो यावद्याति च्छागं निरूपयन् ।&lt;br&gt;&#xA;तावदन्ये त्रयोऽभ्येत्य तमेवमवदञ्शठाः ।। ६५&lt;br&gt;&#xA;कथं यज्ञोपवीतं त्वं श्वानं च वहसे समम् ।&lt;br&gt;&#xA;नूनं व्याधो न विप्रस्त्वं हंस्यनेन शुना मृगान् ।। ६६&lt;br&gt;&#xA;तच्छ्रुत्वा स द्विजो दध्यौ नूनं भूतेन केनचित् ।&lt;br&gt;&#xA;भ्रामितोऽहं दृशं हृत्वा सर्वे पश्यन्ति किं मृषा ।। ६७&lt;br&gt;&#xA;इति विप्रः स तं त्यक्त्वा छागं स्नात्वा गृहं ययौ ।&lt;br&gt;&#xA;धूर्ताश्च नीत्वा तमजं यथेच्छं समभक्षयन् ।। ६८&lt;br&gt;&#xA;इत्युक्त्वा चिरजीवी तं वायसेश्वरमब्रवीत् ।&lt;br&gt;&#xA;तदेवं देव बहवो बलवन्तश्च दुर्जयाः ।। ६९&lt;br&gt;&#xA;तस्माद्बलिविरोधेऽस्मिन्यदहं वच्मि तत्कुरु ।&lt;br&gt;&#xA;किंचिल्लुञ्चितपक्षं मां त्यक्त्वास्यैव तरोरधः ।। ७०&lt;br&gt;&#xA;यूयं गिरिमिमं यात कृतार्थो यावदेम्यहम् ।&lt;br&gt;&#xA;तच्छ्रुत्वा तं तथेत्यत्र क्रुधेवोल्लुञ्चितच्छदम् ।। ७१&lt;br&gt;&#xA;कृत्याधस्तं गिरिं प्रायात्काकराजः स सानुगः ।&lt;br&gt;&#xA;चिरजीवी तु तत्रासीत्पतित्वा स्वतरोस्तले ।। ७२&lt;br&gt;&#xA;ततस्तत्राययौ रात्रौ सानुगः स उलूकराट् ।&lt;br&gt;&#xA;अवमर्दो न चापश्यत्तत्रैकमपि वायसम् ।। ७३&lt;br&gt;&#xA;तावत्स चिरजीव्यत्र मन्दं मन्दं विरौत्यधः ।&lt;br&gt;&#xA;श्रुत्वा चोलूकराजस्तमवतीर्य ददर्श सः ।। ७४&lt;br&gt;&#xA;कस्त्वं किमेवंभूतोऽसीत्यपृच्छत्तं सविस्मयः ।&lt;br&gt;&#xA;ततः स चिरजीवी तं रुजेवाल्पस्वरोऽवदत् ।। ७५&lt;br&gt;&#xA;चिरजीवीत्यहं तस्य सचिवो वायसप्रभोः ।&lt;br&gt;&#xA;स च दातुमवस्कन्दमैच्छत्ते मन्त्रिसंमतम् ।। ७६&lt;br&gt;&#xA;ततस्तन्मन्त्रिणोऽन्यांस्तान्निर्भर्त्स्याह तमब्रवम् ।&lt;br&gt;&#xA;यदि पृच्छसि मां मन्त्रं यदि चाहं मतस्तव ।। ७७&lt;br&gt;&#xA;तन्न कार्यो बलवता कौशिकेन्द्रेण विग्रहः ।&lt;br&gt;&#xA;कार्यस्त्वनुनयस्तस्य नीतिं चेदनुमन्यसे ।। ७८&lt;br&gt;&#xA;श्रुत्वैतच्छत्रुपक्षोऽयमिति क्रोधात्प्रहृत्य मे ।&lt;br&gt;&#xA;स काकः स्वैः समं मित्त्रैर्मूर्खोऽवस्थामिमां व्यधात् ।। ७९&lt;br&gt;&#xA;क्षिप्त्वा च मां तरुतले क्वापि सानुचरो गतः ।&lt;br&gt;&#xA;इत्युक्त्वा चिरजीवी स श्वसन्नासीदधोमुखः ।। ८०&lt;br&gt;&#xA;उलूकराजश्च ततः स पप्रच्छ स्वमन्त्रिणः ।&lt;br&gt;&#xA;किमेतस्य विधातव्यमस्माभिश्चिरजीविनः ।। ८१&lt;br&gt;&#xA;तच्छ्रुत्वा दीप्तनयनो नाम मन्त्री जगाद तम् ।&lt;br&gt;&#xA;अरक्ष्यो रक्ष्यते चौरोऽप्युपकारीति सज्जनैः ।। ८२&lt;br&gt;&#xA;तथा हि पूर्वं क्वाप्यासीद्वणिक्कोऽपि स कामपि ।&lt;br&gt;&#xA;वृद्धोऽप्यर्थप्रभावेण परिणिन्ये वणिक्सुताम् ।। ८३&lt;br&gt;&#xA;सा तस्य शयने नित्यं जरातोऽभूत्पराङ्मुखी ।&lt;br&gt;&#xA;व्यतीतपुष्पकालेऽत्र भ्रमरीव तरोर्वने ।। ८४&lt;br&gt;&#xA;एकदा चाविशच्चौरो निशि शय्यास्थयोस्तयोः ।&lt;br&gt;&#xA;तं दृष्ट्वा सा परावृत्य तमाश्लिष्यत्पतिं भयात् ।। ८५&lt;br&gt;&#xA;तमभ्युदयमाश्चर्यं मत्वा यावन्निरीक्षते ।&lt;br&gt;&#xA;दिशस्तत्र वणिक्तावत्कोणे चौरं ददर्श तम् ।। ८६&lt;br&gt;&#xA;उपकार्यसि मे तत्त्वां न भृत्यैर्घातयाम्यहम् ।&lt;br&gt;&#xA;इत्युक्त्वा सोऽथ चौरं तं रक्षित्वा प्राहिणोद्वणिक् ।। ८७&lt;br&gt;&#xA;एवं रक्ष्योऽयमस्माकं चिरजीव्युपकारकः ।&lt;br&gt;&#xA;इत्युक्त्वा दीप्तनयनो मन्त्री तूष्णीं बभूव सः ।। ८८&lt;br&gt;&#xA;ततोऽन्यं वक्रनासाख्यं मन्त्रिणं कौशिकेश्वरः ।&lt;br&gt;&#xA;स पृच्छति स्म किं कार्यं सम्यग्वक्तुं भवानिति ।। ८९&lt;br&gt;&#xA;वक्रनासस्ततोऽवादीद्रक्ष्योऽयं परमर्मवित् ।&lt;br&gt;&#xA;अस्माकमेतयोर्वैरं श्रेयसे स्वामिमन्त्रिणोः ।। ९०&lt;br&gt;&#xA;निदर्शनकथा देव श्रूयतामत्र वच्मि ते ।&lt;br&gt;&#xA;कश्चित्प्रतिग्रहेण द्वे गावौ प्राप द्विजोत्तमः ।। ९१&lt;br&gt;&#xA;तस्य दृष्ट्वाथ चौरस्ते गावौ नेतुमचिन्तयत् ।&lt;br&gt;&#xA;तत्कालं राक्षसः कोऽपि तमैच्छत्खादितुं द्विजम् ।। ९२&lt;br&gt;&#xA;तदर्थं निशि गच्छन्तौ दैवात्तौ चौरराक्षसौ ।&lt;br&gt;&#xA;मिलित्वान्योन्यमुक्तार्थौ तत्र प्रययतुः समम् ।। ९३&lt;br&gt;&#xA;अहं धेनू हराम्यादौ त्वद्गृहीतो ह्ययं द्विजः ।&lt;br&gt;&#xA;सुप्तो यदि प्रबुद्धस्तद्धरेयं गोयुगं कथम् ।। ९४&lt;br&gt;&#xA;मैवं हराम्यहं पूर्वं विप्रं नो चेद्वृथा मम ।&lt;br&gt;&#xA;भवेद्गोखुरशब्देन प्रबुद्धेऽस्मिन्परिश्रमः ।। ९५&lt;br&gt;&#xA;इति प्रविश्य तद्विप्रसदनं चौरराक्षसौ ।&lt;br&gt;&#xA;यावत्तौ कलहायेते तावत्प्राबोधि स द्विजः ।। ९६&lt;br&gt;&#xA;उत्थायात्तकृपाणे च तस्मिन्रक्षोघ्नजापिनि ।&lt;br&gt;&#xA;ब्राह्मणे जग्मतुश्चौरराक्षसौ द्वौ पलाय्य तौ ।। ९७&lt;br&gt;&#xA;एवं तयोर्यथा भेदो हितायाभूद्द्विजन्मनः ।&lt;br&gt;&#xA;तथा भेदो हितोऽस्माकं काकेन्द्रचिरजीविनोः ।। ९८&lt;br&gt;&#xA;इत्युक्तो वक्रनासेन कौशिकेन्द्रः स्वमन्त्रिणम् ।&lt;br&gt;&#xA;तं च प्राकारकर्णाख्यमपृच्छत्सोऽप्युवाच तम् ।। ९९&lt;br&gt;&#xA;चिरजीव्यनुकम्प्योऽयमापन्नः शरणागतः ।&lt;br&gt;&#xA;शरणागतहेतोः प्राक्स्वमामिषमदाच्छिबिः ।। १००&lt;br&gt;&#xA;प्राकारकर्णाच्छ्रुत्वैतत्सचिवं क्रूरलोचनम् ।&lt;br&gt;&#xA;उलूकराजः पप्रच्छ सोऽपि तद्वदभाषत ।। १०१&lt;br&gt;&#xA;ततो रक्ताक्षनामानं सचिवं कौशिकेश्वरः ।&lt;br&gt;&#xA;तथैव परिपप्रच्छ सोऽपि प्राज्ञोऽब्रवीदिदम् ।। १०२&lt;br&gt;&#xA;राजन्नपनयेनैतैर्मन्त्रिभिर्नाशितो भवान् ।&lt;br&gt;&#xA;प्रतीयन्ते न नीतिज्ञाः कृतावज्ञस्य वैरिणः ।। १०३&lt;br&gt;&#xA;मूर्खो दृष्टव्यलीकोऽपि व्याजसान्त्वेन तुष्यति ।&lt;br&gt;&#xA;तथा हि तक्षा कोऽप्यासीद्भार्याभूत्तस्य तु प्रिया ।। १०४&lt;br&gt;&#xA;तां चान्यपुरुषासक्तां तक्षा बुद्ध्वान्यलोकतः ।&lt;br&gt;&#xA;तत्त्वं जिज्ञासमानस्तां भार्यामवददेकदा ।। १०५&lt;br&gt;&#xA;प्रिये राजाज्ञया दूरं स्वव्यापाराय याम्यहम् ।&lt;br&gt;&#xA;तत्त्वया मम सक्त्वादि पाथेयं दीयतामिति ।। १०६&lt;br&gt;&#xA;तथेति दत्तपाथेयस्तया निर्गत्य गेहतः ।&lt;br&gt;&#xA;सशिष्यो गुप्तमागत्य तत्रैव प्रविवेश सः ।। १०७&lt;br&gt;&#xA;तददृष्टस्तु खट्वायास्तस्थौ शिष्ययुतस्थले ।&lt;br&gt;&#xA;साप्यथानाययत्तं स्वं तद्भार्या परपूरुषम् ।। १०८&lt;br&gt;&#xA;तेन साकं च खट्वायां रममाणा पतिं पदा ।&lt;br&gt;&#xA;स्पृष्ट्वा कथंचित्तं पापा मेने तत्रस्थमेव तम् ।। १०९&lt;br&gt;&#xA;क्षणाच्चोपपतिस्तत्र व्याकुलः पृच्छति स्म ताम् ।&lt;br&gt;&#xA;ब्रूहि प्रिये किमधिकं प्रियोऽहं तव किं पतिः ।। ११०&lt;br&gt;&#xA;तच्छ्रुत्वा कूटकुशला तं जारं निजगाद सा ।&lt;br&gt;&#xA;प्रियो मम पतिस्तस्य कृते प्राणांस्त्यजाम्यहम् ।। १११&lt;br&gt;&#xA;इदं तु चापलं स्त्रीणां सहजं क्रियतेऽत्र किम् ।&lt;br&gt;&#xA;अमेध्यमपि भक्ष्यं स्यान्नासां स्युर्यदि नासिकाः ।। ११२&lt;br&gt;&#xA;एतत्तस्या वचः श्रुत्वा कुलटायाः स कृत्रिमम् ।&lt;br&gt;&#xA;तुष्टः शय्यातलात्तक्षा निर्गतः शिष्यमभ्यधात् ।। ११३&lt;br&gt;&#xA;दृष्टं त्वयाद्य साक्षी त्वं मम भक्तेयमीदृशी ।&lt;br&gt;&#xA;अमुमेवाश्रिता कान्तं तदेतां मूर्ध्न्यहं वहे ।। ११४&lt;br&gt;&#xA;इत्युक्त्वा सहसोत्क्षिप्य खट्वास्थावेव तावुभौ ।&lt;br&gt;&#xA;सशिष्यः स जडो जायातज्जारौ शिरसावहन् ।। ११५&lt;br&gt;&#xA;इत्थं प्रत्यक्षदृष्टेऽपि दोषे कपटसान्त्वतः ।&lt;br&gt;&#xA;मूर्खस्तुष्यति हास्यत्वं निर्विवेकश्च गच्छति ।। ११६&lt;br&gt;&#xA;तदेष चिरजीवी ते रक्ष्यो नारिपरिग्रहः ।&lt;br&gt;&#xA;उपेक्षितो ह्ययं देव हन्याद्रोग इव द्रुतम् ।। ११७&lt;br&gt;&#xA;इति रक्ताक्षतः श्रुत्वा कौशिकेन्द्रोऽब्रवीत्स तम् ।&lt;br&gt;&#xA;कुर्वन्नस्मद्धितं साधुः प्राप्तोऽवस्थामिमामयम् ।। ११८&lt;br&gt;&#xA;तत्कथं स्यान्न संरक्ष्यः किं कुर्यादेककश्च नः ।&lt;br&gt;&#xA;इति तत्स निराचक्रे मन्त्रिवाक्यमुलूकराट् ।। ११९&lt;br&gt;&#xA;आश्वासयामास च तं वायसं चिरजीविनम् ।&lt;br&gt;&#xA;ततः स चिरजीवी तमुलूकेशं व्यजिज्ञपत् ।। १२०&lt;br&gt;&#xA;किं ममैतदवस्थस्य जीवितेन प्रयोजनम् ।&lt;br&gt;&#xA;तन्मे दापय काष्ठानि यावदग्निं विशाम्यहम् ।। १२१&lt;br&gt;&#xA;उलूकयोनिं च वरं प्रार्थयेऽहं हुताशनम् ।&lt;br&gt;&#xA;तर्तुं वायसराजस्य तस्य वैरप्रतिक्रियाम् ।। १२२&lt;br&gt;&#xA;इत्युक्तवन्तं विहसन्रक्ताक्षो निजगाद तम् ।&lt;br&gt;&#xA;अस्मत्प्रभोः प्रसादात्त्वं स्वस्थ एव किमग्निना ।। १२३&lt;br&gt;&#xA;न च त्वं कौशिको भावी यावत्काकत्वमस्ति ते ।&lt;br&gt;&#xA;यादृशो यः कृतो धात्रा भवेत्तादृश एव सः ।। १२४&lt;br&gt;&#xA;तथा च प्राङ्मुनिः कश्चिच्छयेनहस्तच्युतं शिशुम् ।&lt;br&gt;&#xA;मूषिकां प्राप्य कृपया कन्यां चक्रे तपोबलात् ।। १२५&lt;br&gt;&#xA;वर्धितामाश्रमे तां च स दृष्ट्वा प्राप्तयौवनाम् ।&lt;br&gt;&#xA;मुनिर्बलवते दातुमिच्छन्नादित्यमाह्वयत् ।। १२६&lt;br&gt;&#xA;बलिने दित्सितामेतां कन्यां परिणयस्व मे ।&lt;br&gt;&#xA;इत्युवाच स चर्षिस्तं ततस्तं सोऽब्रवीद्रविः ।। १२७&lt;br&gt;&#xA;मत्तोऽपि बलवान्मेघः स मां स्थगयति क्षणात् ।&lt;br&gt;&#xA;तच्छ्रुत्वा तं विसृज्यार्कं मेघमाहूतवान्मुनिः ।। १२८&lt;br&gt;&#xA;तं तथैव च सोऽवादीत्तेनाप्येवमवादि सः ।&lt;br&gt;&#xA;मत्तोऽपि बलवान्वायुर्यो विक्षिपति दिक्षु माम् ।। १२९&lt;br&gt;&#xA;इत्युक्ते तेन स मुनिर्वायुमाह्वयति स्म तम् ।&lt;br&gt;&#xA;स तथैव च तेनोक्तस्तमेवमवदन्मरुत् ।। १३०&lt;br&gt;&#xA;मयापि ये न चाल्यन्ते मत्तस्ते बलिनोऽद्रयः ।&lt;br&gt;&#xA;श्रुत्वैतदेकं शैलेन्द्रमाह्वयन्मुनिसत्तमः ।। १३१&lt;br&gt;&#xA;तथैव यावत्तं वक्ति तावत्सोऽद्रिर्जगाद तम् ।&lt;br&gt;&#xA;मूषका बलिनो मत्तो ये मे छिद्राणि कुर्वते ।। १३२&lt;br&gt;&#xA;इति क्रमेण प्रत्युक्तो दैवतैर्ज्ञानिभिः स तैः ।&lt;br&gt;&#xA;महर्षिराजुहावैकं मूषकं वनसंभवम् ।। १३३&lt;br&gt;&#xA;कन्यां वहैतामित्युक्तस्तेनोवाच स मूषकः ।&lt;br&gt;&#xA;कथं प्रवेक्ष्यति बिलं ममैषा दृश्यतामिति ।। १३४&lt;br&gt;&#xA;पूर्ववन्मूषिकैवास्तु वरमित्यथ स ब्रुवन् ।&lt;br&gt;&#xA;मुनिस्तां मूषिकां कृत्वा तस्मै प्रायच्छदाखवे ।। १३५&lt;br&gt;&#xA;एवं सुदूरं गत्वापि यो यादृक्तादृगेव सः ।&lt;br&gt;&#xA;तदुलूको न जातु त्वं चिरजीविन्भविष्यसि ।। १३६&lt;br&gt;&#xA;इत्युक्तश्चिरजीवी स रक्ताक्षेण व्यचिन्तयत् ।&lt;br&gt;&#xA;नीतिज्ञस्य न चैतस्य राज्ञानेन कृतं वचः ।। १३७&lt;br&gt;&#xA;शेषा मूर्खा इमे सर्वे तत्कार्यं सिद्धमेव मे ।&lt;br&gt;&#xA;इति संचिन्तयन्तं तमादाय चिरजीविनम् ।। १३८&lt;br&gt;&#xA;अविचार्यैव रक्ताक्षवाक्यं तद्बलगर्वितः ।&lt;br&gt;&#xA;उलूकराजः स ययाववमर्दो निजं पदम् ।। १३९&lt;br&gt;&#xA;चिरजीवी च तद्दत्तमांसाद्यशनपोषितः ।&lt;br&gt;&#xA;तत्पार्श्वस्थोऽचिरेणैव बर्हीवाभूत्सुपक्षतिः ।। १४०&lt;br&gt;&#xA;एकदा तमुलूकेन्द्रमवदद्देव याम्यहम् ।&lt;br&gt;&#xA;आश्वास्य काकराजं तमानयामि स्वमास्पदम् ।। १४१&lt;br&gt;&#xA;येन रात्रौ निपत्याद्य युष्माभिः स निहन्यते ।&lt;br&gt;&#xA;अहं भजामि चैतस्य त्वत्प्रसादस्य निष्कृतिम् ।। १४२&lt;br&gt;&#xA;यूयं तृणाद्यैराच्छाद्य द्वारं नीडगृहान्तरे ।&lt;br&gt;&#xA;दिवा तदापातभयात्सर्वे तिष्ठन्तु रक्षिताः ।। १४३&lt;br&gt;&#xA;इत्युक्त्वा तृणपर्णादिच्छन्नद्वारगुहागतान् ।&lt;br&gt;&#xA;कृत्वोलूकान्ययौ पार्श्वं चिरजीवी निजप्रभोः ।। १४४&lt;br&gt;&#xA;तद्युक्तश्चाययावात्तवह्निदीप्तचितोल्मुकः ।&lt;br&gt;&#xA;चञ्च्वा प्रलम्बितैकैककाष्ठिकैः सह वायसैः ।। १४५&lt;br&gt;&#xA;आगत्यैव दिवान्धानां तेषां छन्नं तृणादिभिः ।&lt;br&gt;&#xA;उलूकानां गुहाद्वारं ज्वालयामास वह्निना ।। १४६&lt;br&gt;&#xA;प्राक्षिपत्तद्वदेकैकस्तदानीं ताश्च काष्ठिकः ।&lt;br&gt;&#xA;समिध्याग्निं ददाहात्र तानुलूकान्सराजकान् ।। १४७&lt;br&gt;&#xA;विनाश्य शत्रुं काकेन्द्रस्तद्युक्तोऽथ तुतोष सः ।&lt;br&gt;&#xA;समं काककुलेनागान्निजं न्यग्रोधपादपम् ।। १४८&lt;br&gt;&#xA;तत्राख्याय द्विषन्मध्यवासवृत्तान्तमात्मनः ।&lt;br&gt;&#xA;काकेन्द्रं मेघवर्णं तं चिरजीव्यब्रवीदिदम् ।। १४९&lt;br&gt;&#xA;रक्ताक्ष एव सन्मन्त्री तस्यासीत्त्वद्रिपोः प्रभो ।&lt;br&gt;&#xA;तस्यैवाकुर्वता वाक्यं मदान्धेनास्त्युपेक्षितः ।। १५०&lt;br&gt;&#xA;यदस्याकारणं मत्वा वचनं नाकरोच्छठः ।&lt;br&gt;&#xA;अतः सोऽपनयी मूर्खो मया विश्वास्य वञ्चितः ।। १५१&lt;br&gt;&#xA;व्याजानुवृत्त्या विश्वास्य मण्डूका अहिना यथा ।&lt;br&gt;&#xA;वृद्धः कश्चित्सुखं प्राप्तुमशक्तः पुरुषाश्रये ।। १५२&lt;br&gt;&#xA;भेकानहिः सरस्तीरे तस्मिंस्तस्थौ सुनिश्चलः ।&lt;br&gt;&#xA;तथास्थितं च तं भेकाः पप्रच्छुर्दूरवर्तिनः ।। १५३&lt;br&gt;&#xA;ब्रूहि किं पूर्ववन्नास्मानश्नात्यद्य भवानिति ।&lt;br&gt;&#xA;इति पृष्टस्तदा भेकैः स तैः प्रोवाच पन्नगः ।। १५४&lt;br&gt;&#xA;मया ब्राह्मणपुत्रस्य मण्डूकमनुधावता ।&lt;br&gt;&#xA;भ्रान्त्या दष्टो बताङ्गुष्ठः स च पञ्चत्वमाययौ ।। १५५&lt;br&gt;&#xA;तत्पित्रा चास्मि शापेन भेकानां वाहनीकृतः ।&lt;br&gt;&#xA;तद्युष्मान्कथमश्नामि प्रत्युताहं वहामि वः ।। १५६&lt;br&gt;&#xA;तच्छ्रुत्वा तत्र भेकानां राजा वाहसमुत्सुकः ।&lt;br&gt;&#xA;जलादुत्तीर्य तत्पृष्ठमारोहद्गतभीर्मुदा ।। १५७&lt;br&gt;&#xA;ततस्तं वाहनसुखैरावर्ज्य सचिवैर्युतम् ।&lt;br&gt;&#xA;कृत्वावसन्नमात्मानमुवाच स सकैतवः ।। १५८&lt;br&gt;&#xA;आहारेण विना देव न गन्तुमहमुत्सहे ।&lt;br&gt;&#xA;तन्मे देह्यशनं भृत्यो ह्यवृत्तिर्वर्तते कथम् ।। १५९&lt;br&gt;&#xA;तच्छ्रुत्वा भेकराजस्तमवोचद्वाहनप्रियः ।&lt;br&gt;&#xA;कांश्चित्परिमितांस्तर्हि भुङ्क्ष्व मेऽनुचरानिति ।। १६०&lt;br&gt;&#xA;ततः क्रमात्स मण्डूकानहिः स्वेच्छमभक्षयत् ।&lt;br&gt;&#xA;तद्वाहनाभिमानान्धः सेहे भेकपतिः स तत् ।। १६१&lt;br&gt;&#xA;एवं मध्यप्रविष्टेन मूर्खः प्राज्ञेन वञ्च्यते ।&lt;br&gt;&#xA;मयाप्यनुप्रविश्यैवं देव त्वद्रिपवो हताः ।। १६२&lt;br&gt;&#xA;तस्मान्नीतिविदा राज्ञा भवितव्यं कृतात्मना ।&lt;br&gt;&#xA;यथेच्छं भुज्यते भृत्यैर्हन्यते च परैर्जडः ।। १६३&lt;br&gt;&#xA;श्रीरियं च सदा देव द्यूतलीलेव सच्छला ।&lt;br&gt;&#xA;वारिवीचीव चपला मदिरेव विमोहिनी ।। १६४&lt;br&gt;&#xA;सा धीरस्य सुमन्त्रस्य राज्ञो निर्व्यसनस्य च ।&lt;br&gt;&#xA;विशेषज्ञस्य सोत्साहा पाशबद्धेव तिष्ठति ।। १६५&lt;br&gt;&#xA;तदिदानीमवहितस्त्वं विद्वद्वचने स्थितः ।&lt;br&gt;&#xA;निहतारातिसुखितः शाधि राज्यमकण्टकम् ।। १६६&lt;br&gt;&#xA;इत्युक्तो मन्त्रिणा मेघवर्णः स चिरजीविना ।&lt;br&gt;&#xA;संमान्य तं काकराजश्चक्रे राज्यं तथैव तम् ।। १६७&lt;br&gt;&#xA;इत्युक्त्वा गोमुखो भूयो वत्सेशसुतमभ्यधात् ।&lt;br&gt;&#xA;तदेवं प्रज्ञया राज्यं तिर्यग्भिरपि भुज्यते ।। १६८&lt;br&gt;&#xA;निष्प्रज्ञास्त्ववसीदन्ति लोकोपहसिताः सदा ।&lt;br&gt;&#xA;तथा च जडधीर्भृत्यो बभूवाढ्यस्य कस्यचित् ।। १६९&lt;br&gt;&#xA;सोऽजानन्नपि तस्याङ्गे जानामीत्यभिमानतः ।&lt;br&gt;&#xA;स्फारं ददौ मौर्ख्यबलात्प्रभोस्त्वचमपाटयत् ।। १७०&lt;br&gt;&#xA;ततस्तेन परित्यक्तः स्वामिनावससाद सः ।&lt;br&gt;&#xA;अजानानो हठात्कुर्वन्प्राज्ञमानी विनश्यति ।। १७१&lt;br&gt;&#xA;इदं च श्रूयतामन्यन्मालवे भ्रातरावुभौ ।&lt;br&gt;&#xA;विप्रावभूतामद्वैधं तयोः पित्र्यमभूद्धनम् ।। १७२&lt;br&gt;&#xA;विभज्यमाने चार्थेऽस्मिन्न्यूनाधिकविवादिनौ ।&lt;br&gt;&#xA;स्थेयीकृत उपाध्यायश्छान्दसस्तावभाषत ।। १७३&lt;br&gt;&#xA;वस्तु वस्तु समे द्वे द्वे अर्धे कृत्वा विभज्यताम् ।&lt;br&gt;&#xA;युवाभ्यां येन नैव स्यान्न्यूनाधिककृतः कलिः ।। १७४&lt;br&gt;&#xA;तच्छ्रुत्वा वेश्मशय्यादिभाण्डं सर्वं पशूनपि ।&lt;br&gt;&#xA;एकमेकं द्विधा कृत्वा मूढौ विभजतः स्म तौ ।। १७५&lt;br&gt;&#xA;एका दासी तयोरासीत्सापि ताभ्यां द्विधा कृता ।&lt;br&gt;&#xA;तद्बुद्ध्वा दण्डितौ राज्ञा सर्वस्वं तावुभावपि ।। १७६&lt;br&gt;&#xA;द्वौ लोकौ नाशयन्त्येवं मूर्खा मूर्खोपदेशतः ।&lt;br&gt;&#xA;तस्मान्मूर्खान्न सेवेत प्राज्ञः सेवेत पण्डितान् ।। १७७&lt;br&gt;&#xA;असंतोषोऽपि दोषाय तथा चेदं निशम्यताम् ।&lt;br&gt;&#xA;आसन्प्रव्राजकाः केचिद्भिक्षासंतोषपीवराः ।। १७८&lt;br&gt;&#xA;तान्दृष्ट्वा पुरुषाः केचिदन्योन्यं सुहृदोऽब्रुवन् ।&lt;br&gt;&#xA;अहो भिक्षाशिनोऽप्येते पीनाः प्रव्राजका इति ।। १७९&lt;br&gt;&#xA;एकस्तेषु ततोऽवादीत्कौतुकं दर्शयामि वः ।&lt;br&gt;&#xA;अहं कृशीकरोम्येतान्भुञ्जानानपि पूर्ववत् ।। १८०&lt;br&gt;&#xA;इत्युक्त्वा स निमन्त्र्यैतान्क्रमात्प्रव्राजकान्गृहे ।&lt;br&gt;&#xA;एकाहं भोजयामास षड्रसाहारमुत्तमम् ।। १८१&lt;br&gt;&#xA;तेऽथ मूर्खास्तदास्वादं स्मरन्तो भैक्षभोजनम् ।&lt;br&gt;&#xA;न तथाभिलषन्ति स्म तेन दुर्बलतां ययुः ।। १८२&lt;br&gt;&#xA;ततः प्रदर्श्य सुहृदां दृष्ट्वा तत्संनिधौ च तान् ।&lt;br&gt;&#xA;प्रव्राजकांस्तदाहारदायी स पुरुषोऽब्रवीत् ।। १८३&lt;br&gt;&#xA;तदा भैक्षेण संतुष्टा हृष्टपुष्टा इमेऽभवन् ।&lt;br&gt;&#xA;अधुना तदसंतोषदुःखाद्दुर्बलतां गताः ।। १८४&lt;br&gt;&#xA;तस्मात्प्राज्ञः सुखं वाच्छन्संतोषे स्थापयेन्मनः ।&lt;br&gt;&#xA;लोकद्वयेऽप्यसंतोषो दुःसहाश्रान्तदुःखदः ।। १८५&lt;br&gt;&#xA;इति तेनानुशिष्टास्ते सुहृदो दुष्कृतास्पदम् ।&lt;br&gt;&#xA;असंतोषं जहुः कस्य सत्सङ्गो न भवेच्छुभः ।। १८६&lt;br&gt;&#xA;अयं सुवर्णमुग्धश्च देवेदानीं निशम्यताम् ।&lt;br&gt;&#xA;पुमान्कश्चिज्जलं पातुं तडागमगमद्युवा ।। १८७&lt;br&gt;&#xA;स जडोऽनोकहस्थस्य स्वर्णचूडस्य पक्षिणः ।&lt;br&gt;&#xA;सुवर्णवर्णं तत्राम्भस्यपश्यत्प्रतिबिम्बकम् ।। १८८&lt;br&gt;&#xA;सुवर्णमिति मत्वा तद्ग्रहीतुं प्रविवेश तम् ।&lt;br&gt;&#xA;तडागं न च तत्प्राप दृष्टनष्टं चले जले ।। १८९&lt;br&gt;&#xA;आरुह्मारुह्य च जले स तत्पश्यन्प्रविश्य तत् ।&lt;br&gt;&#xA;पुनःपुनस्तडागाम्भो जिघृक्षुर्नाप किंचन ।। १९०&lt;br&gt;&#xA;पित्रा च स्वेन दृष्टोऽथ पृष्टो निन्ये गृहं जडः ।&lt;br&gt;&#xA;तां दृष्ट्वा प्रतिमां तोये खगं विद्राव्य बोधितः ।। १९१&lt;br&gt;&#xA;निर्विमर्शा मृषाज्ञानैर्मुह्यन्त्येवमबुद्धयः ।&lt;br&gt;&#xA;उपहास्याः परेषां च शोच्याः स्वेषां भवन्ति च ।। १९२&lt;br&gt;&#xA;अयं चान्यो महामूर्खवृत्तान्तोऽत्र निशम्यताम् ।&lt;br&gt;&#xA;कस्याप्युष्ट्रोऽवसन्नोऽभूद्भारेण वणिजोऽध्वनि ।। १९३&lt;br&gt;&#xA;स भृत्यानब्रवीत्कंचिदुष्ट्रं गत्वान्यमानये ।&lt;br&gt;&#xA;क्रीत्वाहं योऽस्य करभस्यार्धं भारादितो हरेत् ।। १९४&lt;br&gt;&#xA;मेघागमे यथावस्त्रपेटास्वेतासु न स्पृशेत् ।&lt;br&gt;&#xA;अम्भश्चर्माणि युष्माभिस्तथा कार्यमिह स्थितैः ।। १९५&lt;br&gt;&#xA;इत्युष्ट्रपार्श्वेऽवस्थाप्य भृत्यांस्तस्मिंस्ततो गते ।&lt;br&gt;&#xA;वणिज्यकस्मादुन्नम्य प्रारेभे वर्षितुं घनः ।। १९६&lt;br&gt;&#xA;तथा कार्यं यथा नाम्भः पेटाचर्माणि संस्पृशेत् ।&lt;br&gt;&#xA;इति नः स्वामिना प्रोक्तमित्यालोच्याथ ते जडाः ।। १९७&lt;br&gt;&#xA;कृष्ट्वा वस्त्राणि पेटाभ्यस्तैस्ते तान्यभ्यवेष्टयन् ।&lt;br&gt;&#xA;चर्माणि तेन वस्त्राणि विनेशुस्तेन वारिणा ।। १९८&lt;br&gt;&#xA;पापाः किमत्र सकलो वस्त्रौघो नाशितोऽम्भसा ।&lt;br&gt;&#xA;इत्यागतोऽथ स वणिक्क्रुद्धो भृत्यानभाषत ।। १९९&lt;br&gt;&#xA;त्वयैवादिष्टमुदकात्पेटाचर्माभिरक्षणम् ।&lt;br&gt;&#xA;दोषस्तत्र च कोऽस्माकमिति तेऽपि तमभ्यधुः ।। २००&lt;br&gt;&#xA;चर्मस्वार्द्रेषु नश्यन्ति वस्त्राणीति मयोदितम् ।&lt;br&gt;&#xA;वस्त्राणामेव रक्षार्थमुक्तं वो न तु चर्मणाम् ।। २०१&lt;br&gt;&#xA;इत्युक्त्वा चान्यकरभन्यस्तभारो वणिक्ततः ।&lt;br&gt;&#xA;स गत्वा स्वगृहं भृत्यान्सर्वस्वं तानदण्डयत् ।। २०२&lt;br&gt;&#xA;एवमज्ञातहृदया मूर्खाः कृत्वा विपर्ययम् ।&lt;br&gt;&#xA;घ्नन्ति स्वार्थं परार्थं च तादृग्ददति चोत्तरम् ।। २०३&lt;br&gt;&#xA;अयं चापूपिकामुग्धः संक्षेपेण निशम्यताम् ।&lt;br&gt;&#xA;क्रीणाति स्माध्वगः कश्चित्पणेनाष्टावपूपकान् ।। २०४&lt;br&gt;&#xA;तेषां च यावत्षड्भुङ्क्ते तावन्मेने न तृप्तताम् ।&lt;br&gt;&#xA;सप्तमेनाथ भुक्तेन तृप्तिस्तस्योदपद्यत ।। २०५&lt;br&gt;&#xA;ततश्चक्रन्द स जडो मुषितोऽस्मि न किं मया ।&lt;br&gt;&#xA;एष एवादितो भुक्तोऽपूपो येनास्मि तर्पितः ।। २०६&lt;br&gt;&#xA;नाशिताः किं वृथैवान्ये मया हस्ते न किं कृताः ।&lt;br&gt;&#xA;इति शोचन्क्रमात्तृप्तिमजानञ्जहसे जनैः ।। २०७&lt;br&gt;&#xA;&amp;hellip;&amp;hellip;&amp;hellip; ।&lt;br&gt;&#xA;. &amp;hellip; ।। २०८&lt;br&gt;&#xA;कश्चिद्दासो हि वणिजा मूर्खः केनाप्यभण्यत ।&lt;br&gt;&#xA;रक्षेस्त्वं विपणीद्वारं क्षणं गेहं विशाम्यहम् ।। २०९&lt;br&gt;&#xA;इत्युक्तवति यातेऽस्मिन्वणिजि द्वारपट्टकम् ।&lt;br&gt;&#xA;विपणीतो गृहीत्वांसे दासो द्रष्टुमगान्नटन् ।। २१०&lt;br&gt;&#xA;आगच्छंश्च ततो दृष्ट्वा वणिजा तेन भर्त्सितः ।&lt;br&gt;&#xA;त्वदुक्तं रक्षितं द्वारं मयेदमिति सोऽब्रवीत् ।। २११&lt;br&gt;&#xA;इत्यनर्थाय शब्दैकपरोऽतात्पर्यविज्जडः ।&lt;br&gt;&#xA;एवं च महिषीमुग्धमपूर्वं शृणुताधुना ।। २१२&lt;br&gt;&#xA;कस्यचिन्महिषः कैश्चिद्ग्राम्यैर्ग्रामस्य बाह्यतः ।&lt;br&gt;&#xA;नीत्वा वटतलं भिल्लवाटे व्यापाद्य भक्षितः ।। २१३&lt;br&gt;&#xA;तेन गत्वाथ विज्ञप्तो महिषस्वामिना नृपः ।&lt;br&gt;&#xA;ग्राम्यानानाययामास स तान्महिषभक्षकान् ।। २१४&lt;br&gt;&#xA;तत्समक्षं स राजाग्रे महिषस्वाम्यभाषत ।&lt;br&gt;&#xA;तडागनिकटे देव नीत्वा वटतरोरधः ।। २१५&lt;br&gt;&#xA;एभिर्मे महिषो हत्वा भक्षितः पश्यतो जडैः ।&lt;br&gt;&#xA;तच्छ्रुत्वान्येषु तेष्वेको वृद्धमूर्खोऽब्रवीदिदम् ।। २१६&lt;br&gt;&#xA;तडाग एव नास्त्यस्मिन्ग्रामे न च वटः क्वचित् ।&lt;br&gt;&#xA;मिथ्या वक्त्येष महिषः क्व हतो भक्षितोऽस्य वा ।। २१७&lt;br&gt;&#xA;श्रुत्वैतन्महिषस्वामी सोऽब्रवीन्नास्ति किं वटः ।&lt;br&gt;&#xA;तडागश्च स पूर्वस्यां दिशि ग्रामस्य तस्य वः ।। २१८&lt;br&gt;&#xA;अष्टम्यां च स युष्माभिर्भक्षितो महिषोऽत्र मे ।&lt;br&gt;&#xA;इत्युक्तस्तेन स पुनर्वृद्धमूर्खोऽब्रवीदिदम् ।। २१९&lt;br&gt;&#xA;पूर्वा दिगेव नास्त्यस्मद्ग्रामे नाप्यष्टमी तिथिः ।&lt;br&gt;&#xA;एतच्छ्रुत्वा हसन्राजा तमाहोत्साहयञ्जडम् ।। २२०&lt;br&gt;&#xA;त्वं सत्यवादी नासत्यं किंचिद्वदसि तन्मम ।&lt;br&gt;&#xA;सत्यं ब्रूहि स युष्माभिः किं भुक्तो महिषो न वा ।। २२१&lt;br&gt;&#xA;एतच्छ्रुत्वा जडोऽवादीन्मृते पितरि वत्सरैः ।&lt;br&gt;&#xA;त्रिभिर्जातोऽस्मि तेनैव शिक्षितोऽस्म्युक्तिपाटवम् ।। २२२&lt;br&gt;&#xA;तदसत्यं महाराज न कदाचिद्वदाम्यहम् ।&lt;br&gt;&#xA;भुक्तोऽस्य महिषोऽस्माभिरन्यद्वक्ति मृषा ह्यसौ ।। २२३&lt;br&gt;&#xA;श्रुत्वैतत्सानुगो राजा हासं रोद्धुं स नाशकत् ।&lt;br&gt;&#xA;निर्यात्य महिषं तस्य तांश्च ग्राम्यानदण्डयत् ।। २२४&lt;br&gt;&#xA;इत्यगुह्यं निगूहन्ते गुह्यं प्रकटयन्ति च ।&lt;br&gt;&#xA;मौर्ख्याभिमानेनादातुं मूर्खाः प्रत्ययमात्मनि ।। २२५&lt;br&gt;&#xA;कंचिद्दरिद्रं गृहिणी चण्डी मूर्खमभाषत ।&lt;br&gt;&#xA;प्रातः पितृगृहं यास्याम्युत्सवेऽस्मि निमन्त्रिता ।। २२६&lt;br&gt;&#xA;तत्त्वयोत्पलमालैका नानीता चेत्कुतोऽपि मे ।&lt;br&gt;&#xA;तन्न भार्यास्मि तेनापि भर्ता मम भवानिति ।। २२७&lt;br&gt;&#xA;ततस्तदर्थं रात्रौ स राजकीयसरो ययौ ।&lt;br&gt;&#xA;तत्प्रविष्टश्च कोऽसीति दृष्ट्वापृच्छ्यत रक्षकैः ।। २२८&lt;br&gt;&#xA;चक्राह्वोऽस्मीति च वदन्बद्ध्वा नीतः प्रगे स तैः ।&lt;br&gt;&#xA;राजाग्रे पृच्छ्यमानश्च चक्रवाकरुतं व्यधात् ।। २२९&lt;br&gt;&#xA;ततः स राज्ञा कथितः स्वयं पृष्टोऽनुबन्धतः ।&lt;br&gt;&#xA;मूर्खः कथितवृत्तान्तो मुक्तो दीनो दयालुना ।। २३०&lt;br&gt;&#xA;कश्चिच्च मूढधीर्वैद्यः केनाप्यूचे द्विजन्मना ।&lt;br&gt;&#xA;ककुदं मम पुत्रस्य कुब्जस्याभ्यन्तरं नय ।। २३१&lt;br&gt;&#xA;एतच्छ्रुत्वाब्रवीद्वैद्यो दश देहि पणान्मम ।&lt;br&gt;&#xA;ददामि ते दशगुणान्साधयामि न चेदिदम् ।। २३२&lt;br&gt;&#xA;एवं कृत्वा पणं तस्माद्गृहीत्वा तान्पणान्द्विजात् ।&lt;br&gt;&#xA;स तं स्वेदादिभिः कुब्जमरुजत्केवलं भिषक् ।। २३३&lt;br&gt;&#xA;न चाशकत्स्पष्टयितुं ददौ दशगुणान्पणान् ।&lt;br&gt;&#xA;को हि कुब्जमृजूकर्तुं शक्नुयादिह मानुषम् ।। २३४&lt;br&gt;&#xA;हासायैवमशक्यार्थप्रतिज्ञानविकत्थनम् ।&lt;br&gt;&#xA;तदीदृशैर्मूढमार्गैः संचरेत न बुद्धिमान् ।। २३५&lt;br&gt;&#xA;इति भद्रमुखात्स गोमुखाख्यात्सचिवान्मुग्धकथां निशम्य रात्रौ ।&lt;br&gt;&#xA;नरवाहनदत्तराजपुत्रः सुमतिः प्रीतमनास्तुतोष तस्मै ।। २३६&lt;br&gt;&#xA;अभजच्च स तत्कथाविनोदाच्छनकैः शक्तियशःसमुत्सुकोऽपि ।&lt;br&gt;&#xA;शयनीयमुपागतोऽथ निद्रां सवयोभिः सहितो निजैर्वयस्यैः ।। २३७&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके षष्ठस्तरङ्गः ।&lt;/p&gt;</description>
    </item>
    <item>
      <title>००७</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/007/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/007/</guid>
      <description>&lt;p&gt;ततः प्रातः प्रबुद्धस्तां स शक्तियशसं प्रियाम् ।&lt;br&gt;&#xA;नरवाहनदत्तोऽत्र ध्यायन्व्याकुलतां ययौ ।। १&lt;br&gt;&#xA;तद्विवाहावधेः शेषं मासस्य युगसंनिभम् ।&lt;br&gt;&#xA;मन्वानो न रतिं लेभे नवोढोत्केन चेतसा ।। २&lt;br&gt;&#xA;तद्बुद्ध्वा गोमुखमुखात्स्नेहात्तस्य पितान्तिकम् । ।&lt;br&gt;&#xA;वत्सराजः स्वसचिवान्प्राहिणोत्सवसन्तकान् ।। ३&lt;br&gt;&#xA;तद्गौरवात्तधैर्ये च तस्मिन्वत्सेश्वरात्मजे ।&lt;br&gt;&#xA;विदग्धो गोमुखो मन्त्री वसन्तकमुवाच तम् ।। ४&lt;br&gt;&#xA;युवराजमनस्तुष्टिकरीमार्यवसन्तक ।&lt;br&gt;&#xA;विचित्रां कांचिदाख्याहि कथामभिनवामिति ।। ५५&lt;br&gt;&#xA;ततो वसन्तको धीमान्कथां वक्तुं प्रचक्रमे ।&lt;br&gt;&#xA;मालवे श्रीधरो नाम प्रख्यातोऽभूद्द्विजोत्तमः ।। ६&lt;br&gt;&#xA;उत्पद्येते स्म तस्य द्वौ सदृशौ यमजौ सुतौ ।&lt;br&gt;&#xA;ज्येष्ठो यशोधरो नाम तस्य लक्ष्मीधरोऽनुजः ।। ७&lt;br&gt;&#xA;यौवनस्थौ च तौ विद्याप्राप्तये भ्रातरावुभौ ।&lt;br&gt;&#xA;देशान्तरं प्रतस्थाते सहितौ पितृसंज्ञया ।। ८&lt;br&gt;&#xA;क्रमात्पथि व्रजन्तौ च प्रापतुस्तौ महाटवीम् ।&lt;br&gt;&#xA;अजलामतरुच्छायां संतप्तसिकताचिताम् ।। ९&lt;br&gt;&#xA;तत्र यान्तौ परिक्लान्तावातपेन तृषा च तौ ।&lt;br&gt;&#xA;एकं सफलसच्छायं सायं संप्रापतुस्तरुम् ।। १०&lt;br&gt;&#xA;मूले तस्य तरोश्चैकां वापीं पृथगवस्थिताम् ।&lt;br&gt;&#xA;शीतलस्वच्छसलिलां कमलामोदवासिताम् ।। ११&lt;br&gt;&#xA;तस्यां स्नात्वा कृताहारौ पीतशीताम्बुनिर्वृतौ ।&lt;br&gt;&#xA;शिलापट्टोपविष्टौ च क्षणं विश्राम्यतः स्म तौ ।। १२&lt;br&gt;&#xA;अस्तं गते रवौ संध्यामुपास्य प्राणिनां भयात् ।&lt;br&gt;&#xA;नेतुं निशां भ्रातरौ तौ तमारुरुहतुस्तरुम् ।। १३&lt;br&gt;&#xA;निशामुखे च तत्राधो वाप्यास्तस्माज्जलान्तरात् ।&lt;br&gt;&#xA;उद्गच्छन्ति स्म पुरुषा बहवः पश्यतोस्तयोः ।। १४&lt;br&gt;&#xA;तेषां चाशोधयत्कश्चिद्भूमिं तां कश्चिदालिपत् ।&lt;br&gt;&#xA;कश्चिच्च तत्र पुष्पाणि पञ्चवर्णान्यवाकिरत् ।। १५५&lt;br&gt;&#xA;कश्चित्कनकपर्यङ्कमानीयात्र न्यवेशयत् ।&lt;br&gt;&#xA;कश्चित्तस्तार तस्मिंश्च तूलिकां प्रच्छदोत्तराम् ।। १६&lt;br&gt;&#xA;केचित्पुष्पाङ्गरागादि पानमाहारमुत्तमम् ।&lt;br&gt;&#xA;आनीय स्थापयामासुरेकदेशे तरोस्तले ।। १७&lt;br&gt;&#xA;ततो वापीतलात्तस्माद्रूपेण जितमन्मथः ।&lt;br&gt;&#xA;उदगात्पुरुषः खड्गी दिव्याभरणभूषितः ।। १८&lt;br&gt;&#xA;तस्मिंस्तत्रासनासीने क्लृप्तमाल्यानुलेपनाः ।&lt;br&gt;&#xA;सर्वे परिजनास्तस्यां वाप्यामेव ममज्जिरे ।। १९&lt;br&gt;&#xA;अथोज्जगार स सुखादेकां भव्याकृतिं प्रियाम् ।&lt;br&gt;&#xA;विनीतवेषां मङ्गल्यमाल्याभरणधारिणीम् ।। २०&lt;br&gt;&#xA;द्वितीयां चातिरूपाढ्यां सद्वस्त्राभरणोज्ज्वलाम् ।&lt;br&gt;&#xA;ते च भार्ये उभे तस्य पश्चिमा वल्लभा पुनः ।। २१&lt;br&gt;&#xA;ततोऽत्र रत्नपात्राणि न्यस्य पात्रद्वये तयोः ।&lt;br&gt;&#xA;भर्तुः सपन्याश्चाहारं पानं चोपानयत्सती ।। २२&lt;br&gt;&#xA;तयोर्भुक्तवतोः सापि बुभुजे सोऽथ तत्पतिः ।&lt;br&gt;&#xA;पर्यङ्कशयनं भेजे तया साकं द्वितीयया ।। २३&lt;br&gt;&#xA;अनुभूय रतिक्रीडासुखं निद्रां जगाम सः ।&lt;br&gt;&#xA;आद्या च भार्या सा तस्य पादसंवाहनं व्यधात् ।। २४&lt;br&gt;&#xA;द्वितीया साप्यनिद्रैव तस्याभूच्छयने प्रिया ।&lt;br&gt;&#xA;दृष्ट्वैतत्तौ विप्रपुत्रौ तरुस्थावूचतुर्मिथः ।। २५&lt;br&gt;&#xA;कोऽयं स्यादवतीर्यैतत्पादसंवाहिकामिमाम् ।&lt;br&gt;&#xA;एतस्य किल पृच्छावः सर्वे ह्यविकृता अमी ।। २६&lt;br&gt;&#xA;अवतीर्याथ तौ यावदाद्यां तामुपसर्पतः ।&lt;br&gt;&#xA;यशोधरं तयोस्तावद्द्वितीया सा ददर्श तम् ।। २७&lt;br&gt;&#xA;उत्थाय शयनात्पत्युः सुप्तस्योद्दामचापला ।&lt;br&gt;&#xA;तमुपेत्य सुरूपं सा मां भजस्वेत्यभाषत ।। २८&lt;br&gt;&#xA;पापे त्वं परदारा मे तवाहं परपूरुषः ।&lt;br&gt;&#xA;तत्किमेवं ब्रवीषीति तेनोक्ता साब्रवीत्पुनः ।। २९&lt;br&gt;&#xA;त्वादृशानां शतेनाहं संगता किं भयं तव ।&lt;br&gt;&#xA;न चेत्प्रत्येषि पश्यैतदङ्गुलीयशतं मम ।। ३०&lt;br&gt;&#xA;एकैकमङ्गुलीयं हि हृतमेकैकतो मया ।&lt;br&gt;&#xA;इत्युक्त्वा स्वाञ्चलात्तस्मायङ्गुलीयान्यदर्शयत् ।। ३१&lt;br&gt;&#xA;ततो यशोधरोऽवादीत्संगच्छस्व शतेन वा ।&lt;br&gt;&#xA;लक्षेण वा मम त्वं तु माता नाहं तथाविधः ।। ३२&lt;br&gt;&#xA;एवं निराकृता तेन सा प्रबोध्य पतिं क्रुधा ।&lt;br&gt;&#xA;यशोधरं तं संदर्श्य जगाद रुदती शठा ।। ३३&lt;br&gt;&#xA;अनेन पाप्मना सुप्ते त्वय्यहं ध्वंसिता बलात् ।&lt;br&gt;&#xA;तच्छ्रुत्वैव स उत्तस्थौ खड्गमाकृष्य तत्पतिः ।। ३४&lt;br&gt;&#xA;अथान्या सा सती भार्या तं गृहीत्वैव पादयोः ।&lt;br&gt;&#xA;अब्रवीन्मा कृथा मिथ्या पापं शृणु वचो मम ।। ३५&lt;br&gt;&#xA;अनया पापया दृष्ट्वा त्वत्पार्श्वोत्थितया हठात् ।&lt;br&gt;&#xA;अर्थितोऽयं वचो नास्याः साधुस्तत्प्रत्यपद्यत ।। ३६&lt;br&gt;&#xA;माता मम त्वमित्युक्त्वा यदनेन निराकृता ।&lt;br&gt;&#xA;प्राबोधयदमर्षात्त्वां वधायैतस्य कोपतः ।। ३७&lt;br&gt;&#xA;अनया मत्समक्षं च रात्रिष्विह तरौ स्थिताः ।&lt;br&gt;&#xA;हृताङ्गुलीयका भुक्ताः शतसंख्याः प्रभोऽध्वगाः ।। ३८&lt;br&gt;&#xA;द्वेषसंभावनभयान्मया चोक्तं न जातु ते ।&lt;br&gt;&#xA;अद्य त्वत्पापभीत्यैवमवाच्यमहमब्रवम् ।। ३९&lt;br&gt;&#xA;वस्त्राञ्चलेऽङ्गुलीयानि पश्यास्याः प्रत्ययो न चेत् ।&lt;br&gt;&#xA;न चैष मे सतीधर्मो यद्भर्तर्यनृतं वचः ।। ४०&lt;br&gt;&#xA;सतीत्वप्रत्ययायेमं प्रभावं पश्य मे प्रभो ।&lt;br&gt;&#xA;इत्युक्त्वा भस्म चक्रे सा तरुं तं क्रोधवीक्षितम् ।। ४१&lt;br&gt;&#xA;प्रसाददृष्टं च पुनस्तं पूर्वाभ्यधिकं व्यधात् ।&lt;br&gt;&#xA;तद्दृष्ट्वा स चिराद्भर्ता तुष्टस्तामुपगूढवान् ।। ४२&lt;br&gt;&#xA;निरास च द्वितीयां तां छित्त्वा नासां कुगेहिनीम् ।&lt;br&gt;&#xA;अङ्गुलीयानि संप्राप्य तद्वस्त्रान्तात्स तत्पतिः ।। ४३&lt;br&gt;&#xA;क्षमयामास किल तं दृष्ट्वाध्ययनपाठकम् ।&lt;br&gt;&#xA;यशोधर भ्रातृयुतं सनिर्वेदो जगाद च ।। ४४&lt;br&gt;&#xA;भार्ये हृदि निधायैते रक्ष्यामीर्ष्यावशात्सदा ।&lt;br&gt;&#xA;तथाप्येषा न शकिता पापैका रक्षितुं मया ।। ४५&lt;br&gt;&#xA;विद्युतं कः स्थिरीकुर्यात्को रक्षेच्चपलां स्त्रियम् ।&lt;br&gt;&#xA;साध्वी यदि परं स्वेन शीलेनैकेन रक्ष्यते ।। ४६&lt;br&gt;&#xA;तद्रक्षिता सा भर्तारं रक्षत्युभयलोकयोः ।&lt;br&gt;&#xA;यथानया शापवरक्षमयाद्यास्मि रक्षितः ।। ४७&lt;br&gt;&#xA;एतत्प्रसादात्कुलटासंगमोऽपगतो मम ।&lt;br&gt;&#xA;न चोपनतमत्युग्रं सद्विप्रवधपातकम् ।। ४८&lt;br&gt;&#xA;इत्युक्त्वा स तमप्राक्षीदुपवेश्य यशोधरम् ।&lt;br&gt;&#xA;आगतौ स्थः कुतः कुत्र व्रजथः कथ्यतामिति ।। ४९&lt;br&gt;&#xA;ततो यशोधरस्तस्मै स्ववृत्तान्तं निवेद्य सः ।&lt;br&gt;&#xA;विश्वासं प्राप्य पप्रच्छ तमप्येवं कुतूहलात् ।। ५०&lt;br&gt;&#xA;न रहस्यं महाभाग यदि तद्ब्रूहि मेऽधुना ।&lt;br&gt;&#xA;कस्त्वमीदृशि भोगेऽपि किं च ते जलवासिता ।। ५१&lt;br&gt;&#xA;तच्छ्रुत्वा श्रूयतां वच्मीत्युक्त्वा स पुरुषस्तदा ।&lt;br&gt;&#xA;जलवासी स्ववृत्तान्तमेवं वक्तुं प्रचक्रमे ।। ५२&lt;br&gt;&#xA;हिमवद्दक्षिणो देशः कश्मीराख्योऽस्ति यं विधिः ।&lt;br&gt;&#xA;स्वर्गकौतूहलं कर्तुं मर्त्यानामिव निर्ममे ।। ५३&lt;br&gt;&#xA;यत्र विस्मृत्य कैलासश्वेतद्वीपसुरवस्यितिम् ।&lt;br&gt;&#xA;स्वयंभुवौ स्थानशतान्यध्यासाते हराच्युतौ ।। ५४&lt;br&gt;&#xA;वितस्ताजलपूतो यः शूरविद्वज्जनाकुलः ।&lt;br&gt;&#xA;अजेयश्छलदोषाणां द्विषतां बलिनामपि ।। ५५&lt;br&gt;&#xA;तत्राहं भवशर्माख्यो ग्रामवासी किलाभवम् ।&lt;br&gt;&#xA;द्विजातिपुत्रः सामान्यो द्विभार्यः पूर्वजन्मनि ।। ५६&lt;br&gt;&#xA;सोऽहं कदाचित्संजातसंस्तवो भिक्षुभिः सह ।&lt;br&gt;&#xA;उपोषणाख्यं नियमं तच्छास्त्रोक्तं गृहीतवान् ।। ५७&lt;br&gt;&#xA;तस्मिन्समाप्तप्राये च नियमे शयने मम ।&lt;br&gt;&#xA;पापा हठादुपेत्यैका भार्या सुप्तवती किल ।। ५८&lt;br&gt;&#xA;तुर्ये तु यामे विस्मृत्य तद्व्रते तन्निषेवणम् ।&lt;br&gt;&#xA;निद्रामोहात्तया साकं रतं सेवितवानहम् ।। ५९&lt;br&gt;&#xA;तन्मात्रखण्डिते तस्मिन्व्रतेऽहं जलपूरुषः ।&lt;br&gt;&#xA;इहाद्य जातस्ते द्वे च भार्ये जाते इहापि मे ।। ६०&lt;br&gt;&#xA;एका सा कुलटा पापा द्वितीयेयं पतिव्रता ।&lt;br&gt;&#xA;खण्डितस्यापि तस्येदृक्प्रभावो नियमस्य मे ।। ६१&lt;br&gt;&#xA;जातिं स्मरामि यद्यच्च रात्रौ भोगा ममेदृशाः ।&lt;br&gt;&#xA;यदि नाखण्डयिष्यं तदिदं स्यान्मे न जन्म तत् ।। ६२&lt;br&gt;&#xA;इत्याख्याय स्ववृत्तान्तमतिथी तावपूजयत् ।&lt;br&gt;&#xA;समृष्टभोजनैर्दिव्यवस्त्रैश्च भ्रातरावुभौ ।। ६३&lt;br&gt;&#xA;ततोऽस्य सा सती भार्या पूर्ववृत्तमवेत्य तत् ।&lt;br&gt;&#xA;विन्यस्य जानुनी भूमाविन्दुं पश्यन्त्यभाषत ।। ६४&lt;br&gt;&#xA;भो लोकपालाः सत्यं चेदहं साध्वी पतिव्रता ।&lt;br&gt;&#xA;तदम्बुवासमुक्तोऽद्य स्वर्गं यात्वेष मे पतिः ।। ६५&lt;br&gt;&#xA;इत्युक्तवत्यामेवास्यां खाद्विमानमवातरत् ।&lt;br&gt;&#xA;तदारूढौ च तौ स्वर्गं दंपती सह जग्मतुः ।। ६६&lt;br&gt;&#xA;असाध्यं सत्यसाध्वीनां किमस्ति हि जगत्त्रये ।&lt;br&gt;&#xA;तौ च विप्रौ तदालोक्य विस्मयं ययतुः परम् ।। ६७&lt;br&gt;&#xA;नीत्वा च रात्रिशेषं तं प्रभाते स यशोधरः ।&lt;br&gt;&#xA;लक्ष्मीधरश्च विप्रौ तौ भ्रातरौ प्रस्थितौ ततः ।। ६८&lt;br&gt;&#xA;सायं च निर्जनारण्ये वृक्षमूलमवापतुः ।&lt;br&gt;&#xA;जलप्रेप्सू च तस्मात्तौ वृक्षाच्छुश्रुवतुर्गिरम् ।। ६९&lt;br&gt;&#xA;हे विप्रौ तिष्ठत तावदहमद्य करोमि वाम् ।&lt;br&gt;&#xA;स्नानान्नपानैरातिथ्यं गृहं मे ह्यागतौ युवाम् ।। ७०&lt;br&gt;&#xA;इत्युक्त्वा व्यरमद्वाक जज्ञे तत्राम्बुवापिका ।&lt;br&gt;&#xA;अथोपतस्थे तत्तीरे विचित्रं पानभोजनम् ।। ७१&lt;br&gt;&#xA;किमेतदिति साश्चर्यौ ततस्तौ द्विजपुत्रकौ ।&lt;br&gt;&#xA;स्नात्वा वाप्यां यथाकाममाहाराद्यत्र चक्रतुः ।। ७२&lt;br&gt;&#xA;ततः संध्यामुपास्यैतौ यावत्तरुतले स्थितौ ।&lt;br&gt;&#xA;तावच्च कान्तः पुरुषस्तरोस्तस्मादवातरत् ।। ७३&lt;br&gt;&#xA;स चाभिवादितस्ताभ्यां विहितस्वागतः क्रमात् ।&lt;br&gt;&#xA;उपविष्टो द्विजातिभ्यां को भवानित्यपृच्छ्यत ।। ७४&lt;br&gt;&#xA;ततः स पुरुषोऽवादीत्पुराहं दुर्गतो द्विजः ।&lt;br&gt;&#xA;अभूवं तस्य मे जाता दैवाच्छ्रमणसंगतिः ।। ७५&lt;br&gt;&#xA;कुर्वंस्तदुपदिष्टं च जातु व्रतमुपोषणम् ।&lt;br&gt;&#xA;शठेन सायं केनापि भोजितोऽस्मि बलात्पुनः ।। ७६&lt;br&gt;&#xA;तेनाहं खण्डितात्तस्माद्व्रताज्जातोऽस्मि गुह्यकः ।&lt;br&gt;&#xA;पूर्णं यद्यकरिष्यं तदभविष्यं सुरो दिवि ।। ७७&lt;br&gt;&#xA;एवं मयोक्तः स्वोदन्तो युवां कथयत तु मे ।&lt;br&gt;&#xA;कुतो युवां किमेता च प्रविष्टौ स्थो मरुस्थलीम् ।। ७८&lt;br&gt;&#xA;तच्छ्रुत्वा सोऽब्रवीत्तस्मै स्ववृत्तान्तं यशोधरः ।&lt;br&gt;&#xA;ततस्तौ ब्राह्मणौ यक्षः पुनरेवमभाषत ।। ७९&lt;br&gt;&#xA;यद्येवं तदहं विद्याः स्वप्रभावाद्ददामि वाम् ।&lt;br&gt;&#xA;कृतविद्यौ गृहं यातं विदेशभ्रमणेन किम् ।। ८०&lt;br&gt;&#xA;इत्युक्त्वा स ददौ ताभ्यां विद्यास्तौ च तदैव ताः ।&lt;br&gt;&#xA;तत्प्रभावाज्जगृहतुः सोऽथ यक्षो जगाद तौ ।। ८१&lt;br&gt;&#xA;एकामिदानीं याचेऽहं भवद्भ्यां गुरुदक्षिणाम् ।&lt;br&gt;&#xA;युवाभ्यां मत्कृते कार्यं व्रतमेतदुपोषणम् ।। ८२&lt;br&gt;&#xA;सत्याभिभाषणं ब्रह्मचर्यं देवप्रदक्षिणम् ।&lt;br&gt;&#xA;भोजनं भिक्षुवेलायां मनसः संयमः क्षमा ।। ८३&lt;br&gt;&#xA;एकरात्रं विधायैतदर्पणीयं फलं मयि ।&lt;br&gt;&#xA;पूर्णव्रतफलं येन दिव्यत्वं प्राप्नुयामहम् ।। ८४&lt;br&gt;&#xA;इत्यूचिवान्विनम्राभ्यां ताभ्यां यक्षस्तथेति सः ।&lt;br&gt;&#xA;विप्राभ्यां प्रतिपन्नार्थस्तत्रैवान्तर्दधे तरौ ।। ८५&lt;br&gt;&#xA;तौ चाप्रयाससिद्धार्थौ प्रहृष्टौ भ्रातरावुभौ ।&lt;br&gt;&#xA;रात्रिं नीत्वा परावृत्त्य स्वमेवाजग्मतुर्गृहम् ।। ८६&lt;br&gt;&#xA;तत्राख्याय स्ववृत्तान्तमानन्द्य पितरौ निजौ ।&lt;br&gt;&#xA;उपोषणव्रतं तत्तौ यक्षपुण्याय चक्रतुः ।। ८७&lt;br&gt;&#xA;अथैत्य स गुरुर्यक्षो विमानस्थो जगाद तौ ।&lt;br&gt;&#xA;युष्मत्प्रसादाद्देवत्वं प्राप्तोऽस्म्युत्तीर्य यक्षताम ।। ८८&lt;br&gt;&#xA;तदात्मार्थमिदं कार्यं युवाभ्यामपि तद्गतम् ।&lt;br&gt;&#xA;भविता येन देवत्वं देहान्ते युवयोरिति ।। ८९&lt;br&gt;&#xA;अक्षीणार्थाविदानीं च वरान्मम भविष्यथः ।&lt;br&gt;&#xA;इत्युक्त्वा स विमानेन कामचारी ययौ दिवम् ।। ९०&lt;br&gt;&#xA;ततो यशोधरो लक्ष्मीधरश्च भ्रातरावुभौ ।&lt;br&gt;&#xA;कृत्वा व्रतं तत्प्राप्तार्थविद्यावास्तां यथासुखम् ।। ९१&lt;br&gt;&#xA;एवं धर्मप्रवृत्तानां शीलं कृच्छ्रेऽप्यमुञ्चताम् ।&lt;br&gt;&#xA;देवता अपि रक्षन्ति कुर्वन्तीष्टार्थसाधनम् ।। ९२&lt;br&gt;&#xA;इत्थं वसन्तकाख्यातकथाद्भुतविनोदितः ।&lt;br&gt;&#xA;वत्सेश्वरसुतः प्रेप्सुः स शक्तियशसं प्रियाम् ।। ९३&lt;br&gt;&#xA;आहारसमये पित्रा समाहूतस्तदन्तिकम् ।&lt;br&gt;&#xA;नरवाहनदत्तोऽथ ययौ स्वसचिवैः सह ।। ९४&lt;br&gt;&#xA;अथानुरूपं भुक्त्वा च तत्र सायं स्वमन्दिरम् ।&lt;br&gt;&#xA;वयस्यैः स निजैः साकमाययौ गोमुखादिभिः ।। ९५&lt;br&gt;&#xA;तत्र तं गोमुखो भूयो विनोदयितुमब्रवीत् ।&lt;br&gt;&#xA;श्रूयतामिममन्यं वो देवाख्यामि कथाक्रमम् ।। ९६&lt;br&gt;&#xA;आसीद्वलीमुखो नाम परिभ्रष्टः स्वयूथतः ।&lt;br&gt;&#xA;उदुम्बरवने तीरे वारिधेर्वानरर्षभः ।। ९७&lt;br&gt;&#xA;तस्य भक्षयतो हस्ताश्च्युतमेकमुदुम्बरम् ।&lt;br&gt;&#xA;जघास शिशुमारोऽत्र वारिराशिजलाश्रयः ।। ९८&lt;br&gt;&#xA;तत्फलास्वादहृष्टश्च स प्रचक्रे कलं रवम् ।&lt;br&gt;&#xA;यद्रसात्स बहून्यस्मै फलानि कपिरक्षिपत् ।। ९९&lt;br&gt;&#xA;तथैव चाक्षिपन्नित्यं फलानि स तथैव च ।&lt;br&gt;&#xA;शिशुमारो रुतं चक्रे जज्ञे सख्यं ततस्तयोः ।। १००&lt;br&gt;&#xA;तेनान्वहं तटस्थस्य जलस्थो निकटे कपेः ।&lt;br&gt;&#xA;शिशुमारो दिनं स्थित्वा स सायं स्वगृहं ययौ ।। १०१&lt;br&gt;&#xA;ज्ञातार्था तस्य भार्या च सदा विरहदं दिवा ।&lt;br&gt;&#xA;कपिसख्यमनिच्छन्ती मान्द्यव्याजमशिश्रियत् ।। १०२&lt;br&gt;&#xA;ब्रूहि प्रिये किमस्वास्थ्यं तव केन च शाम्यति ।&lt;br&gt;&#xA;इत्यार्तस्तं स पप्रच्छ शिशुमारः प्रियां मुहुः ।। १०३&lt;br&gt;&#xA;निर्बन्धपृष्टापि यदा न सा प्रतिवचो ददौ ।&lt;br&gt;&#xA;रहस्यज्ञा सखी तस्यास्तदा तं प्रत्यभाषत ।। १०४&lt;br&gt;&#xA;यद्यपि त्व न कुरुषे नेच्छत्येषा तथाप्यहम् ।&lt;br&gt;&#xA;ब्रवीमि विबुधः खेदं जनानां निह्नुते कथम् ।। १०५&lt;br&gt;&#xA;स तादृगस्या भार्यायास्तवोत्पन्नो महागदः ।&lt;br&gt;&#xA;विना वानरहृत्पद्मयूषं न शममेति यः ।। १०६&lt;br&gt;&#xA;इत्युक्तः स प्रियासख्या शिशुमारो व्यचिन्तयत् ।&lt;br&gt;&#xA;कष्टं वानरहृत्पद्मं कुतः संप्राप्नुयामहम् ।। १०७&lt;br&gt;&#xA;सख्युः करोमि चेद्द्रोहं कपेस्तत्किं ममोचितम् ।&lt;br&gt;&#xA;सख्या किमथवा भार्या प्राणेभ्योऽप्यधिकप्रिया ।। १०८&lt;br&gt;&#xA;इत्यालोच्य स्वभार्यां तां शिशुमारो जगाद सः ।&lt;br&gt;&#xA;तर्ह्यानयाम्यखण्डं ते कपिं किं दूयसे प्रिये ।। १०९&lt;br&gt;&#xA;इत्युक्त्वा स ययौ यस्य मित्रस्य निकटं कपेः ।&lt;br&gt;&#xA;कथाप्रसङ्गमुत्पाद्य तमेवमवदत्कपिम् ।। ११०&lt;br&gt;&#xA;अद्यापि न सखे दृष्टं गृहं भार्या च मे त्वया ।&lt;br&gt;&#xA;तदेहि तत्र गच्छावो विश्रमायैकमप्यहः ।। १११&lt;br&gt;&#xA;भुज्यते यत्र नान्योन्यं गृहमेत्य निरर्गलम् ।&lt;br&gt;&#xA;प्रदृश्यन्ते न दाराश्च कैतवं तन्न सौहृदम् ।। ११२&lt;br&gt;&#xA;इति प्रतार्य जलधाववतार्यावलम्ब्य च ।&lt;br&gt;&#xA;वानरं शिशुमारस्तं गन्तुं प्रववृतेऽत्र सः ।। ११३&lt;br&gt;&#xA;गच्छन्तं तं स दृष्ट्वा च वानरश्चकिताकुलम् ।&lt;br&gt;&#xA;सखेऽन्यादृशमद्य त्वां पश्यामीति स पृष्टवान् ।। ११४&lt;br&gt;&#xA;निर्बन्धेनाथ पृच्छन्तं मत्वा हस्तस्थितं च तम् ।&lt;br&gt;&#xA;प्लवंगमं जगादैवं शिशुमारो जडाशयः ।। ११५&lt;br&gt;&#xA;अस्वस्था मे स्थिता भार्या सा च पथ्योपयोगि माम् ।&lt;br&gt;&#xA;याचते कपिहृत्पद्मं तेनाद्य विमनाः स्थिता ।। ११६&lt;br&gt;&#xA;श्रुत्वैतत्स वचस्तस्य कपिः प्राज्ञो व्यचिन्तयत् ।&lt;br&gt;&#xA;हन्तैतदर्थमानीतः पापेनाहमिहामुना ।। ११७&lt;br&gt;&#xA;अहो स्त्रीव्यसनाक्रान्तो मिन्नद्रोहेऽयमुद्यतः ।&lt;br&gt;&#xA;किं वा दन्तैः स्वमांसानि भूतग्रस्तो न खादति ।। ११८&lt;br&gt;&#xA;इत्थं संचिन्त्य च प्राह शिशुमारं स वानरः ।&lt;br&gt;&#xA;यद्येवं तत्त्वयैतन्मे किं नोक्तं प्रथमं सखे ।। ११९&lt;br&gt;&#xA;आगमिष्यं स्वमादाय हृत्पद्मं त्वत्प्रियाकृते ।&lt;br&gt;&#xA;वासोदुम्बरवृक्षे हि तदिदानीं मम स्थितम् ।। १२०&lt;br&gt;&#xA;तच्छ्रुत्वा शिशुमारस्तमार्तो मूर्खोऽब्रवीदिदम् ।&lt;br&gt;&#xA;तर्ह्येतदानयैहि त्वमुदुम्बरतरोरिति ।। १२१&lt;br&gt;&#xA;आनिनायाम्बुधेस्तीरं शिशुमारः पुनः स तम् ।&lt;br&gt;&#xA;तत्र तेनान्तकेनेव मुक्तः स च कपिस्तटम् ।। १२२&lt;br&gt;&#xA;उत्पत्यारुह्य वृक्षाग्रं शिशुमारमुवाच तम् ।&lt;br&gt;&#xA;गच्छ रे मूर्ख हृदयं देहाद्भवति किं पृथक् ।। १२३&lt;br&gt;&#xA;मयैवं मोचितो ह्यात्मा न चात्रैष्याम्यहं पुनः ।&lt;br&gt;&#xA;किमत्र न श्रुता मूर्ख गर्दभाख्यायिका त्वया ।। १२४&lt;br&gt;&#xA;आसीद्गोमायुसचिवः सिंहः कोऽपि वने क्वचित् ।&lt;br&gt;&#xA;&amp;hellip;&amp;hellip;&amp;hellip; ।। १२५&lt;br&gt;&#xA;स जात्वाखेटकायातेनात्र भूपेन केनचित् ।&lt;br&gt;&#xA;आहतो हेतिभिर्जीवन्कथमप्यविशद्गुहाम् ।। १२६&lt;br&gt;&#xA;तत्र स्थितं गते तस्मिन्राज्ञ्यनाहारनिःसहम् ।&lt;br&gt;&#xA;तच्छेषामिषवृत्तिः सन्गोमायुः सचिवोऽभ्यधात् ।। १२७&lt;br&gt;&#xA;निर्गत्य किं यथाशक्ति नाहारं चिनुषे प्रभो ।&lt;br&gt;&#xA;सीदत्येव शरीरं ते समं परिजनेन यत् ।। १२८&lt;br&gt;&#xA;इत्युक्तः स सृगालेन तेन सिंहो जगाद तम् ।&lt;br&gt;&#xA;सखे नाहं व्रणाक्रान्तः शक्नोमि भ्रमितुं क्वचित् ।। १२९&lt;br&gt;&#xA;खरस्य कर्णहृदयं भक्ष्यं प्राप्नोमि चेदहम् ।&lt;br&gt;&#xA;तन्मे व्रणानि रोहन्ति प्रकृतिस्थो भवामि च ।। १३०&lt;br&gt;&#xA;तदानय कुतोऽपि त्वं गत्वा गर्दभमाशु मे ।&lt;br&gt;&#xA;इत्युक्तस्तेन गोमायुः स तथेति ययौ ततः ।। १३१&lt;br&gt;&#xA;भ्रमञ्जलान्तिके लब्ध्वा रजकस्य स गर्दभम् ।&lt;br&gt;&#xA;प्रीत्येवोपेत्य वक्ति स्म दुर्बलः किं भवानिति ।। १३२&lt;br&gt;&#xA;कृशीभूतोऽस्मि रजकस्यास्य भारं वहन्सदा ।&lt;br&gt;&#xA;इत्युक्तवन्तं च खरं तमुवाच स जम्बुकः ।। १३३&lt;br&gt;&#xA;इह किं वहसि क्लेशमेहि त्वां प्रापयाम्यहम् ।&lt;br&gt;&#xA;वनं स्वर्गसुखं यत्र खरीभिः सह वर्धसे ।। १३४&lt;br&gt;&#xA;तच्छ्रुत्वा स तथेत्युक्त्वा गर्दभो भोगलोलुपः ।&lt;br&gt;&#xA;वनं सिंहस्य तस्यागात्तेन गोमायुना सह ।। १३५&lt;br&gt;&#xA;तं च दृष्ट्वैव तस्यैत्य पृष्ठतो गर्दभस्य सः ।&lt;br&gt;&#xA;सिंहो ददौ कराघातं प्राणवैक्लव्यदुर्बलः ।। १३६&lt;br&gt;&#xA;स तेन वीक्षितस्त्रस्तः पलाय्य सहसा खरः ।&lt;br&gt;&#xA;आगच्छन्न च तं सिंहोऽप्यपतद्विह्वलाकुलः ।। १३७&lt;br&gt;&#xA;सिहस्त्वसिद्धकार्यः स्वां त्वरितं प्राविशद्गुहाम् ।&lt;br&gt;&#xA;ततस्तं जम्बुको मन्त्री सोपालम्भमभाषत ।। १३८&lt;br&gt;&#xA;न हतो गर्दभोऽप्येष वराकश्चेत्त्वया प्रभो ।&lt;br&gt;&#xA;हरिणादिवधे का तद्वार्ता तव भविष्यति ।। १३९&lt;br&gt;&#xA;तच्छ्रुत्वा सोऽब्रवीत्सिंहो यथा वेत्सि तथा पुनः ।&lt;br&gt;&#xA;तमानय खरं तावत्सज्जो भूत्वा निहन्म्यहम् ।। १४०&lt;br&gt;&#xA;इति स प्रेषितस्तेन पुनः सिंहेन जम्बुकः ।&lt;br&gt;&#xA;गत्वा खरं तमवदद्विद्रुतः किं भवानिति ।। १४१&lt;br&gt;&#xA;अहं सत्त्वेन केनापि ताडितोऽत्रेति वादिनम् ।&lt;br&gt;&#xA;तं च भूयः स गोमायुर्विहस्य खरमब्रवीत् ।। १४२&lt;br&gt;&#xA;मिथ्यैव विभ्रमो दृष्टस्त्वया न त्वत्र तादृशम् ।&lt;br&gt;&#xA;सत्त्वमस्ति सुखं ह्यत्र वसाम्यहमपीदृशः ।। १४३&lt;br&gt;&#xA;तदेह्येव मया साकं तन्निर्बाधसुखं वनम् ।&lt;br&gt;&#xA;इति तद्वचसा मूढस्तत्रागात्स खरः पुनः ।। १४४&lt;br&gt;&#xA;आगतं तं च दृष्ट्वैव स निर्गत्य गुहामुखात् ।&lt;br&gt;&#xA;निपत्य पृष्ठे न्यवधीन्मृगारिर्दारितं नखैः ।। १४५&lt;br&gt;&#xA;निकृत्य गर्दभं तं च स्थापयित्वा च रक्षकम् ।&lt;br&gt;&#xA;तस्य तं जम्बुकं श्रान्तः सिंहः स्नातुं जगाम सः ।। १४६&lt;br&gt;&#xA;तत्कालं जम्बुकस्तस्य स मायावी खरस्य तत् ।&lt;br&gt;&#xA;भक्षयामास हृदयं कर्णौ चाप्यात्मतृप्तये ।। १४७&lt;br&gt;&#xA;स्नात्वागतस्तथाभूतं तं दृष्ट्वा गर्दभं हरिः ।&lt;br&gt;&#xA;क्व कर्णौ हृदयं चास्येत्यपृच्छत्तं च जम्बुकम् ।। १४८&lt;br&gt;&#xA;जम्बुकः सोऽप्यवादीत्तमकर्णहृदयः प्रभो ।&lt;br&gt;&#xA;प्रागेवासीत्कथं गत्वाप्यागच्छेदन्यथा ह्ययम् ।। १४९&lt;br&gt;&#xA;तच्छ्रुत्वा स तथैवैतन्मत्वा केसर्यभक्षयत् ।&lt;br&gt;&#xA;तन्मांसमन्यत्तच्छेषं जम्बुकोऽपि चखाद सः ।। १५०&lt;br&gt;&#xA;इत्याख्याय कपिर्भूयः शिशुमारमुवाच तम् ।&lt;br&gt;&#xA;तन्नात्रैष्याम्यहं भूयः करिष्यामि खरायितम् ।। १५१&lt;br&gt;&#xA;एवं तस्मात्कपेः श्रुत्वा शिशुमारो ययौ गृहम् ।&lt;br&gt;&#xA;मोहादसिद्धं भार्यार्थं शोचन्मित्त्रं च हारितम् ।। १५२&lt;br&gt;&#xA;तत्सख्यापगमाच्चास्य भार्या प्रकृतिमाययौ ।&lt;br&gt;&#xA;कपिः सोऽप्यम्बुधेस्तीरे चचार च यथासुखम् ।। १५३&lt;br&gt;&#xA;तदेवं विश्वसेन्नैव बुद्धिमान्दुर्जने जने ।&lt;br&gt;&#xA;दुर्जने कृष्णसर्पे च कुतो विश्वासतः सुखम् ।। १५४&lt;br&gt;&#xA;इत्याख्याय कथां मन्त्री गोमुखः पुनरेव सः ।&lt;br&gt;&#xA;नरवाहनदत्तं तं निजगाद विनोदयन् ।। १५५&lt;br&gt;&#xA;शृण्विदानीं क्रमादन्यानुपहास्यानिमाञ्जडान् ।&lt;br&gt;&#xA;तत्रेमं शृणु गान्धर्वपरितोषकरं जडम् ।। १५६&lt;br&gt;&#xA;कश्चिद्गान्धर्विकेनाढ्यो गीतवाद्येन तोषितः ।&lt;br&gt;&#xA;भाण्डागारिकमाहूय तत्समक्षमभाषत ।। १५७&lt;br&gt;&#xA;देहि गान्धर्विकायास्मै द्वे सहस्रे पणानिति ।&lt;br&gt;&#xA;एवं करोमीत्युक्त्वा च स भाण्डागारिको ययौ ।। १५८&lt;br&gt;&#xA;गान्धर्विकोऽथ गत्वा तान्पणांस्तस्मादयाचत ।&lt;br&gt;&#xA;न चास्मै स्थितसंवित्तान्पणान्भाण्डारिको ददौ ।। १५९&lt;br&gt;&#xA;अथाढ्यस्तेन विज्ञप्तस्तत्कृते वैणिकेन सः ।&lt;br&gt;&#xA;उवाच किं त्वया दत्तं येन प्रतिददानि ते ।। १६०&lt;br&gt;&#xA;वीणावाद्येन मे क्षिप्रं त्वया श्रुतिसुखं कृतम् ।&lt;br&gt;&#xA;तथैव दानवाक्येन कृतं क्षिप्रं मयापि ते ।। १६१&lt;br&gt;&#xA;तच्छ्रुत्वा विहताशोऽपि हसित्वा वैणिको ययौ ।&lt;br&gt;&#xA;कीनाशोक्त्यानया किं न हासो ग्राव्णोऽपि जायते ।। १६२&lt;br&gt;&#xA;भौतशिष्यद्वयं चेदं देवेदानीं निशम्यताम् ।&lt;br&gt;&#xA;गुरोः कस्याप्यभूतां द्वौ शिष्यावन्योन्यमत्सरौ ।। १६३&lt;br&gt;&#xA;तयोरेको गुरोस्तस्य दक्षिणं पादमन्वहत् ।&lt;br&gt;&#xA;अभ्यञ्जन्क्षालयामास वामं पादं तथेतरः ।। १६४&lt;br&gt;&#xA;दक्षिणाभ्यञ्जके जातु ग्रामं संप्रेषिते गुरुः ।&lt;br&gt;&#xA;अभ्यक्तवामपादं तं द्वितीयं शिष्यमभ्यधात् ।। १६५&lt;br&gt;&#xA;त्वमेव दक्षिणं पादमभ्यज्य क्षालयाद्य मे ।&lt;br&gt;&#xA;श्रुत्वैतन्मूर्खशिष्योऽसौ गुरुं स्वैरमभाषत ।। १६६&lt;br&gt;&#xA;प्रतिपक्षस्य संबन्धी न पादोऽभ्यङ्ग्य एष मे ।&lt;br&gt;&#xA;एवमुक्तवतश्चास्य निर्बन्धं सोऽकरोद्गुरुः ।। १६७&lt;br&gt;&#xA;ततो विपक्षतच्छिष्यरोषादादाय तस्य तम् ।&lt;br&gt;&#xA;गुरोः शिष्यः स चरणं बलाद्ग्राव्णा च भग्नवान् ।। १६८&lt;br&gt;&#xA;मुक्ताक्रन्दे गुरौ तस्मिन्कुशिष्योऽन्यैः प्रविश्य सः ।&lt;br&gt;&#xA;ताड्यमानः सशोकेन गुरुणा तेन मोचितः ।। १६९&lt;br&gt;&#xA;अन्येद्युः सोऽपरः शिष्यः प्राप्तो ग्रामाद्विलोक्य ताम् ।&lt;br&gt;&#xA;अङ्घ्रिपीडां गुरोः पृष्टवृत्तान्तः प्रज्वलन्क्रुधा ।। १७०&lt;br&gt;&#xA;नाहं भनज्मि किं पादं तस्य संबन्धिनं द्विषः ।&lt;br&gt;&#xA;इत्याकृष्य द्वितीयाङ्घ्रिं गुरोस्तस्य बभञ्ज सः ।। १७१&lt;br&gt;&#xA;ततोऽत्र ताड्यमानोऽन्यैरपि भग्नोभयाङ्घ्रिणा ।&lt;br&gt;&#xA;गुरुणा तेन कृपया दुःशिष्यः सोऽप्यमोच्यत ।। १७२&lt;br&gt;&#xA;सर्वद्वेष्योपहास्यौ तौ शिष्यौ द्वौ ययतुस्ततः ।&lt;br&gt;&#xA;गुरुश्च स्वक्षमाश्लाघ्यः स्वस्थः सोऽप्यभवत्क्रमात् ।। १७३&lt;br&gt;&#xA;एवमन्योन्यविद्विष्टो मूर्खः परिजनः प्रभो ।&lt;br&gt;&#xA;स्वामिनोऽर्थं निहन्त्येव न चात्महितमश्नुते ।। १७४&lt;br&gt;&#xA;अयं च द्विशिरःसर्पवृत्तान्तोऽप्यवधार्यताम् ।&lt;br&gt;&#xA;कस्याप्यहेर्द्वे शिरसी अभूतामग्रपुच्छयोः ।। १७५&lt;br&gt;&#xA;पौच्छं शिरस्त्वभूदन्धं चक्षुष्मत्प्रकृतं पुनः ।&lt;br&gt;&#xA;अहं मुख्यमहं मुख्यमित्यासीदाग्रहस्तयोः ।। १७६&lt;br&gt;&#xA;सर्पस्तु प्रकृतेनेव मुखेन विचचार सः ।&lt;br&gt;&#xA;एकदास्य शिरः पौच्छं मार्गे कष्टमवाप तत् ।। १७७&lt;br&gt;&#xA;वेष्टयित्वा दृढं तच्च सर्पस्यास्यारुणद्गतिम् ।&lt;br&gt;&#xA;ततस्तद्बलवन्मेने सर्पोऽग्रशिरोजयि ।। १७८&lt;br&gt;&#xA;तेनैव चान्धेन ततः स मुखेन भ्रमन्नहिः ।&lt;br&gt;&#xA;अवटेऽग्नौ परिभ्रष्टो मार्गादृष्टेरदह्यत ।। १७९&lt;br&gt;&#xA;एवं गुणस्य येऽल्पस्य बहवो नान्तरं विदुः ।&lt;br&gt;&#xA;ते हीनगुणसङ्गेन मूढा यान्ति पराभवम् ।। 10.7.१८०&lt;br&gt;&#xA;इमं च शृणुतेदानीं भौतं तण्डुलभक्षकम् ।&lt;br&gt;&#xA;आगात्कश्चित्पुमान्मूर्खः प्रथमं श्वाशुरं गृहम् ।। १८१&lt;br&gt;&#xA;स तत्र तण्डुलाञ्श्वश्र्वा पाकार्थं स्थापितान्सितान् ।&lt;br&gt;&#xA;दृष्ट्वा भक्षयितुं तेषां मुष्टिं प्राक्षिपदानने ।। १८२&lt;br&gt;&#xA;तत्क्षणादागतायां च श्वश्र्वां मूर्खः स तण्डुलान् ।&lt;br&gt;&#xA;नाशकत्तान्निगिरितुं न चाप्युद्गिरितुं ह्रिया ।। १८३&lt;br&gt;&#xA;तत्पीनोच्छूनगल्लं च निरालापमवेत्य तम् ।&lt;br&gt;&#xA;तद्रोगशङ्कयाहूय तच्छ्वश्रूः पतिमानयत् ।। १८४&lt;br&gt;&#xA;सोऽप्यालोक्य निनायाशु वैद्यं वैद्योऽप्यपाटयत् ।&lt;br&gt;&#xA;शोफशङ्की हनुं तस्य मूढस्याक्रम्य मस्तकम् ।। १८५&lt;br&gt;&#xA;निर्ययुर्लोकहासेन समं तस्य च तण्डुलाः ।&lt;br&gt;&#xA;इत्यकार्यं करोत्यज्ञो न च जानाति गूहितुम् ।। १८६&lt;br&gt;&#xA;केचिच्च दारका मूर्खा दृष्टदोहा गवादिषु ।&lt;br&gt;&#xA;गर्दभं प्राप्य संरुध्य दोग्धुमारेभिरे रसात् ।। १८७&lt;br&gt;&#xA;कश्चिद्दुदोह कश्चिच्च क्षीरकुण्डमधारयत् ।&lt;br&gt;&#xA;अहं प्रथमिकान्येषां पयः पातुमवर्तत ।। १८८&lt;br&gt;&#xA;न च ते लेभिरे क्षीरं कुर्वन्तोऽपि परिश्रमम् ।&lt;br&gt;&#xA;अवस्तुनि कृतक्लेशो मूर्खो यात्यवहास्यताम् ।। १८९&lt;br&gt;&#xA;कश्चिच्च देव मूर्खोऽभूद्विप्रपुत्रः पिता च तम् ।&lt;br&gt;&#xA;सायं जगाद गन्तव्यो ग्रामः पुत्र त्वया प्रगे ।। 10.7.१९०&lt;br&gt;&#xA;श्रुत्वेत्यपृष्ट्वा कार्यं तं पितरं प्रातरेव सः ।&lt;br&gt;&#xA;गत्वा वृथैव तं ग्रामं सायमागात्कृतश्रमः ।। १९१&lt;br&gt;&#xA;ग्रामं गत्वाहमायात इत्याह पितरं च सः ।&lt;br&gt;&#xA;गते त्वयि न किं सिद्धमिति चाह स तत्पिता ।। १९२&lt;br&gt;&#xA;तदेति निरभिप्रायचेष्टितो लोकहास्यताम् ।&lt;br&gt;&#xA;मूर्खोऽनुभवति क्लेशं न कार्यं कुरुते पुनः ।। १९३&lt;br&gt;&#xA;इत्याकर्ण्य कथां प्रधानसचिवाच्छिक्षावतीं गोमुखा-&lt;br&gt;&#xA;दात्मानं च निवेद्य शक्तियशसः संप्राप्तिबद्धस्पृहम् ।&lt;br&gt;&#xA;भूयिष्ठां च गतामवेत्य रजनीं वत्सेश्वरस्यात्मजो&lt;br&gt;&#xA;निद्रामुद्रितलोचनः स शयनं भेजे वयस्यैर्यतः ।। १९४&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके सप्तमस्तरङ्गः ।&lt;/p&gt;</description>
    </item>
    <item>
      <title>००८</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/008/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/008/</guid>
      <description>&lt;p&gt;ततोऽन्येद्युः पुनर्नक्तं निजवासगृहे स्थितम् ।&lt;br&gt;&#xA;नरवाहनदत्तं तं दयिताप्राप्तिसोत्सुकम् ।। १&lt;br&gt;&#xA;वत्सेश्वरसुतं मन्त्री तन्नियोगात्स गोमुखः ।&lt;br&gt;&#xA;विनोदयन्कथास्तस्य क्रमादेवमवर्णयत् ।। २&lt;br&gt;&#xA;बभूव देवशर्माख्यो ब्राह्मणो नगरे क्वचित् ।&lt;br&gt;&#xA;तस्याभूद्देवदत्तेति गेहिनी सदृशान्वया ।। ३&lt;br&gt;&#xA;धृतगर्भा च सा तस्य कालेन सुषुवे सुतम् ।&lt;br&gt;&#xA;दरिद्रोऽपि स तं मेने निधिं लब्धमिव द्विजः ।। ४&lt;br&gt;&#xA;सूतकान्ते च सा तस्य भार्या स्नातुमगान्नदीम् ।&lt;br&gt;&#xA;देवशर्मा स तस्थौ तु गृहे रक्षन्सुतं शिशुम् ।। ५&lt;br&gt;&#xA;तावदाह्वायिका तस्य राजान्तःपुरतो द्रुतम् ।&lt;br&gt;&#xA;चेटिका ब्राह्मणस्यागात्स्वस्तिवाचनजीविनः ।। ६&lt;br&gt;&#xA;ततः स दक्षिणालोभान्नकुलं रक्षकं शिशोः ।&lt;br&gt;&#xA;स्थापयित्वा ययौ गेहे चिरमाबाल्यवर्धितम् ।। ७&lt;br&gt;&#xA;तस्मिन्गतेऽत्राकस्माच्च शिशोस्तस्यान्तिकागतम् ।&lt;br&gt;&#xA;सर्पमालोक्य नकुलः स्वामिभक्त्या जघान तम् ।। ८&lt;br&gt;&#xA;अथ तं देवशर्माणमागतं वीक्ष्य दूरतः ।&lt;br&gt;&#xA;सर्पास्रसिक्तो नकुलो हृष्टोऽस्य निरगात्पुरः ।। ९&lt;br&gt;&#xA;स देवशर्मा तद्रूपं तं दृष्ट्वैवाश्मनावधीत् ।&lt;br&gt;&#xA;ध्रुवं स बालः पुत्रो मे हतोऽनेनेति संभ्रमात् ।। 10.8.१ ०&lt;br&gt;&#xA;प्रविश्य चान्तर्दृष्ट्वा तं भुजगं नकुलाहतम् ।&lt;br&gt;&#xA;जीवन्तं च स्थितं बालं ब्राह्मणोऽन्तरतप्यत ।। ११&lt;br&gt;&#xA;अविचार्योपकारी स नकुलः किं हतस्त्वया ।&lt;br&gt;&#xA;इत्युपालभतायाता भार्यापि तदवेत्य तम् ।। १२&lt;br&gt;&#xA;तस्मान्न बुद्धिमान्कुर्यात्सहसा देव किंचन ।&lt;br&gt;&#xA;सहसा चेष्टमानो हि हन्यते लोकयोर्द्वयोः ।। १३&lt;br&gt;&#xA;कुर्वंश्चाविधिना कर्म विरोधिफलमश्नुते ।&lt;br&gt;&#xA;तथा च वायुनाक्रान्तदेहः कोऽप्यभवत्पुमान् ।। १४&lt;br&gt;&#xA;बस्त्यर्थमौषधं दत्त्वा बभाषे जातु तं भिषक् ।&lt;br&gt;&#xA;त्वं पेषयैतत्स्वगृहं गत्वा यावदुपैम्यहम् ।। १५&lt;br&gt;&#xA;एवमुक्त्वा गतो वैद्यो यावच्चिरयति क्षणम् ।&lt;br&gt;&#xA;तावत्तदौषधं पिष्ट्वा मूर्खोऽसौ वारिणापिबत् ।। १६&lt;br&gt;&#xA;उत्पन्नव्यापदं तेन तमागत्य भिषक्ततः ।&lt;br&gt;&#xA;स दत्त्वा वमनं कृच्छ्रान्मृतकल्पमजीवयत् ।। १७&lt;br&gt;&#xA;बस्त्यौषधं गुदे मूर्ख दीयते न तु पीयते ।&lt;br&gt;&#xA;अहं प्रतीक्षितः किं नेत्युपालभ्यत तेन सः ।। १८&lt;br&gt;&#xA;इतीष्टमप्यनिष्टाय जायतेऽविधिना कृतम् ।&lt;br&gt;&#xA;तस्मान्न विधिमुत्सृज्य प्राज्ञः कुर्वीत किंचन ।। १९&lt;br&gt;&#xA;अप्रेक्षापूर्वकारी च निन्द्यतेऽवद्यकृत्क्षणात् ।&lt;br&gt;&#xA;तथा च कुत्रचित्कश्चिज्जडबुद्धिरभूत्पुमान् ।। २०&lt;br&gt;&#xA;तस्य देशान्तरं जातु गच्छतोऽन्वागतः सुतः ।&lt;br&gt;&#xA;अटव्यां वासिते सार्थे विवेश विहरन्वनम् ।। २१&lt;br&gt;&#xA;पाटितो मर्कटैः सोऽत्र कृच्छ्राज्जीवन्नुपेत्य तम् ।&lt;br&gt;&#xA;ऋक्षानभिज्ञः पितरं पृच्छन्तमवदज्जडः ।। २२&lt;br&gt;&#xA;वनेऽस्मि पाटितः कैश्चिल्लोमशैः फलभक्षिभिः ।&lt;br&gt;&#xA;तच्छ्रुत्वा क्रोधकृष्टासिस्तत्पिता तद्वनं ययौ ।। २३&lt;br&gt;&#xA;दृष्ट्वा फलान्याददानाञ्जटिलांस्तत्र तापसान् ।&lt;br&gt;&#xA;सोऽभ्यधावत्क्षतोऽमीभिः सुतो मे लोमशैरिति ।। २४&lt;br&gt;&#xA;ऋक्षैस्ते पाटितः पुत्रो मद्दृष्टैर्मा वधीर्मुनीन् ।&lt;br&gt;&#xA;इत्यवार्यत पान्थेन तद्वधात्सोऽथ केनचित् ।। २५&lt;br&gt;&#xA;ततः स दैवादुत्तीर्णः पातकात्सार्थमागतः ।&lt;br&gt;&#xA;तन्न जातुचिदप्रेक्षापूर्वकारी भवेद्बुधः ।। २६&lt;br&gt;&#xA;किमन्यत्सर्वदा भाव्यं जन्तुना कृतबुद्धिना ।&lt;br&gt;&#xA;लोकोपहसिताः शश्वत्सीदन्त्येव ह्यबुद्धयः ।। २७&lt;br&gt;&#xA;तथा च निर्धनः कश्चित्प्राप्तवानध्वनि व्रजन् ।&lt;br&gt;&#xA;सार्थवाहस्य कस्यापि च्युतां हेमभृतां दृतिम् ।। २८&lt;br&gt;&#xA;स मूढस्तां गृहीत्वैव न जगामान्यतोऽपि च ।&lt;br&gt;&#xA;स्थित्वा तत्रैव संख्यातुमारेभे हेम तच्च तत् ।। २९&lt;br&gt;&#xA;तावत्स्मृत्वा हयारूढः प्रत्यागत्य स सत्वरम् ।&lt;br&gt;&#xA;सार्थवाहोऽस्य हृष्टस्य हेमभस्त्रां जहार ताम् ।। ३०&lt;br&gt;&#xA;ततः स दृष्टनष्टार्थः शोचन्प्रायादधोमुखः ।&lt;br&gt;&#xA;प्राप्तोऽप्यर्थः क्षणादेव हार्यते मन्दबुद्धिना ।। ३१&lt;br&gt;&#xA;कश्चिच्च पार्वणं चन्द्रं दिदृक्षुः केनचिज्जडः ।&lt;br&gt;&#xA;अङ्गुल्यभिमुखं पश्येत्यूचे दृष्टनवेन्दुना ।। ३२&lt;br&gt;&#xA;स हित्वा गगनं तस्यैवाङ्गुलिं तां विलोकयन् ।&lt;br&gt;&#xA;तस्थौ न चेन्दुमद्राक्षीदद्राक्षीद्धसतो जनान् ।। ३३&lt;br&gt;&#xA;प्रज्ञया साध्यतेऽसाध्यं तथा च श्रूयतां कथा ।&lt;br&gt;&#xA;काचिद्ग्रामान्तरं नारी गन्तुं प्रावर्ततैकका ।। ३४&lt;br&gt;&#xA;पथि सा च जिघृक्षन्तमकस्मादेत्य वानरम् ।&lt;br&gt;&#xA;वञ्चयन्ती मुहुर्वृक्षं संश्रिता पर्यवर्तत ।। ३५&lt;br&gt;&#xA;स तं तस्यास्तरुं मूढो भुजाभ्यां कपिरावृणोत् ।&lt;br&gt;&#xA;साप्यस्य बाहू हस्ताभ्यां तत्रैवापीडयत्तरौ ।। ३६&lt;br&gt;&#xA;तावच्च तस्मिन्निःस्पन्दे जातक्रोधे च वानरे ।&lt;br&gt;&#xA;पथा तेनागतं कंचिदाभीरं स्त्री जगाद सा ।। ३७&lt;br&gt;&#xA;महाभाग गृहाणेमं क्षणं बाह्वोः प्लवंगमम् ।&lt;br&gt;&#xA;यावद्वस्त्रं च वेणीं च विस्रस्तां संवृणोम्यहम् ।। ३८&lt;br&gt;&#xA;एवं करोमि भजसे यदि मामिति तेन सा ।&lt;br&gt;&#xA;उक्तानुमेने तावत्तत्सोऽथ तं कपिमग्रहीत् ।। ३९&lt;br&gt;&#xA;ततोऽस्य क्षुरिकां कृष्ट्वा सा स्त्री हत्वा च तं कपिम् ।&lt;br&gt;&#xA;एकान्तमेहीत्युक्त्वा तमाभीरं दूरमानयत् ।। ४०&lt;br&gt;&#xA;मिलितेष्वथ सार्थेषु तं विहायैव तैः सह ।&lt;br&gt;&#xA;सा जगामेप्सितग्रामं प्रज्ञारक्षितविप्लवा ।। ४१&lt;br&gt;&#xA;इत्थं प्रज्ञैव नामेह प्रधानं लोकवर्तनम् ।&lt;br&gt;&#xA;जीवत्यर्थदरिद्रोऽपि धीदरिद्रो न जीवति ।। ४२&lt;br&gt;&#xA;इदानीं शृणु देवैतां विचित्रामद्भुतां कथाम् ।&lt;br&gt;&#xA;घटकर्परनामानौ चौरावास्तां पुरे क्वचित् ।। ४३&lt;br&gt;&#xA;तयोः स कर्परो जातु बहिर्न्यस्य घटं निशि ।&lt;br&gt;&#xA;संधिं दत्त्वा नृपसुतावासवेश्म प्रविष्टवान् ।। ४४&lt;br&gt;&#xA;तत्र कोणस्थितं तं सा विनिद्रा राजकन्यका ।&lt;br&gt;&#xA;दृष्ट्वैव सद्यः संजातकामा स्वैरमुपाह्वयत् ।। ४५&lt;br&gt;&#xA;रन्त्वा च तेन साकं सा दत्त्वा चार्थं तमब्रवीत् ।&lt;br&gt;&#xA;दास्याम्यन्यत्प्रभूतं ते पुनरेष्यसि चेदिति ।। ४६&lt;br&gt;&#xA;ततो निर्गत्य वृत्तान्तमाख्यायार्थं समर्प्य च ।&lt;br&gt;&#xA;व्यसृजत्प्राप्य राजार्थं घटं गेहं स कर्परः ।। ४७&lt;br&gt;&#xA;स्वयं तदैवं तु पुनर्विवेशान्तःपुरं स तत् ।&lt;br&gt;&#xA;आकृष्टः कामलोभाभ्यामपायं को हि पश्यति ।। ४८&lt;br&gt;&#xA;तत्रैष सुरतश्रान्तः पानमत्तस्तया सह ।&lt;br&gt;&#xA;राजपुत्र्या समं सुप्तो न बुबोध गतां निशाम् ।। ४९&lt;br&gt;&#xA;प्रातः प्रविष्टैर्लब्ध्वा स बद्ध्वान्तःपुररक्षिभिः ।&lt;br&gt;&#xA;राज्ञे निवेदितः सोऽपि क्रुधा तस्यादिशद्वधम् ।। ५०&lt;br&gt;&#xA;यावत्स नीयते वध्यभुवं तावत्सखास्य सः ।&lt;br&gt;&#xA;रात्रावनागतस्यागादन्वेष्टुं पदवीं घटः ।। ५१&lt;br&gt;&#xA;तमागतं स दृष्ट्वाथ घटं कर्परकः पुनः ।&lt;br&gt;&#xA;हृत्वा राजसुतां रक्षेरित्याह स्म स्वसंज्ञया ।। ५२&lt;br&gt;&#xA;घटेनाङ्गीकृतेच्छोऽथ संज्ञयैव स कर्परः ।&lt;br&gt;&#xA;नीत्वोल्लम्ब्य तरौ क्षिप्रं वधकैरवशो हतः ।। ५३&lt;br&gt;&#xA;ततो गत्वा घटो गेहमनुशोचन्निशागमे ।&lt;br&gt;&#xA;भित्त्वा सुरङ्गां प्रायिक्षत्स तद्राजसुतागृहम् ।। ५४&lt;br&gt;&#xA;तत्रैककां संयमितां दृष्ट्वोपेत्य जगाद सः ।&lt;br&gt;&#xA;त्वत्कृतेऽद्य हतस्याहं कर्परस्य सखा घटः ।। ५५&lt;br&gt;&#xA;अपनेतुमितस्त्वां च तत्स्नेहादहमागतः ।&lt;br&gt;&#xA;तदेहि यावन्नानिष्टं किंचित्ते कुरुते पिता ।। ५६&lt;br&gt;&#xA;इत्युक्ते तेन सा हृष्टा राजपुत्री तथेति तत् ।&lt;br&gt;&#xA;प्रतिपेदे स चैतस्या बन्धनानि न्यवारयत् ।। ५७&lt;br&gt;&#xA;ततस्तया समं सद्यः समर्पितशरीरया ।&lt;br&gt;&#xA;निर्गत्य स ययौ चौरः स्वनिकेतं सुरुङ्गया ।। ५८&lt;br&gt;&#xA;प्रातश्च खातदुर्लक्ष्यसुरुङ्गेण निजां सुताम् ।&lt;br&gt;&#xA;केनाप्यपहृतां बुद्ध्वा स राजा समचिन्तयत् ।। ५९&lt;br&gt;&#xA;ध्रुवं तस्यास्ति पापस्य निगृहीतस्य बान्धवः ।&lt;br&gt;&#xA;कश्चित्साहसिको येन हृतैवं सा सुता मम ।। ६०&lt;br&gt;&#xA;इति संचिन्त्य नृपतिः स कर्परकलेवरम् ।&lt;br&gt;&#xA;रक्षितुं स्थापयामास स्वभृत्यानब्रवीच्च तान् ।। ६१&lt;br&gt;&#xA;यः शोचन्निममागच्छेत्कर्तुं दाहादिकं च वः ।&lt;br&gt;&#xA;अवष्टभ्यस्ततो लप्स्ये पापां तां कुलदूषिकाम् ।। ६२&lt;br&gt;&#xA;इति राज्ञा समादिष्टा रक्षिणोऽत्र तथेति ते ।&lt;br&gt;&#xA;रक्षन्तस्तस्थुरनिशं तत्कर्परकलेवरम् ।। ६३&lt;br&gt;&#xA;तत्सोऽन्विष्य घटो बुद्ध्वा राजपुत्रीमुवाच ताम् ।&lt;br&gt;&#xA;प्रिये बन्धुः सखा योऽभूत्परमः कर्परो मम ।। ६४&lt;br&gt;&#xA;यत्प्रसादान्मया प्राप्ता त्वं ससद्रत्नसंचया ।&lt;br&gt;&#xA;स्नेहानृण्यमकृत्वास्य नास्ति मे हृदि निर्वृतिः ।। ६५&lt;br&gt;&#xA;तत्तं गत्वानुशोचामि प्रेक्षमाणः स्वयुक्तितः ।&lt;br&gt;&#xA;क्रमाच्च संस्करोम्यग्नौ तीर्थेऽस्यास्थीनि च क्षिपे ।। ६६&lt;br&gt;&#xA;भयं मा भूच्च ते नाहमबुद्धिः कर्परो यथा ।&lt;br&gt;&#xA;इत्युक्त्वा तां तदैवाभूत्स महाव्रतिवेषभृत् ।। ६७&lt;br&gt;&#xA;स दध्योदनमादाय कर्परे कर्परान्तिकम् ।&lt;br&gt;&#xA;मार्गागत इवोपागाच्चक्रेऽत्र स्खलितं च सः ।। ६८&lt;br&gt;&#xA;निपात्य हस्ताद्भङ्क्त्वा च तं स दध्यन्नकर्परम् ।&lt;br&gt;&#xA;हा कर्परामृतभृतेत्यादि तत्तच्छुशोच सः ।। ६९&lt;br&gt;&#xA;रक्षिणो मेनरे तच्च भिन्नभाण्डानुशोचनम् ।&lt;br&gt;&#xA;क्षणाच्च गृहमागत्य राजपुत्र्यै शशंस तत् ।। ७०&lt;br&gt;&#xA;अन्येद्युश्च वधूवेषं भृत्यं कृत्वैकमग्रतः ।&lt;br&gt;&#xA;अन्यं धृतसधत्तूरभक्ष्यभाण्डं च पृष्ठतः ।। ७१&lt;br&gt;&#xA;स्वयं च मत्तग्रामीणवेषो भूत्वा दिनात्यये ।&lt;br&gt;&#xA;प्रस्खलन्निकटे तेषामगात्कर्पररक्षिणाम् ।। ७२&lt;br&gt;&#xA;कस्त्वं केयं च ते भ्रातः क्व यासीति च तत्र तैः ।&lt;br&gt;&#xA;पृष्टः स धूर्तस्तानेवमुवाच स्खलिताक्षरम् ।। ७३&lt;br&gt;&#xA;ग्राम्योऽहमेषा भार्या मे यामीतः श्वाशुरं गृहम् ।&lt;br&gt;&#xA;भक्ष्यकोशलिका चेयमानीता तत्कृते मया ।। ७४&lt;br&gt;&#xA;संभाषणाच्च यूयं मे संजाताः सुहृदोऽधुना ।&lt;br&gt;&#xA;तदर्धं तत्र नेष्यामि भक्ष्याणामर्धमस्तु वः ।। ७६&lt;br&gt;&#xA;इत्युक्त्वा भक्ष्यमेकैकं स ददौ तेषु रक्षिषु ।&lt;br&gt;&#xA;ते हसन्तो गृहीत्वैव भुञ्जते स्माखिला अपि ।। ७६&lt;br&gt;&#xA;तेन रक्षिषु धत्तूरमोहितेष्वेषु सोऽग्निसात् ।&lt;br&gt;&#xA;निशि चक्रे घटो देहं कर्परस्याहृतेन्धनः ।। ७७&lt;br&gt;&#xA;गते तस्मिंस्ततः प्रातर्बुद्ध्वा राजा निवार्य तान् ।&lt;br&gt;&#xA;विमूढान्स्थापयामास रक्षिणोऽन्यानुवाच च ।। ७८&lt;br&gt;&#xA;रक्ष्याण्यस्थीन्यपीदानीं यस्तान्यादातुमेष्यति ।&lt;br&gt;&#xA;स युष्माभिर्ग्रहीतव्यो भक्ष्य किंचिच्च नान्यतः ।। ७९&lt;br&gt;&#xA;इति राज्ञोदितास्ते च सावधाना दिवानिशम् ।&lt;br&gt;&#xA;तत्रासन्रक्षिणस्तं च वृत्तान्तं बुबुधे घटः ।। ८०&lt;br&gt;&#xA;ततः स चण्डिकादत्तमोहमन्त्रप्रभाववित् ।&lt;br&gt;&#xA;मित्त्रं प्रव्राजकं कंचिच्चकाराश्वासकेतनम् ।। ८१&lt;br&gt;&#xA;तत्र गत्वा समं तेन प्रव्राजा मन्त्रजापिना ।&lt;br&gt;&#xA;रक्षिणो मोहयित्वा तान्कर्परास्थीनि सोऽग्रहीत् ।। ८२&lt;br&gt;&#xA;क्षिप्त्वा च तानि गङ्गायामेत्याख्याय यथाकृतम् ।&lt;br&gt;&#xA;राजपुत्र्या समं तस्थौ सुखं प्रव्राजकान्वितः ।। ८३&lt;br&gt;&#xA;राजापि सोऽस्थिहरणं बुद्ध्वा तद्रक्षिमोहनम् ।&lt;br&gt;&#xA;आ सुताहरणात्सर्वं मेने तद्योगिचेष्टितम् ।। ८४&lt;br&gt;&#xA;येनेदं योगिनाकारि तनयाहरणादि मे ।&lt;br&gt;&#xA;ददामि तस्मै राज्यार्धमभिव्यक्तिं स याति चेत् ।। ८५&lt;br&gt;&#xA;इति राजा स्वनगरे दापयामास घोषणाम् ।&lt;br&gt;&#xA;तां श्रुत्वा चैच्छदात्मानं घटो दर्शयितुं तदा ।। ८६&lt;br&gt;&#xA;मैवं कृथा न कार्योऽस्मिन्विश्वाराश्छद्मघातिनि ।&lt;br&gt;&#xA;राज्ञीत्यवार्यत तया राजपुत्र्या ततश्च सः ।। ८७&lt;br&gt;&#xA;अथोद्भेदभयात्तेन साकं प्रव्राजकेन सः ।&lt;br&gt;&#xA;घटो देशान्तरं यायाद्राजपुत्र्य तया युतः ।। ८८&lt;br&gt;&#xA;मार्गे च राजपुत्री सा प्रव्राजं तं रहोऽब्रवीत् ।&lt;br&gt;&#xA;एकेन ध्वंसितान्येन भ्रंशितास्म्यमुना पदात् ।। ८९&lt;br&gt;&#xA;तच्चौरः स मृतो नायं घटो मे त्वं बहुप्रियः ।&lt;br&gt;&#xA;इत्युक्त्वा तेन संगम्य सा विषेणावधीद्घटम् ।। ९०&lt;br&gt;&#xA;ततस्तेन समं यान्ती पापा प्रव्राजकेन सा ।&lt;br&gt;&#xA;धनदेवाभिधानेन संजग्मे वणिजा पथि ।। ९१&lt;br&gt;&#xA;कोऽयं कपाली त्वं प्रेयान्ममेत्युक्त्वा ययौ समम् ।&lt;br&gt;&#xA;वणिजा तेन संसुप्तं सा प्रव्राजं विहाय तम् ।। ९२&lt;br&gt;&#xA;प्रव्राजकश्च स प्रातः प्रबुद्धः समचिन्तयत् ।&lt;br&gt;&#xA;न स्नेहोऽस्ति न दाक्षिण्यं स्त्रीष्वहो चापलादृते ।। ९३&lt;br&gt;&#xA;यद्विश्वास्यापि मां पापा हृतार्था च पलायिता ।&lt;br&gt;&#xA;सैष लाभोऽथवा यन्न हतोऽस्मि घटवत्तया ।। ९४&lt;br&gt;&#xA;इत्यालोच्य निजं देशं ययौ प्रव्राजकोऽथ सः ।&lt;br&gt;&#xA;वणिजा सह तद्देशं प्राप्ता राजसुतापि सा ।। ९५&lt;br&gt;&#xA;प्रवेशयामि सहसा बन्धकीं किमिमां गृहम् ।&lt;br&gt;&#xA;इति स्वदेशप्राप्तश्च धनदेवो विचिन्तयन् ।। ९६&lt;br&gt;&#xA;वणिक्तत्र किलैकस्या वृद्धाया वेश्म योषितः ।&lt;br&gt;&#xA;प्रविवेश तया साकं राजपुत्र्या दिनात्यये ।। ९७&lt;br&gt;&#xA;तत्र नक्तं स वृद्धां तां पप्रच्छापरिजानतीम् ।&lt;br&gt;&#xA;धनदेववणिग्गेहवार्तामम्बेह वेत्सि किम् ।। ९८&lt;br&gt;&#xA;तच्छ्रुत्वा साब्रवीद्वृद्धा का वार्ता यत्र तत्र सा ।&lt;br&gt;&#xA;पुंसा नवनवेनैव तद्भार्या रमते सदा ।। ९९&lt;br&gt;&#xA;चर्मपेटा गवाक्षेण रज्ज्वा तत्र हि लम्ब्यते ।&lt;br&gt;&#xA;नक्तं विशति यस्तस्यां स एवान्तः प्रवेश्यते ।। १००&lt;br&gt;&#xA;निष्काल्यते तथैवात्र पश्चिमायां पुनर्निशि ।&lt;br&gt;&#xA;पानमत्ता च सा नैव निभालयति किंचन ।। १०१&lt;br&gt;&#xA;एषा च तत्स्थितिः ख्यातिं नगरेऽत्राखिले गता ।&lt;br&gt;&#xA;बहुकालो गतोऽद्यापि न चायाति स तत्पतिः ।। १०२&lt;br&gt;&#xA;एतद्वृद्धावचः श्रुत्वा धनदेवस्तदैव सः ।&lt;br&gt;&#xA;युक्त्या निर्गत्य तत्रागात्सान्तर्दुःखः ससंशयः ।। १०३&lt;br&gt;&#xA;दृष्ट्वा स तत्र दासीभिः पेटां रज्ज्ववलम्बिताम् ।&lt;br&gt;&#xA;विवेश स ततस्ताभिरुत्क्षिप्यान्तरनीयत ।। १०४&lt;br&gt;&#xA;प्रविष्टः स तयालिङ्ग्य शय्यां निन्ये मदान्धया ।&lt;br&gt;&#xA;अविज्ञातः स्वगेहिन्या हठात्क्षीबत्वमूढया ।। १०५&lt;br&gt;&#xA;रिरंसा तस्य यावच्च नास्ति तद्दोषदर्शनात् ।&lt;br&gt;&#xA;तावत्सा मददोषेण निद्रां तद्गेहिनी ययौ ।। १०६&lt;br&gt;&#xA;निशान्ते च स दासीभिः सत्वरं रज्जुपेटया ।&lt;br&gt;&#xA;गवाक्षेण बहिः क्षिप्तः खिन्नो वणिगचिन्तयत् ।। १०७&lt;br&gt;&#xA;अलं मे गृहमोहेन गृहे नार्यो निबन्धनम् ।&lt;br&gt;&#xA;तासामेवेदृशी वार्ता तस्माच्छ्रेयो वनं परम् ।। १०८&lt;br&gt;&#xA;इति निश्चित्य संत्यज्य स तां राजसुतामपि ।&lt;br&gt;&#xA;धनदेवः प्रववृते गन्तुं दूरं वनान्तरम् ।। १०९&lt;br&gt;&#xA;गच्छतस्तस्य मार्गे च मिलितो मित्त्रतामगात् ।&lt;br&gt;&#xA;ब्राह्मणो रुद्रसोमाख्यः प्रवासादागतश्चिरात् ।। ११०&lt;br&gt;&#xA;स तेनोक्तः स्ववृत्तान्तं स्वभार्याशङ्कितो द्विजः ।&lt;br&gt;&#xA;तेनैव वणिजा साकं सायं स्वग्राममासदत् ।। १११&lt;br&gt;&#xA;तत्र स्वभवनोपान्ते गोपं दृष्ट्वा नदीतटे ।&lt;br&gt;&#xA;माद्यन्तमिव गायन्तं नर्मणा पृच्छति स्म सः ।। ११२&lt;br&gt;&#xA;गोप ते तरुणी काचित्कच्चिदस्त्यनुरागिणी ।&lt;br&gt;&#xA;येनैवं गायसि मदान्मन्यमानस्तृणं जगत् ।। ११३&lt;br&gt;&#xA;तच्छ्रुत्वा सोऽहसद्गोपो गोप्यं वस्तु क्रियन्मया ।&lt;br&gt;&#xA;चिरविप्रोषितस्येह रुद्रसोमद्विजन्मनः ।। ११४&lt;br&gt;&#xA;ग्रामाधिपस्य तरुणीमहं भार्यां सदा भजे ।&lt;br&gt;&#xA;प्रवेशयति तद्दासी स्त्रीवेषं तद्गृहेऽत्र माम् ।। ऽ १५&lt;br&gt;&#xA;एतद्गोपालतः श्रुत्वा मन्युमन्तर्निगृह्य च ।&lt;br&gt;&#xA;तत्त्वं जिज्ञासमानस्तं रुद्रसोमो जगाद सः ।। ११६&lt;br&gt;&#xA;यद्येवमतिथिस्तेऽहं स्ववेषं देह्यमु मम ।&lt;br&gt;&#xA;यावत्त्वमिव तत्राद्य याम्यहं कौतुकं हि मे ।। ११७&lt;br&gt;&#xA;एवं कुरु गृहाणेमं मदीयं कालकम्बलम् ।&lt;br&gt;&#xA;लगुडं चास्व चैवेह तद्दासी यावदेष्यति ।। ११८&lt;br&gt;&#xA;मद्बुद्ध्या च तयाहूय स्वैरं दत्ताङ्गनाम्बरः ।&lt;br&gt;&#xA;नक्तं तत्र व्रजाहं च विश्राम्यामि निशामिमाम् ।। ११९&lt;br&gt;&#xA;एवमुक्तवतस्तस्माद्गोपाल्लगुडकम्बलौ ।&lt;br&gt;&#xA;गृहीत्वा रुद्रसोमोऽत्र तद्वेषेण स तस्थिवान् ।। १२०&lt;br&gt;&#xA;गोपश्च वणिजा साकं धनदेवेन तेन सः ।&lt;br&gt;&#xA;दूरे तत्र मनाक्तस्थौ दासी सा चाययौ ततः ।। १२१&lt;br&gt;&#xA;सा तं तमसि तूष्णीकामेत्य स्त्रीवेषगुण्ठितम् ।&lt;br&gt;&#xA;एहीत्युक्त्वा ततो रुद्रसोमं गोपधियानयत् ।। १२२&lt;br&gt;&#xA;स च नीतः स्वभार्यां तां दृष्ट्वा गोपालबुद्धितः ।&lt;br&gt;&#xA;उत्थायैव कृताश्लेषां रुद्रसोमो व्यचिन्तयत् ।। १२३&lt;br&gt;&#xA;संनिकृष्टे निकृष्टेऽपि कष्टं रज्यन्ति कुस्त्रियः ।&lt;br&gt;&#xA;पापानुरक्ता यदियं गोपेऽप्यासन्नवर्तिनि ।। १२४&lt;br&gt;&#xA;इति ध्यायन्मिषं कृत्वा तदैवास्फुटया गिरा ।&lt;br&gt;&#xA;निर्गत्यैव विरक्तात्मा धनदेवान्तिकं ययौ ।। १२५&lt;br&gt;&#xA;उक्तस्वगृहवृत्तान्तो वणिजं तमुवाच सः ।&lt;br&gt;&#xA;त्वया सहाहमप्येमि वनं यातु गृहं क्षयम् ।। १२६&lt;br&gt;&#xA;इत्यूचिवान्नुद्रसोमो धनदेववणिक्च सः ।&lt;br&gt;&#xA;वनं प्रति प्रतस्थाते तदैव सह तौ ततः ।। १२७&lt;br&gt;&#xA;मिलितश्च तयोर्मार्गे धनदेवसुहृच्छशी ।&lt;br&gt;&#xA;कथाप्रसङ्गात्तौ तस्मै स्ववृत्तान्तं शशंसतुः ।। १२८&lt;br&gt;&#xA;स तच्छ्रुत्वा शशीर्ष्यालुश्चिराद्देशान्तरागतः ।&lt;br&gt;&#xA;साशङ्को भूत्स्वगेहिन्या न्यस्तायामपि भूगृहे ।। १२९&lt;br&gt;&#xA;प्रक्रामंश्च समं ताभ्यां सायं स स्वगृहान्तिकम् ।&lt;br&gt;&#xA;शशी प्राप गृहातिथ्यं तयोः कर्तुमियेष च ।। १३०&lt;br&gt;&#xA;तावच्च दुर्गन्धवहं कुष्ठशीर्णकराङ्घ्रिकम् ।&lt;br&gt;&#xA;तत्रापश्यत्सशृङ्गारं गायन्तं पुरुषं स्थितम् ।। १३१&lt;br&gt;&#xA;विस्मयाच्च तमप्राक्षीदीदृशः को भवानिति ।&lt;br&gt;&#xA;कामदेवोऽहमस्मीति कुष्ठी सोऽपि जगाद तम् ।। १३२&lt;br&gt;&#xA;का भ्रान्तिः कामदेवस्त्वं रूपशोभैव वक्ति ते ।&lt;br&gt;&#xA;इत्युक्तः शशिना भूयः सोऽवादीच्छृणु वच्मि ते ।। १३३&lt;br&gt;&#xA;इह धूर्तः शशी नाम दत्तैकपरिचारिकाम् ।&lt;br&gt;&#xA;भार्यां निक्षिप्य भूगेहे सेर्ष्यो देशान्तरं गतः ।। १३४&lt;br&gt;&#xA;तद्भार्यया विधिवशादिह दृष्टस्य मे तया ।&lt;br&gt;&#xA;अर्पितः सद्य एवात्मा मदनाकृष्टचित्तया ।। १३५&lt;br&gt;&#xA;तया समं च सततं रात्रौ रात्रावहं रमे ।&lt;br&gt;&#xA;पृष्ठे गृहीत्वा तद्दासी प्रवेशयति तत्र माम् ।। १३६&lt;br&gt;&#xA;तद्ब्रूहि किं न कामोऽहं प्राप्तिः कस्यान्ययोषिताम् ।&lt;br&gt;&#xA;यच्चित्राकारधारिण्या भार्यायाः शशिनः प्रियः ।। १३७&lt;br&gt;&#xA;एतत्कुष्ठिवचः श्रुत्वा शशी निर्घातदारुणम ।&lt;br&gt;&#xA;दुःखं निगूह्य जिज्ञासुर्निश्चयं तमुवाच सः ।। १३८&lt;br&gt;&#xA;सत्यं भवसि कामस्त्वं तदेवं त्वाहमर्थये ।&lt;br&gt;&#xA;त्वत्तः श्रुतायामुत्पन्नं तस्या कौतूहलं मम ।। १३९&lt;br&gt;&#xA;तदद्यैव निशा तत्र त्वद्वेषेण विशाम्यहम् ।&lt;br&gt;&#xA;प्रसीदान्वहलभ्येऽर्थे तवात्र कियती क्षतिः ।। १४०&lt;br&gt;&#xA;इत्युक्तः शशिना तेन स कुष्ठी तमभाषत ।&lt;br&gt;&#xA;एवमस्तु गृहाणेमं मद्वेषं देहि मे निजम् ।। १४१&lt;br&gt;&#xA;तिष्ठाहमिव संवेष्ट्य पाणिपादं च वाससा ।&lt;br&gt;&#xA;यावदायाति सा तस्या दासी तमसि जृम्भिते ।। १४२&lt;br&gt;&#xA;मद्बुद्ध्या च तया पृष्ठे गृहीतोऽहमिव व्रज ।&lt;br&gt;&#xA;अहं हि पादवैकल्याद्गच्छाम्यत्र तथा सदा ।। १४३&lt;br&gt;&#xA;इत्युक्तः कुष्ठिना सोऽथ शशी तद्वेषमास्थितः ।&lt;br&gt;&#xA;तत्रासीत्तत्सहायौ तौ कुष्ठी चासन्विदूरतः ।। १४४&lt;br&gt;&#xA;अथागत्य तया कुष्ठिवेषो दृष्टः स तद्धिया ।&lt;br&gt;&#xA;एहीत्युक्त्वा शशी भार्यादास्या पृष्ठेऽध्यरोप्यत ।। १४५&lt;br&gt;&#xA;निन्ये च नक्तं स तया स्वभार्यायास्ततोऽन्तिकम् ।&lt;br&gt;&#xA;कुष्ठिजारप्रतीक्षिण्यास्तस्यास्तद्भूगृहान्तरम् ।। १४६&lt;br&gt;&#xA;तत्रान्धकारे शोचन्तीमङ्गस्पर्शेन तां ध्रुवम् ।&lt;br&gt;&#xA;स्वभार्यामेव निश्चित्य स वैराग्यमगाच्छशी ।। १४७&lt;br&gt;&#xA;ततस्तस्यां प्रसुप्तायां निर्गत्यादृष्ट एव सः ।&lt;br&gt;&#xA;जगाम धनदेवस्य रुद्रसोमस्य चान्तिकम् ।। १४८&lt;br&gt;&#xA;आख्याय च स्ववृत्तान्तं तयोः खिन्नो जगाद सः ।&lt;br&gt;&#xA;हा धिङ्निम्नाभिपातिन्यो लोला दूरान्मनोरमाः ।। १४९&lt;br&gt;&#xA;सुक्षोभ्या न स्त्रियः शक्याः पातुं श्वभ्रापगा इव ।&lt;br&gt;&#xA;यदेषा भूगृहस्थापि भार्या मे कुष्ठिनं गता ।। १५०&lt;br&gt;&#xA;तन्ममापि वनं श्रेयो धिग्गृहानिति स ब्रुवन् ।&lt;br&gt;&#xA;समदुःखवणिग्विप्रयुतस्तामनयन्निशाम् ।। १५१&lt;br&gt;&#xA;प्रातस्त्रयोऽपि सहिताः प्रस्थितास्ते वनं प्रति ।&lt;br&gt;&#xA;सवापीकतलं प्रापुर्दिनान्ते पथि पादपम् ।। १५२&lt;br&gt;&#xA;भुक्तपीताश्च ते रात्रौ तत्रारुह्य तरौ स्थिताः ।&lt;br&gt;&#xA;अपश्यन्पान्थमागत्य सुप्तमेकं तरोरधः ।। १५३&lt;br&gt;&#xA;क्षणाच्च ददृशुर्वापीमध्यादपरमुद्गतम् ।&lt;br&gt;&#xA;पुरुषं वदनोद्गीर्णसस्त्रीकशयनीयकम् ।। १५४८&lt;br&gt;&#xA;उपभुज्य स्त्रियं तां स सुष्वाप शयनीयके ।&lt;br&gt;&#xA;स्त्री च दृष्ट्वैव संजग्मे पान्थेनोत्थाय तेन सा ।। १५५&lt;br&gt;&#xA;कौ युवामिति पृष्टा च रतान्ते तेन साब्रवीत् ।&lt;br&gt;&#xA;नाग एषोऽहमेतस्य भार्येयं नागकन्यका ।। १५६&lt;br&gt;&#xA;माभूद्भयं च ते यस्मात्पान्थानां नवतिर्मया ।&lt;br&gt;&#xA;नवाधिकोपभुक्तैव पूरितं तु शतं त्वया ।। १५७&lt;br&gt;&#xA;एवं वदन्तीं तां तं च पान्थं देवात्प्रबुध्य सः ।&lt;br&gt;&#xA;नागो दष्ट्वा मुखाज्ज्वेलां मुक्त्वा भस्मीचकार तौ ।। १५८&lt;br&gt;&#xA;न शक्या रक्षितुं यत्र देहान्तर्निहिता अपि ।&lt;br&gt;&#xA;स्त्रियस्तत्र गृहे तासां का वार्ता धिग्धिगेव ताः ।। १५९&lt;br&gt;&#xA;इति नागे गते वापीं ब्रुवन्तस्ते त्रयो निशाम् ।&lt;br&gt;&#xA;शशिप्रभृतयो नीत्वा निर्वृताः प्रययुर्वनम् ।। १६०&lt;br&gt;&#xA;तस्मिन्मैत्र्याद्यविकलचतुर्भावनाभ्यासशान्तैश्चित्तैः सम्यङ्नियतमतयः सर्वभूतेषु सौम्याः ।&lt;br&gt;&#xA;प्राप्ताः सिद्धिं निरुपमपरानन्दभूमौ समाधौ जग्मुर्मोक्षं क्षपिततमसस्ते त्रयोऽपि क्रमेण ।। १६१&lt;br&gt;&#xA;ता योषितस्तु तेषां निजपापविपाकजनितकष्टदशाः ।&lt;br&gt;&#xA;अचिरादेव विनष्टा दुष्टा लोकद्वयभ्रष्टाः ।। १६२&lt;br&gt;&#xA;एवं मोहप्रभवो रागो न स्त्रीषु कस्य दुःखाय ।&lt;br&gt;&#xA;तास्वेव विवेकभृतां भवति विरागस्तु मोक्षाय ।। १६३&lt;br&gt;&#xA;इति गोमुखतः कथाविनोदं सचिवाच्छक्तियशःसमागमोत्कः ।&lt;br&gt;&#xA;पुनरेव स वत्सराजसूनुश्चिरमाकर्ण्य शनैर्जगाम निद्राम् ।। १६४&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बकेऽष्टमस्तरङ्गः ।&lt;/p&gt;</description>
    </item>
    <item>
      <title>००९</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/009/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/009/</guid>
      <description>&lt;p&gt;अथान्येद्युः पुनरिमां निशि प्राग्वद्विनोदयन् ।&lt;br&gt;&#xA;नरवाहनदत्ताय गोमुखोऽकथयत्कथाम् ।। १&lt;br&gt;&#xA;बभूव नगरे क्वापि बोधिसत्त्वांशसंभवः ।&lt;br&gt;&#xA;कस्याप्याढ्यस्य वणिजस्तनयो मृतमामृकः ।। २&lt;br&gt;&#xA;अन्यजायाप्रसक्तेन पित्रा तत्प्रेरितेन सः ।&lt;br&gt;&#xA;निरस्तो वनवासाय सभार्यो निरगाद्गृहात् ।। ३&lt;br&gt;&#xA;स्वानुजं तु सहायान्तं तद्वत्पित्रा निराकृतम् ।&lt;br&gt;&#xA;अशान्तचित्तमुत्सृज्य सोऽन्येनैव पथा ययौ ।। ४&lt;br&gt;&#xA;प्रक्रामंश्च क्रमात्प्राप निस्तोयतृणपादपाम् ।&lt;br&gt;&#xA;पाथेयहीनश्चण्डांशुतप्तां मरुमहाटवीम् ।। ५५&lt;br&gt;&#xA;तस्यां व्रजन्स सप्ताहं भार्यां क्लान्तां क्षुधा तृषा ।&lt;br&gt;&#xA;अजीवयत्स्वमांसास्रैः पापा तान्याहरच्च सा ।। ६&lt;br&gt;&#xA;अष्टमेऽह्नि सरिद्वीचिवाचालं गिरिकाननम् ।&lt;br&gt;&#xA;प्राप सत्फलसच्छायपादपं स्निग्धशाद्वलम् ।। ७&lt;br&gt;&#xA;तत्र संभाव्य भार्यां तां क्लान्तां मूलफलाम्बुभिः ।&lt;br&gt;&#xA;अवातरद्गिरिनदीं स्नातुं कल्लोलमालिनीम् ।। ८&lt;br&gt;&#xA;तस्यां ददर्श च च्छिन्नहस्तपादचतुष्टयम् ।&lt;br&gt;&#xA;ह्रियमाणं जलौघेन पुरुष त्राणकाङ्क्षिणम् ।। ९&lt;br&gt;&#xA;बहूपवासक्लान्तोऽपि तां विगाह्य नदीं ततः ।&lt;br&gt;&#xA;उज्जहार कृपालुस्तं महासत्त्वः स पूरुषम् ।।&lt;br&gt;&#xA;केनेदं ते कृतं भ्रातरिति कारुणिकेन च ।&lt;br&gt;&#xA;तेनारोप्य स्थलं पृष्टः स रुण्ड पुरुषोऽभ्यधात् ।। ११&lt;br&gt;&#xA;निकृत्तहस्तचरणो नद्यां क्षिप्तोऽस्मि शत्रुभिः ।&lt;br&gt;&#xA;दित्सुभिः क्लेशमरणं त्वयाहं तूद्धृतस्ततः ।। १२&lt;br&gt;&#xA;एवमुक्तवतस्तस्य स बद्ध्वा व्रणपट्टिकाम् ।&lt;br&gt;&#xA;दत्त्वाहारं महासत्त्वः स्नानादि व्यधितात्मनः ।। १३&lt;br&gt;&#xA;ततो मूलफलाहारो भार्यायुक्तोऽत्र कानने ।&lt;br&gt;&#xA;स तस्थौ बोधिसत्त्वांशो वणिक्पुत्रस्तपश्चरन् ।। १४&lt;br&gt;&#xA;एकदा फलमूलार्थं गते तस्मिन्स्मरातुरा ।&lt;br&gt;&#xA;तद्भार्या तेन रुण्डेन रेमे रूढव्रणेन सा ।। १५५&lt;br&gt;&#xA;तत्सक्ता तेन संमन्त्र्य भर्तुस्तस्य वधैषिणी ।&lt;br&gt;&#xA;युक्त्या चकार सान्येद्युर्मान्द्यं दुश्चारिणी मृषा ।। १६&lt;br&gt;&#xA;श्वभ्रे दुरवतारेऽथ स्थितां दुस्तरनिम्नगे ।&lt;br&gt;&#xA;दर्शयित्वौषधिं पापा पतिं सा तमभाषत ।। १७&lt;br&gt;&#xA;जीवाम्यहं त्वयैषा चेन्ममानीता महौषधिः ।&lt;br&gt;&#xA;जाने ह्येतामिहस्थां मे स्वप्ने वक्ति स्म देवता ।। १८&lt;br&gt;&#xA;तच्छ्रुत्वा स तथेत्येव श्वभ्रे तत्रौषधेः कृते ।&lt;br&gt;&#xA;तृणवेष्टितया रज्ज्वावातरत्तरुबद्धया ।। १९&lt;br&gt;&#xA;अवतीर्णस्य रज्जुं तां चिक्षेपोन्मुच्य तस्य सा ।&lt;br&gt;&#xA;ततः स पतितो नद्यां तया जह्रे महौघया ।। २०&lt;br&gt;&#xA;दूराद्दवीयो नीत्वा च तया सुकृतरक्षितः ।&lt;br&gt;&#xA;नद्या कस्यापि नगरस्यासन्ने सोऽर्पितस्तटे ।। २१&lt;br&gt;&#xA;ततः स स्थलमारुह्य चिन्तयन्स्त्रीविचेष्टितम् ।&lt;br&gt;&#xA;जलावगाहनक्लान्तो विशश्राम तरोस्तले ।। २२&lt;br&gt;&#xA;तस्मिन्काले च नगरे राजा तत्र मृतोऽभवत् ।&lt;br&gt;&#xA;मृते राजनि चानादिर्देशे तत्रेदृशी स्थितिः ।। २२&lt;br&gt;&#xA;यन्मङ्गलगजः पौरैर्भ्राम्यमाणः करेण यम् ।&lt;br&gt;&#xA;आरोपयति पृष्ठे स्वे सोऽत्र राज्येऽभिषिच्यते ।। २४&lt;br&gt;&#xA;स धैर्यतुष्टो धातेव भ्रमन्प्राप्तोऽन्तिकं गजः ।&lt;br&gt;&#xA;उत्क्षिप्यारोपयामास स्वपृष्ठे तं वणिक्सुतम् ।। २५&lt;br&gt;&#xA;ततः स नगरं नीत्वा राज्ये प्रकृतिभिः क्षणात् ।&lt;br&gt;&#xA;वणिक्सुतोऽभिषिक्तोऽभूद्बोधिसत्त्वांशसंभवः ।। २६&lt;br&gt;&#xA;स राज्यं प्राप्य करुणामुदिताक्षान्तिभिः सह ।&lt;br&gt;&#xA;अरंस्त न तु पापाभिः स्त्रीभिश्चपलवृत्तिभिः ।। २७&lt;br&gt;&#xA;तद्भार्या सापि निःशङ्का मत्वा तं च नदीहृतम् ।&lt;br&gt;&#xA;बभ्रामेतस्ततो जारं रुण्डं पृष्ठेऽधिरोप्य तम् ।। २८&lt;br&gt;&#xA;वैरिकृत्ताङ्घ्रिहस्तोऽयं भर्ता मेऽहं पतिव्रता ।&lt;br&gt;&#xA;भिक्षित्वा जीवयाम्येतं तद्भिक्षां मे प्रयच्छत ।। २९&lt;br&gt;&#xA;इति सा भिक्षमाणा च ग्रामे ग्रामे पुरे पुरे ।&lt;br&gt;&#xA;राज्यस्थस्यात्मनो भर्तुर्नगरं प्राप तस्य तत् ।। ३०&lt;br&gt;&#xA;तथैव भिक्षमाणात्र राज्ञस्तस्य क्रमेण सा ।&lt;br&gt;&#xA;पतिव्रतेत्यर्च्यमाना पौरैः श्रुतिपथं ययौ ।। ३१&lt;br&gt;&#xA;आनाययत्स राजा च तां पृष्ठारूढरुण्डिकाम् ।&lt;br&gt;&#xA;का सा पतिव्रतेत्यारात्परिज्ञाय च पृष्टवान् ।। ३२&lt;br&gt;&#xA;साहं पतिव्रता देवेत्यपरिज्ञाय सापि तम् ।&lt;br&gt;&#xA;भर्तारमब्रवीत्पापा राजश्रीतेजसा वृतम् ।। ३३&lt;br&gt;&#xA;ततः स बोधिसत्त्वांशो हसन्राजा जगाद ताम् ।&lt;br&gt;&#xA;दृष्टं पतिव्रतात्वं ते फलेनेदं मयैव च ।। ३४&lt;br&gt;&#xA;स्वरक्तमांसं दत्त्वापि स्वीकर्तुं शङ्किता न या ।&lt;br&gt;&#xA;स्वेनाविलुप्तहस्तेन भर्त्रा मानुषराक्षसी ।। ३५&lt;br&gt;&#xA;सा सदा रक्तमांसानि हरन्ती बत मे कथम् ।&lt;br&gt;&#xA;रुण्डेन विकलेनापि स्वीकृत्य वहनीकृता ।। ३६&lt;br&gt;&#xA;किंस्विदूढः स भर्ता यो नद्यां क्षिप्तस्त्वयानघः ।&lt;br&gt;&#xA;कर्मणा तेन वहसे रुण्डमेतं बिभर्षि च ।। ३७&lt;br&gt;&#xA;इत्युद्धाटितवृत्तं तं परिज्ञाय पतिं ततः ।&lt;br&gt;&#xA;भयात्सा मूर्च्छितेवाभूल्लिखितेव मृतेव च ।। ३८&lt;br&gt;&#xA;किमेतद्ब्रूहि देवेति सोऽथ राजा सकौतुकैः ।&lt;br&gt;&#xA;पृष्टोऽमात्यैर्यथावृत्तं तेभ्यः सर्वमवर्णयत् ।। ३९&lt;br&gt;&#xA;ततो भर्तृद्रुहं बुद्ध्वा छित्त्वा तां कर्णनासिकम् ।&lt;br&gt;&#xA;कृत्वाहं मन्त्रिणो देशात्सरुण्डां निरवासयन् ।। ४०&lt;br&gt;&#xA;छिन्ननासिकया रुण्डं बोधिसत्त्वं नृपश्रिया ।&lt;br&gt;&#xA;युक्तं सदृशसंयोगं तदा विधिरदर्शयत् ।। ४१&lt;br&gt;&#xA;एवं दुरवधार्यैव गतिश्चित्तस्य योषिताम् ।&lt;br&gt;&#xA;दैवस्येवाविचारस्य नीचैकाभिमुखस्य च ।। ४२&lt;br&gt;&#xA;एवं चात्यक्तशीलानां ससत्वानां जितक्रुधाम् ।&lt;br&gt;&#xA;तुष्ट्वेवाचिन्तिता एव स्वयमायान्ति संपदः ।। ४३&lt;br&gt;&#xA;इत्याख्याय कथां मन्त्री गोमुखः पुनरेव सः ।&lt;br&gt;&#xA;नरवाहनदत्ताय कथामेतामवर्णयत् ।। ४४&lt;br&gt;&#xA;कोऽप्यासीद्बोधिसत्त्वांशो वने क्वापि कृतोटजः ।&lt;br&gt;&#xA;करुणैकाग्रहृदयो महासत्त्वस्तपश्चरन् ।। ४५&lt;br&gt;&#xA;स तत्र जन्तूनापन्नान्पिशाचांश्च समुद्धरन् ।&lt;br&gt;&#xA;अपरांश्च जलैरन्नैः स्वप्रभावादतर्पयत् ।। ४६&lt;br&gt;&#xA;एकदान्योपकारार्थं भ्रमन्सोऽत्राटवीभुवि ।&lt;br&gt;&#xA;महान्तं कूपमद्राक्षीत्तदन्तश्च ददौ दृशम् ।। ४७&lt;br&gt;&#xA;तावच्च स्त्री तदन्तःस्था तं दृष्ट्वोच्चैरभाषत ।&lt;br&gt;&#xA;भो महात्मन्नहं नारी सिंहः स्वर्णशिखः खगः ।। ४८&lt;br&gt;&#xA;भुजगश्चेति चत्वारः कूपेऽत्र रजनौ वयम् ।&lt;br&gt;&#xA;पतितास्तदतः क्लेशादुद्धरास्मान्कृपां कुरु ।। ४९&lt;br&gt;&#xA;एतच्छ्रुत्वा जगादैतां स्त्रियं यूयं त्रयो यदि ।&lt;br&gt;&#xA;तमसान्धा निपतिताः खगोऽत्र पतितः कथम् ।। ५०&lt;br&gt;&#xA;तथैवैषोऽपि पतितो व्याधजालेन संयतः ।&lt;br&gt;&#xA;इति सापि महासत्त्वं तं नारी प्रत्यभाषत ।। ५१&lt;br&gt;&#xA;ततस्तान्स तपःशक्त्या यावदुद्धर्तुमिच्छति ।&lt;br&gt;&#xA;तावच्छशाक नोद्धर्तुं सिद्धिस्तस्य त्वहीयत ।। ५२&lt;br&gt;&#xA;पापेयं स्त्री ध्रुवं सिद्धिरेतत्संभाषणाद्धि मे ।&lt;br&gt;&#xA;नष्टा यतस्त्वत्र तावद्युक्तिमन्यां करोम्यहम् ।। ५३&lt;br&gt;&#xA;इति संचिन्त्य रज्ज्वा तांस्तृणावेष्टितयाखिलान् ।&lt;br&gt;&#xA;उज्जहार महासत्त्वः स कूपात्कुर्वतः स्तुतिम् ।। ५४&lt;br&gt;&#xA;सविस्मयश्च पप्रच्छ सिंहपक्षिभुजंगमान् ।&lt;br&gt;&#xA;व्यक्ता वाग्वः कथं कीदृग्वृत्तान्तश्चोच्यतामिति ।। ५५&lt;br&gt;&#xA;ततः सिंहोऽब्रवीद्व्यक्तवाचो जातिस्मरा वयम् ।&lt;br&gt;&#xA;अन्योन्यबाधकाश्चास्मदवृत्तान्तं च क्रमाच्छृणु ।। ५६&lt;br&gt;&#xA;इत्युक्त्वा स स्ववृत्तान्तं सिंहो वक्तुं प्रचक्रमे ।&lt;br&gt;&#xA;अस्ति वैदूर्यशृङ्गाख्यं तुषाराद्रौ पुरोत्तमम् ।। ५७&lt;br&gt;&#xA;पद्मवेगाभिधानोऽस्ति तत्र विद्याधरेश्वरः ।&lt;br&gt;&#xA;वज्रवेगाभिधानश्च पुत्रस्तस्योदपद्यत ।। ५८&lt;br&gt;&#xA;स वज्रवेगोऽहंकारी विरोधं येनकेनचित् ।&lt;br&gt;&#xA;साकं शौर्यमदाच्चक्रे लोके वैद्याधरे वसन् ।। ५९&lt;br&gt;&#xA;निषेधतः पितुस्तस्य यदा नागणयद्वचः ।&lt;br&gt;&#xA;तदा पिता तमशपन्मर्त्यलोके पतेति सः ।। ६०&lt;br&gt;&#xA;ततो नष्टमदो भ्रष्टविद्यः शापहतो रुदन् ।&lt;br&gt;&#xA;वज्रवेगः स पितरं शापान्तं तमयाचत ।। ६१&lt;br&gt;&#xA;ततः स तत्पिता पद्मवेगो ध्यात्वाब्रवीत्क्षणात् ।&lt;br&gt;&#xA;भुवि विप्रसुतो भूत्वा कृत्वाप्येवं मदं पुनः ।। ६२&lt;br&gt;&#xA;पितुः शापात्ततः सिंहो भूत्वा कूपे पतिष्यसि ।&lt;br&gt;&#xA;महासत्त्वश्च कृपया कश्चित्त्वामुद्धरिष्यति ।। ६३&lt;br&gt;&#xA;तस्य प्रत्युपकारं च विधायापदि मोक्ष्यसे ।&lt;br&gt;&#xA;शापादस्मादिति पिता शापान्तं तस्य स व्यधात् ।। ६४&lt;br&gt;&#xA;अथेह वज्रवेगोऽसौ विप्रस्याजनि मालवे ।&lt;br&gt;&#xA;हरघोषाभिधानस्य देवघोषाभिधः सुतः ।। ६५&lt;br&gt;&#xA;स तत्राप्यकरोद्वैरं बहुभिः शौर्यगर्वतः ।&lt;br&gt;&#xA;बहुभिर्मा कृथा वैरमिति तं चावदत्पिता ।। ६६&lt;br&gt;&#xA;अकुर्वाणं वचस्तस्य शप्तवान्स पिता क्रुधा ।&lt;br&gt;&#xA;शौर्याभिमानी दुर्बुद्धे सिंहस्त्वं भव सांप्रतम् ।। ६७&lt;br&gt;&#xA;एवं तस्य पितुः शापाद्देवघोषः पुनश्च सः ।&lt;br&gt;&#xA;विद्याधरावतारः सन्सिंहो जातोऽत्र कानने ।। ६८&lt;br&gt;&#xA;तमिमं विद्धि मां सिंहं सोऽहं दैवाद्भ्रमन्निशि ।&lt;br&gt;&#xA;कूपेऽद्य पतितोऽमुष्मिन्महासत्त्वोद्धृतस्त्वया ।। ६९&lt;br&gt;&#xA;तद्यामि तावदापच्च यदा स्यात्क्वापि ते तदा ।&lt;br&gt;&#xA;मां स्मरेरुपकारं ते कृत्वा मोक्ष्ये स्वशापतः ।। ७०&lt;br&gt;&#xA;इत्युदीर्य गते सिंहे बोधिसत्त्वेन तेन सः ।&lt;br&gt;&#xA;पृष्टः सुवर्णचूलोऽथ पक्षी स्वोदन्तमभ्यधात् ।। ७१&lt;br&gt;&#xA;अस्ति विद्याधराधीशो वज्रदंष्ट्रो हिमाचले ।&lt;br&gt;&#xA;तस्य देव्यामजायन्त पञ्च कन्या निरन्तराः ।। ७२&lt;br&gt;&#xA;ततः स हरमाराध्य तपसा प्राप्तवान्सुतम् ।&lt;br&gt;&#xA;राजा रजतदंष्ट्राख्यं जीवितादधिकप्रियम् ।। ५&lt;br&gt;&#xA;स तेन पित्रा बालोऽपि विद्याः स्नेहेन लम्भितः ।&lt;br&gt;&#xA;वृद्धिं रजतदंष्ट्रोऽत्र बन्धुनेत्रेत्सवो ययौ ।। ७४&lt;br&gt;&#xA;एकदा भगिनीं ज्येष्ठां नाम्ना सोमप्रभां च सः ।&lt;br&gt;&#xA;गौर्याः पुरः पिञ्जरकं वादयन्तीमवैक्षत ।। ७५&lt;br&gt;&#xA;देहि पिञ्जरकं मह्यं वादयाम्यहमप्यदः ।&lt;br&gt;&#xA;इत्ययाचत तां सोऽथ बालत्वादनुबन्धतः ।। ६&lt;br&gt;&#xA;सा तन्नादाद्यदा तस्मै तदा चापलतः स्वयम् ।&lt;br&gt;&#xA;तस्यास्तत्सोऽपहृत्यैव पक्षीवोदपतन्नभः ।। ७७&lt;br&gt;&#xA;साथ स्वसा तमशपद्यन्मे पिञ्जरकं हठात् ।&lt;br&gt;&#xA;हत्वोड्डीनोऽसि तत्पक्षी स्वर्णचूलो भविष्यसि ।। ७८&lt;br&gt;&#xA;तच्छ्रुत्वा पादपतितेनैत्य सा तेन याचिता ।&lt;br&gt;&#xA;स्वसा रजतदंष्ट्रेण तस्य शापान्तमब्रवीत् ।। ७९&lt;br&gt;&#xA;पक्षी भूत्वान्धकूपे त्वं यदा मूढ पतिष्यसि ।&lt;br&gt;&#xA;उद्धरिष्यति कश्चिच्च तदा त्वां करुणापरः ।। ८०&lt;br&gt;&#xA;तस्य कृत्वोपकारांशं शापमेतं तरिष्यसि ।&lt;br&gt;&#xA;इत्युक्तः स तया भ्राता स्वर्णचूलः खगोऽजनि ।। ८१&lt;br&gt;&#xA;स एष स्वर्णचूलोऽहं पक्षी भ्रष्टोऽवटे निशि ।&lt;br&gt;&#xA;इहोद्धृतोऽस्मि भवता तदिदानीं व्रजाम्यहम् ।। ८२&lt;br&gt;&#xA;आपदि त्वं स्मरेर्मां च तव कृत्वा ह्युपक्रियाम् ।&lt;br&gt;&#xA;शापान्मोक्ष्येऽहमित्युक्त्वा सोऽपि पक्षी ययौ ततः ।। ८३&lt;br&gt;&#xA;ततः स बोधिसत्त्वेन तेन पृष्टो भुंजगमः ।&lt;br&gt;&#xA;स्वोदन्तं कथयामास तस्मायत्र महात्मने ।। ८४&lt;br&gt;&#xA;पुरा मुनिकुमारोऽहमभूवं कश्यपाश्रमे ।&lt;br&gt;&#xA;अभवत्तत्र चैको मे वयस्यो मुनिपुत्रकः ।। ८५५&lt;br&gt;&#xA;एकदा चावतीर्णेऽस्मिन्सरः स्नातुं वयस्यके ।&lt;br&gt;&#xA;तटस्थितोऽहमद्राक्षं त्रिफणं सर्पमागतम् ।। ८६&lt;br&gt;&#xA;तेन भीषयितुं तं च वयस्यं नर्मणा मया ।&lt;br&gt;&#xA;तत्संमुखं तटान्ते स बद्धो मन्त्रबलादहिः ।। ८७&lt;br&gt;&#xA;क्षणात्स्नात्वा तटं प्राप्तो मद्वयस्यो विलोक्य सः ।&lt;br&gt;&#xA;अशङ्कितं महाहि तं त्रस्तो मोहमुपागमत् ।। ८८&lt;br&gt;&#xA;चिरादाश्वासितः सोऽथ मया ध्यानादवेत्य तत् ।&lt;br&gt;&#xA;मत्कृतं त्रासनं कोपाच्छपति स्म सखापि माम् ।। ८९&lt;br&gt;&#xA;गच्छेदृगेव त्रिफणः सर्पो भव महानिति ।&lt;br&gt;&#xA;अनुनीतोऽथ शापान्तमृषिपुत्रः स मेऽवदत् ।। ९०&lt;br&gt;&#xA;सर्पीभूतं च्युतं कूपे योऽसौ त्वामुद्धरिष्यति ।&lt;br&gt;&#xA;तस्योपकृत्यावसरे शापमुक्तो भविष्यसि ।। ९१&lt;br&gt;&#xA;इत्युक्त्वैव गते तस्मिन्नेषोऽहं सर्पतां गतः ।&lt;br&gt;&#xA;उद्धृतोऽस्मि त्वया चाद्य कूपात्तद्यामि संप्रति ।। ९२&lt;br&gt;&#xA;स्मृतश्चैत्योपकारं ते कृत्वा मोक्ष्ये स्वशापतः ।&lt;br&gt;&#xA;इत्युक्त्वा भुजगे याते स्त्री स्ववृत्तमवर्णयत् ।। ९३&lt;br&gt;&#xA;अहं क्षत्रियपुत्रस्य भार्या राजोपसेविनः ।&lt;br&gt;&#xA;शूरस्य त्यागिनो यूनश्चारुरूपस्य मानिनः ।। ९४&lt;br&gt;&#xA;कृतोऽन्यपुरुषासङ्गो मया तदपि पापया ।&lt;br&gt;&#xA;तद्विज्ञाय स भर्ता मे निग्रहायाकरोन्मतिम् ।। ९५&lt;br&gt;&#xA;सखीमुखाच्च तद्बुद्ध्वा तदैवाहं पलायिता ।&lt;br&gt;&#xA;रात्रौ वनं प्रविष्टेदं कूपभ्रष्टोद्धृता त्वया ।। ९६&lt;br&gt;&#xA;त्वत्प्रसादादिदानीं च गत्वा जीवामि कुत्रचित् ।&lt;br&gt;&#xA;भूयात्तन्मे दिनं यत्र कुर्यां ते प्रत्युपक्रियाम् ।। ९७&lt;br&gt;&#xA;इत्युक्त्वा बोधिसत्त्वं तं कुलटा निकटात्ततः ।&lt;br&gt;&#xA;गोत्रवर्धनसंज्ञस्य राज्ञः सा नगरं ययौ ।। ९८&lt;br&gt;&#xA;तस्य संगतिमुत्पाद्य परिवारजनैः सह ।&lt;br&gt;&#xA;तस्थौ राजमहादेव्या दासीभावाश्रयेण सा ।। ९९&lt;br&gt;&#xA;तस्यापि बोधिसत्त्वस्य तस्याः संभाषणात्स्त्रियाः ।&lt;br&gt;&#xA;नाविरासीद्वने नष्टसिद्धेर्मूलफलादिकम् ।। १००&lt;br&gt;&#xA;ततः क्षुत्तृष्णया क्लान्तः प्राक्स सिंहं तमस्मरत् ।&lt;br&gt;&#xA;स्मृतागतः स चैतस्य व्यधाद्वृत्तिं मृगामिषैः ।। १०१&lt;br&gt;&#xA;कंचित्कालं स तन्मांसैः प्रकृतिस्थं विधाय तम् ।&lt;br&gt;&#xA;केसरी सोऽब्रवीत्क्षीणः सशापो मे व्रजाम्यहम् ।। १०२&lt;br&gt;&#xA;इत्युक्त्वा सिंहतां मुक्त्वा भूत्वा विद्याधरश्च सः ।&lt;br&gt;&#xA;जगाम तदनुज्ञातस्तमामन्त्र्य निजं पदम् ।। १०३&lt;br&gt;&#xA;ततः स बोधिसत्त्वांशो वृत्तिग्लानः पुनः खगम् ।&lt;br&gt;&#xA;सस्मार स्वर्णचूलं तमुपागात्सोऽपि तत्स्मृतः ।। १०४&lt;br&gt;&#xA;आवेदितार्तिस्तेनासौ गत्वानीय खगः क्षणात् ।&lt;br&gt;&#xA;रत्नाभरणसंपूर्णां ददौ तस्मै करण्डिकाम् ।। १०५&lt;br&gt;&#xA;उवाच चैतेनार्थेन वृत्तिः स्याच्छाश्वती तव ।&lt;br&gt;&#xA;मम जातश्च शापान्तः स्वस्ति ते साधयाम्यहम् ।। १०६&lt;br&gt;&#xA;इत्युक्त्वा सोऽपि भूत्वैव विद्याधरकुमारकः ।&lt;br&gt;&#xA;स्वलोकं नभसा गत्वा प्राप राज्यं निजात्पितुः ।। १०७&lt;br&gt;&#xA;सोऽपि रत्नानि विक्रेतुं बोधिसत्त्वः परिभ्रमन् ।&lt;br&gt;&#xA;तत्प्राप नगरं यत्र सा स्त्री कूपोद्धृता स्थिता ।। १०८&lt;br&gt;&#xA;तत्रैकस्याश्च वृद्धाया ब्राह्मण्या विजने गृहे ।&lt;br&gt;&#xA;निधाय तान्याभरणान्यापणं यावदेति सः ।। १०९&lt;br&gt;&#xA;तावद्ददर्श तामेव वने कूपात्समुद्धृताम् ।&lt;br&gt;&#xA;स्त्रियं संमुखमायान्तीं सापि स्त्री पश्यति स्म तम् ।। ११०&lt;br&gt;&#xA;संभाषणे कृतेऽन्योन्यमथ सा स्त्री कथाक्रमात् ।&lt;br&gt;&#xA;स्वं राजमहिषीपार्श्वस्थितमस्मै न्यवेदयत् ।। १११&lt;br&gt;&#xA;सोऽपि पृष्टस्ववृत्तान्तस्तया तस्यै शशंस ताम् ।&lt;br&gt;&#xA;रत्नाभरणसंप्राप्तिं स्वर्णचूलखगादृजुः ।। ११२&lt;br&gt;&#xA;नीत्वा चाभरणं तस्यै वृद्धावेश्मन्यदर्शयत् ।&lt;br&gt;&#xA;सापि गत्वा शठा राक्ष्यै स्वस्वामिन्यै शशंस तत् ।। ११३&lt;br&gt;&#xA;तस्याश्च राज्ञ्या गेहान्तः स्वर्णचूलेन पक्षिणा ।&lt;br&gt;&#xA;नीतं छलेन पश्यन्त्या एवाभरणभाण्डकम् ।। ११४&lt;br&gt;&#xA;तच्च सा स्वपुरप्राप्तं राज्ञी तस्या मुखात्स्त्रियाः ।&lt;br&gt;&#xA;बुद्ध्वा विदितवेद्याया राजानं तं व्यजिज्ञपत् ।। ११५&lt;br&gt;&#xA;राजापि बोधिसत्त्वं तं दर्शितं कुस्त्रिया तया ।&lt;br&gt;&#xA;आनाययत्साभरणं भृत्यैर्बद्ध्वा गृहात्ततः ।। ११६&lt;br&gt;&#xA;परिपृच्छ्य च वृत्तान्तं सत्यं मत्वापि तद्वचः ।&lt;br&gt;&#xA;स्थापयामास बद्धं तं गृहीत्वाभरणान्यपि ।। ११७&lt;br&gt;&#xA;स बन्धस्थोऽत्र सस्मार बोधिसत्त्वो भुजंगमम् ।&lt;br&gt;&#xA;ऋषिपुत्रावतारं तमुपतस्थे च सोऽपि तम् ।। ११८&lt;br&gt;&#xA;दृष्ट्वा च तं स पृष्टार्थः सर्पः साधुमभाषत ।&lt;br&gt;&#xA;गत्वाहं वेष्टयाम्येतमा मूर्धान्तं महीपतिम् ।। ११९&lt;br&gt;&#xA;न च मुञ्चाम्यमुं यावदागत्योक्तोऽस्मि न त्वया ।&lt;br&gt;&#xA;मोक्ष्याम्यहं नृपं सर्पादिति त्वं च वदेरिह ।। १२०&lt;br&gt;&#xA;त्वय्यागते त्वद्वचसा मोक्ष्याम्यहमतो नृपम् ।&lt;br&gt;&#xA;मन्मुक्तश्चैष राजा ते स्वराज्यार्धं प्रदास्यति ।। १२१&lt;br&gt;&#xA;इत्युक्त्वा तं स गत्वैव परिवेष्टितवानहिः ।&lt;br&gt;&#xA;राजानमास्त चैतस्य मूर्घ्नि कृत्वा फणत्रयम् ।। १२२&lt;br&gt;&#xA;हा हा दष्टोऽहिना राजेत्याक्रन्दति जनेऽथ सः ।&lt;br&gt;&#xA;बोधिसत्त्वोऽब्रवीद्रक्षाम्यहं नृपमहेरिति ।। १२३&lt;br&gt;&#xA;श्रुतवद्भिश्च तद्वाक्यं विज्ञप्तः सोऽनुजीविभिः ।&lt;br&gt;&#xA;आनाय्य बोधिसत्त्वं तं सर्पाक्रान्तोऽब्रवीमृपः ।। १२४&lt;br&gt;&#xA;यदि मां मोचयस्यस्मात्सर्पात्तत्ते ददाम्यहम् ।&lt;br&gt;&#xA;राज्यार्धमन्तरस्थाश्च तवैते मन्त्रिणोऽत्र मे ।। १२५&lt;br&gt;&#xA;तच्छ्रुत्वा बाढमित्युक्ते मन्त्रिभिः स जगाद तम् ।&lt;br&gt;&#xA;भुजंगं बोधिसत्त्वांशो मुञ्च राजानमाश्विति ।। १२६&lt;br&gt;&#xA;ततस्तेनाहिना मुक्तो राज्यार्धं नृपतिर्ददौ ।&lt;br&gt;&#xA;स तस्मै बोधिसत्त्वाय सोऽपि स्वस्थोऽभवत्क्षणात् ।। १२७&lt;br&gt;&#xA;सर्पश्च क्षीणशापः सन्भूत्वा मुनिकुमारकः ।&lt;br&gt;&#xA;सदस्याख्यातवृत्तान्तो जगाम निजमाश्रमम् ।। १२८&lt;br&gt;&#xA;एवं निश्चितमभ्येति शुभमेव शुभात्मनाम् ।&lt;br&gt;&#xA;एवं चातिक्रमो नाम क्लेशाय महतामपि ।। १२९&lt;br&gt;&#xA;अविश्वासास्पदं चैव स्त्रीणां स्पृशति नाशयम् ।&lt;br&gt;&#xA;प्राणदानोपकारोऽपि किं तासामन्यदुच्यते ।। १३०&lt;br&gt;&#xA;इत्याख्याय कथां वत्सराजपुत्र स गोमुखः ।&lt;br&gt;&#xA;उवाच कथयाम्येताः पुनर्मुग्धकथाः शृणु ।। १३१&lt;br&gt;&#xA;बभूव श्रमणः कश्चिद्विहारे क्वापि मूढधीः ।&lt;br&gt;&#xA;स रथ्यायां भ्रमञ्जातु शुना जानुन्यदश्यत ।। १३२&lt;br&gt;&#xA;श्वदष्टः स विहारं स्वमुपागत्य व्यचिन्तयत् ।&lt;br&gt;&#xA;किं वृत्तं जानुनि तवेत्येकैकः प्रक्ष्यतीह माम् ।। १३३&lt;br&gt;&#xA;प्रत्याययिष्याम्येवं च कियतोऽहं कियच्चिरम् ।&lt;br&gt;&#xA;तदुपायं करोम्यत्र सर्वान्बोधयितुं सकृत् ।। १३४&lt;br&gt;&#xA;इत्यालोच्य समारुह्य स विहारोपरि द्रुतम् ।&lt;br&gt;&#xA;गृहीत्वा ग्रन्थिमुसलं मूढो भिक्षुरवादयत् ।। १३५&lt;br&gt;&#xA;अकारणमकाले किं ग्रन्थि वादयसीति तम् ।&lt;br&gt;&#xA;श्रुत्वाश्चर्येण मिलिताः पप्रच्छुरथ भिक्षव ।। १३६&lt;br&gt;&#xA;शुना मे भक्षितं जानु तदैकैकस्य पृच्छतः ।&lt;br&gt;&#xA;ब्रुवेऽहं कियदित्येवं यूयं संघटिता मया ।। १३७&lt;br&gt;&#xA;तद्बुध्यध्वं समं सर्वे जानु मे पश्यतेति सः ।&lt;br&gt;&#xA;भिक्षून्प्रत्यब्रवीदेताञ्श्वदष्टं जानु दर्शयन् ।। १३८&lt;br&gt;&#xA;ततः पार्श्वोपपीडं ते समग्रा भिक्षवोऽहसन् ।&lt;br&gt;&#xA;कियन्मात्रे कृतोऽनेन संरम्भोऽयं कियानिति ।। १३९&lt;br&gt;&#xA;आख्यातः श्रमणो मूर्खष्टक्कमूर्खो निशम्यताम् ।&lt;br&gt;&#xA;कदर्यः कोऽप्यभूत्क्वापि मूर्खष्टक्को महाधनः ।। १४० १ टक्को वाहीकदेशोद्भवः पुरुषः.&lt;br&gt;&#xA;सभार्यः स सदा भुङ्क्ते सक्तूंल्लवणवर्जितान् ।&lt;br&gt;&#xA;अन्यस्यान्नस्य बुबुधे नैव स्वादं स जातुचित् ।। १४१&lt;br&gt;&#xA;एकदा प्रेरितो धात्रा स भार्यामब्रवीन्निजाम् ।&lt;br&gt;&#xA;क्षीरिणीं प्रति जाता मे श्रद्धा तामद्य मे पच ।। १४२&lt;br&gt;&#xA;तथेति तस्य सा भार्या पपाच क्षीरिणीं तदा ।&lt;br&gt;&#xA;तस्थौ चाभ्यन्तरे गुप्तं स टक्कः शयनं श्रितः ।। १४३&lt;br&gt;&#xA;दृष्ट्वा प्राघुणिकः कश्चिदत्र मे मा स्म भूदिति ।&lt;br&gt;&#xA;तावत्तस्य सुहृद्धूर्तष्टक्कस्तत्रैक आययौ ।। १४४&lt;br&gt;&#xA;क्व ते भर्तेति पप्रच्छ स च तां तस्य गेहिनीम् ।&lt;br&gt;&#xA;साप्यदत्तोत्तरा तस्य प्राविशद्भर्तुरन्तिकम् ।। १४५&lt;br&gt;&#xA;आख्यातमित्त्रागमना सोऽपि भार्या जगाद ताम् ।&lt;br&gt;&#xA;उपविश्येह रुदती पादावादाय तिष्ठ मे ।। १४६&lt;br&gt;&#xA;भर्ता मे मृत इत्येवं वदेश्च सुहृदं मम ।&lt;br&gt;&#xA;ततो गतेऽस्मिन्नावाभ्यां भोक्तव्या क्षीरिणी सुखम् ।। १४७&lt;br&gt;&#xA;इत्युक्ता तेन यावत्सा प्रवृत्ता रोदितुं तदा ।&lt;br&gt;&#xA;तावत्प्रविश्य सोऽपृच्छत्किमेतदिति तां सुहृत् ।। १४८&lt;br&gt;&#xA;भर्ता मृतो मे पश्येति तयाक्तः स व्यचिन्तयत् ।&lt;br&gt;&#xA;क्व पचन्ती मया दृष्टा सुखिता क्षीरिणामियम् ।। १४९&lt;br&gt;&#xA;क्वाधुनैव विपन्नोऽयमेतद्भर्ता विना रुजम् ।&lt;br&gt;&#xA;नूनं मां प्राघुणं दृष्ट्वा कृतमाभ्यामिदं मृषा ।। १५०&lt;br&gt;&#xA;तन्मया नैव गन्तव्यमित्यालोच्योपविश्य सः ।&lt;br&gt;&#xA;धूर्तो हा मित्र हा मित्त्रेत्याक्रन्दस्तत्र तस्थिवान् ।। १५१&lt;br&gt;&#xA;श्रुताक्रन्दाः प्रविश्यात्र बान्धवा मृतवत्स्थितम् ।&lt;br&gt;&#xA;श्मशानं भौतटक्कं तं नेतुमासन्समुद्यताः ।। १५२&lt;br&gt;&#xA;उत्तिष्ठ बान्धवैर्यावदेतैर्नीत्वा न दह्यसे ।&lt;br&gt;&#xA;इत्युपांश्ववदत्कर्णमूले भार्या तदा च तम् ।। १५३&lt;br&gt;&#xA;मैवं शठोऽयं टक्को मे क्षीरिणीं भोक्तुमिच्छति ।&lt;br&gt;&#xA;नोत्तिष्ठामि तदेवस्मिन्नगतेऽहं मृतो यदि ।। १५४&lt;br&gt;&#xA;प्राणेभ्योऽप्यन्नमुष्टिर्हि मादृशानां गरीयसी ।&lt;br&gt;&#xA;इति प्रत्यब्रवीद्भार्यामुपांश्वेव स तां जडः ।। १५५&lt;br&gt;&#xA;ततस्तेन कुमित्त्रेण नीत्वा तैः स्वजनैश्च सः ।&lt;br&gt;&#xA;दह्यमानोऽपि निश्चेष्टो ददौ नामरणाद्वचः ।। १५६&lt;br&gt;&#xA;एवं स मूढो विजहौ प्राणान्न क्षीरिणीं पुनः ।&lt;br&gt;&#xA;क्लेशार्जितं च बुभुजे तस्यान्यैर्हेलया धनम् ।। १५७&lt;br&gt;&#xA;श्रुतः कदर्यः श्रूयन्ताममी मार्जारभौतकाः ।&lt;br&gt;&#xA;उज्जयिन्यामुपाध्यायो मुग्धः कोऽप्यभवन्मठे ।। १५८&lt;br&gt;&#xA;तत्र निद्रा न तस्याभून्मूषकोपद्रवान्निशि ।&lt;br&gt;&#xA;तत्खिन्नस्तच्च सुहृदे स कस्मैचिदवर्णयत् ।। १५१&lt;br&gt;&#xA;मार्जारं स्थापयानीय सोऽत्र खादति मूषकान् ।&lt;br&gt;&#xA;इति सोऽपि सुहृद्विप्रस्तमुपाध्यायमव्रवीत् ।। १६०&lt;br&gt;&#xA;मार्जारः कीदृशः क्वास्ते न स दृष्टचरो मया ।&lt;br&gt;&#xA;इत्युक्तवत्युपाध्याये तं सुहृत्सोऽब्रवीत्पुनः ।। १६१&lt;br&gt;&#xA;काचरे लोचने तस्य वर्णः कपिलधूसरः ।&lt;br&gt;&#xA;पृष्ठे च लोमशं चर्म रथ्यास्वटति चेह सः ।। १६२&lt;br&gt;&#xA;तदेभिस्त्वमभिज्ञानैरन्विष्यानाययाशु तम् ।&lt;br&gt;&#xA;मित्र मार्जारमित्युक्त्वा तत्सुहृत्स ययौ गृहम् ।। १६३&lt;br&gt;&#xA;ततः शिष्यानुपाध्यायः स जगाद जडो निजान् ।&lt;br&gt;&#xA;अभिज्ञानानि युष्माभिः श्रुतान्येव स्थितैरिह ।। १६४&lt;br&gt;&#xA;तदन्विष्यत मार्जारं रथ्यासु तमिह क्वचित् ।&lt;br&gt;&#xA;तथेति ते गताः शिष्यास्तत्र भ्रेमुरितस्ततः ।। १६५&lt;br&gt;&#xA;तथापि न तु तैर्दृष्टो मार्जारः स कदाचन ।&lt;br&gt;&#xA;अथैकं ते बटुं रथ्यामुखादैक्षन्त निर्गतम् ।। १६६&lt;br&gt;&#xA;काचरं नेत्रयुगले वर्णे धूसरपिङ्गलम् ।&lt;br&gt;&#xA;पृष्ठोपरि दधानं च लोमशं हरिणाजिनम् ।। १६७&lt;br&gt;&#xA;दृष्ट्वा तं सैष मार्जारः प्राप्तोऽस्माभिर्यथाश्रुतः ।&lt;br&gt;&#xA;इत्यवष्टभ्य तं निन्युरुपाध्यायान्तिकं च ते ।। १६८&lt;br&gt;&#xA;उपाध्यायोऽपि मित्त्रोक्तैर्युक्तं मार्जारलक्षणैः ।&lt;br&gt;&#xA;दृष्ट्वा तं स्थापयामास रात्रौ तत्र मठान्तरे ।। १६९&lt;br&gt;&#xA;मार्जारो नूनमस्तीति मेने सोऽपि बटुर्जडः ।&lt;br&gt;&#xA;मार्जाराख्यां कृतां शृण्वन्नात्मनस्तैरबुद्धिभिः ।। १७०&lt;br&gt;&#xA;स च भौतो बटुः शिष्यस्तस्य विप्रस्य येन तत् ।&lt;br&gt;&#xA;उपाध्यायस्य तस्योक्तं मैत्र्या मार्जारलक्षणम् ।। १७१&lt;br&gt;&#xA;प्रातः सोऽत्रागतो विप्रो बटुमन्तर्विलोक्य तम् ।&lt;br&gt;&#xA;इह केनायमानीत इति भौतानुवाच तान् ।। १७२&lt;br&gt;&#xA;श्रुतोपलक्षणस्त्वत्तो मार्जारोऽस्माभिरेष सः ।&lt;br&gt;&#xA;आनीत इत्युपाध्यायो भौतः शिष्याश्च तेऽवदन् ।। १७३&lt;br&gt;&#xA;ततो विहस्य सोऽवादीद्विप्रो मूढाः क्व मानुषः ।&lt;br&gt;&#xA;क्व च तिर्यक्स मार्जारश्चतुष्पात्पुच्छवानपि ।। १७४&lt;br&gt;&#xA;तच्छ्रुत्वा तं बटुं मुक्त्वा तेऽबुवन्मन्दबुद्धयः ।&lt;br&gt;&#xA;तर्ह्यन्विष्यानयामस्तं मार्जारं तादृशं पुनः ।। १७५&lt;br&gt;&#xA;एवमुक्तवतो मूढाञ्जनस्तत्र जहास तान् ।&lt;br&gt;&#xA;अज्ञता नाम कस्येह नोपहासाय जायते ।। १७६&lt;br&gt;&#xA;मार्जारभौतः कथितः श्रूयन्तामपरेऽप्यमी ।&lt;br&gt;&#xA;आसीद्बहूनां मुग्धानां मुख्यो मुग्धो मठे क्वचित् ।। १७७&lt;br&gt;&#xA;स केनचिद्वाच्यमानाद्धमेशास्त्रात्कदाचन ।&lt;br&gt;&#xA;तडागकर्तुरश्रौषीदमुत्र सुमहत्फलम् ।। १७८&lt;br&gt;&#xA;ततः स धनसंपूर्णो विपुलं वारिपूरितम् ।&lt;br&gt;&#xA;तडागं कारयामास नातिदूरे निजान्मठात् ।। १७९&lt;br&gt;&#xA;एकदा स तडागं तं द्रष्टुं मुग्धाग्रणीर्गतः ।&lt;br&gt;&#xA;केनाप्युत्पाटितान्यस्य पुलिनानि व्यलोकयत् ।। १८०&lt;br&gt;&#xA;तथैवागत्य सोऽन्येद्युरुत्खातं तटमन्यतः ।&lt;br&gt;&#xA;दृष्ट्वा तस्य तडागस्य सोद्वेगः समचिन्तयत् ।। १८१&lt;br&gt;&#xA;प्रातः प्रभातादारभ्य स्थास्यामीहैव वासरम् ।&lt;br&gt;&#xA;द्रक्ष्यामि कः करोत्येतदित्यालोच्य ययौ प्रगे ।। १८२&lt;br&gt;&#xA;अन्येद्युर्यावदेत्यास्ते तावत्तत्र ददर्श सः ।&lt;br&gt;&#xA;दिवोऽवतीर्य शृङ्गाभ्यां खनन्तं वृषभं तटम् ।। १८३&lt;br&gt;&#xA;दिव्यो वृषोऽयं तत्किं न दिवं यामि सहामुना ।&lt;br&gt;&#xA;इत्युपेत्य वृषस्यास्य हस्ताभ्यां पुच्छमग्रहीत् ।। १८४&lt;br&gt;&#xA;ततः पुच्छाग्रलग्नं तं भौतमुत्क्षिप्य वेगतः ।&lt;br&gt;&#xA;क्षणान्निनाय कैलासं स्वं धाम भगवान्वृषः ।। १८५&lt;br&gt;&#xA;तत्र दिव्यानि भक्ष्याणि मोदकादीन्यवाप्य सः ।&lt;br&gt;&#xA;भुञ्जानो न्यवसद्भौतो दिनानि कतिचित्सुखम् ।। १८६&lt;br&gt;&#xA;गतागतानि कुर्वाणं स दृष्ट्वा तं महावृषम् ।&lt;br&gt;&#xA;अचिन्तयत भौतानां मुख्यो दैवेन मोहितः ।। १८७&lt;br&gt;&#xA;गच्छामि वृषपुच्छाग्रलग्नः पश्यामि बान्धवान् ।&lt;br&gt;&#xA;कथयित्वाद्भुतमिदं तथैवैष्याम्यहं पुनः ।। १८८&lt;br&gt;&#xA;इति संचिन्त्य वृषभस्यैकदोपेत्य तस्य सः ।&lt;br&gt;&#xA;आलम्ब्य गच्छतः पुच्छमागाद्भौतो भुवस्तलम् ।। १८९&lt;br&gt;&#xA;ततः प्राप्तो मठे भौतैरन्यैराश्लिष्य तत्स्थितैः ।&lt;br&gt;&#xA;क्व गतोऽसीति पृष्टस्तं स्ववृत्तान्तं शशंस सः ।। १९०&lt;br&gt;&#xA;ततः सर्वे श्रुताश्चर्या भौतास्ते प्रार्थयन्त तम् ।&lt;br&gt;&#xA;प्रसीद नय तत्रास्मानपि भोजय मोदकान् ।। १९१&lt;br&gt;&#xA;तच्छ्रुत्वा स तथेत्येतान्युक्तिमुक्त्वापरे दिने ।&lt;br&gt;&#xA;तडागोपान्तमनयत्स च तत्राययौ वृषः ।। १९२&lt;br&gt;&#xA;जग्राह तस्य लाङ्गूलं मुख्यः पाणिद्वयेन सः ।&lt;br&gt;&#xA;तस्याप्यगृह्णाच्चरणावन्यस्तस्यापि चेतरः ।। १९३&lt;br&gt;&#xA;इत्यन्योन्याङ्घ्रिलग्नैस्तैर्भौतैर्यावच्च शृङ्खला ।&lt;br&gt;&#xA;रचिता स वृषस्तावदुत्पपात जवान्नभः ।। १९४&lt;br&gt;&#xA;याति तस्मिंश्च वृषभे लाङ्गूलालम्बिभौतके ।&lt;br&gt;&#xA;मुख्यभौतं तमप्राक्षीदेको भौतोऽथ दैवतः ।। १९५&lt;br&gt;&#xA;श्रद्धामाख्याहि नस्तावद्यथेष्ठसुलभा दिवि ।&lt;br&gt;&#xA;कियत्प्रमाणा भवता मोदका भक्षिता इति ।। १९६&lt;br&gt;&#xA;ततो भ्रष्टानुसंधानो वृषपुच्छं विमुच्य तम् ।&lt;br&gt;&#xA;पद्माकारौ करौ कृत्वा संश्लिष्टौ भौतनायकः ।। १९७&lt;br&gt;&#xA;इयत्प्रमाणा इत्याशु यावत्तान्प्रतिवक्ति सः ।&lt;br&gt;&#xA;तावत्सोऽन्ये च ते सर्वे खान्निपत्य विपेदिरे ।। १९८&lt;br&gt;&#xA;वृषः प्रायाच्च कैलासं जनो दृष्ट्वा जहास च ।&lt;br&gt;&#xA;दोषाय निर्विमर्शैवं भौतप्रश्नोत्तरक्रिया ।। १९९&lt;br&gt;&#xA;श्रुता द्युगामिनो भौताः श्रूयतामपरोऽप्ययम् ।&lt;br&gt;&#xA;कश्चिद्भौतो विसस्मार मार्गं मार्गान्तरं व्रजन् ।। २००&lt;br&gt;&#xA;तरोर्नदीतटस्थस्य गच्छास्योपरिवर्त्मना ।&lt;br&gt;&#xA;इत्युच्यते स्म पन्थानं परिपृच्छञ्जनैश्च सः ।। २०१&lt;br&gt;&#xA;ततस्तस्य तरोः पृष्ठं गत्वारूढः स मूढधीः ।&lt;br&gt;&#xA;एतत्पृष्ठेन मे पन्था उपदिष्टो जनैरिति ।। २०२&lt;br&gt;&#xA;तत्पृष्ठे सर्पतश्चास्य भरात्पर्यन्तवर्तिनी ।&lt;br&gt;&#xA;शाखा ननाम यत्नेन पपातालम्ब्य नैष ताम् ।। २०३&lt;br&gt;&#xA;तामालम्ब्य स्थितो यावत्तावत्तेनाययौ पथा ।&lt;br&gt;&#xA;आरोहेणोपरिस्थेन नद्यां पीतजलः करी ।। २०४&lt;br&gt;&#xA;तं दृष्ट्वा तरुशाखाग्रलम्भी भौतः स दीनवाक् ।&lt;br&gt;&#xA;महात्मन्मां गृहाणेति हस्त्यारोहमुवाच तम् ।। २०५&lt;br&gt;&#xA;हस्त्यारोहश्च भौतं तमवतारयितुं तरोः ।&lt;br&gt;&#xA;पादयोरग्रहीद्द्वाभ्यां पाणिभ्यामुज्झिताङ्कुशः ।। २०६&lt;br&gt;&#xA;तावच्च निर्गत्य गते गजे भौतस्य तस्य स ।&lt;br&gt;&#xA;ललम्बे पादयोर्हस्तिपको वृक्षाग्रलम्बिनः ।। २०७&lt;br&gt;&#xA;ततः स त्वरयन्भौतो हस्त्यारोहं तमभ्यधात् ।&lt;br&gt;&#xA;यदि जानासि तच्छीघ्रं यत्किंचिद्गीयतां त्वया ।। २०८&lt;br&gt;&#xA;इतोऽवतारयेज्जातु यच्छ्रुत्वागत्य नौ जनः ।&lt;br&gt;&#xA;पतितावन्यथाधस्ताद्धरेदावामियं नदी ।। २०९&lt;br&gt;&#xA;इत्युक्तः स गजारोहस्तेन मञ्जु तथा जगौ ।&lt;br&gt;&#xA;यथा स एव भौतोऽत्र परितोषमगात्परम् ।। २१०&lt;br&gt;&#xA;साधुवादं च स ददद्विस्मृत्योज्झितपादपः ।&lt;br&gt;&#xA;दातुं प्रावर्तत द्वाभ्यां हस्ताभ्यां छोटिकां जडः ।। २११&lt;br&gt;&#xA;तत्क्षणं विनिपत्यैव सहस्त्यारोह एव सः ।&lt;br&gt;&#xA;नद्यां विपेदे मूर्खैर्हि सङ्गः कस्यास्ति शर्मणे ।। २१२&lt;br&gt;&#xA;इत्याख्याय कथां भूयो वत्सेश्वरसुताय सः ।&lt;br&gt;&#xA;गोमुखः कथयामास हिरण्याक्षकथामिमाम् ।। २१३&lt;br&gt;&#xA;अस्तीह हिमवत्कुक्षौ देशः पृध्वीशिरोमणिः ।&lt;br&gt;&#xA;कश्मीर इति विद्यानां धर्मस्य च निकेतनम् ।। २१४&lt;br&gt;&#xA;तत्राधिष्ठानमभवद्धिरण्यपुरनामकम् ।&lt;br&gt;&#xA;कनकाक्ष इति ख्यातस्तस्मिन्राजा बभूव च ।। २१५&lt;br&gt;&#xA;तस्य रत्नप्रभादेव्यां शंकराराधनोद्भवः ।&lt;br&gt;&#xA;पुत्रो हिरण्याक्ष इति क्ष्मापतेरुदपद्यत ।। २१६&lt;br&gt;&#xA;स जातु गुलिकाक्रीडां कुर्वन्गुलिकया छलात् ।&lt;br&gt;&#xA;तापसीं राजतनयो मार्गायातामताडयत् ।। २१७&lt;br&gt;&#xA;सा तापसी जितक्रोधा राजपुत्रं विहस्य तम् ।&lt;br&gt;&#xA;योगीश्वरी हिरण्याक्षमुवाच विकृतानना ।। २१८&lt;br&gt;&#xA;स्वयौवनादिकैरीदृग्दर्पश्चेत्तव तां यदि ।&lt;br&gt;&#xA;मृगा लेखामाप्नोषि भार्यां तत्कीदृशो भवेत् ।। २१९&lt;br&gt;&#xA;तच्छ्रुत्वा क्षमयित्वा तां राजपुत्रः स पृष्टवान् ।&lt;br&gt;&#xA;कैषा मृगाङ्कलेखाख्या भगवत्युच्यतामिति ।। २२०&lt;br&gt;&#xA;ततस्तं साब्रवीदस्ति शशितेजा इति श्रुतः ।&lt;br&gt;&#xA;विद्याधरेन्द्रो हिमवत्यचलेन्द्रे महायशाः ।। २२१&lt;br&gt;&#xA;मृगाङ्कलेखा तस्यास्ति तनया वरकन्यका ।&lt;br&gt;&#xA;रूपेण द्युचरेन्द्राणां निशासून्निद्रकप्रदा ।। २२२&lt;br&gt;&#xA;सा चानुरूपा भार्या ते तस्यास्त्वमुचितः पतिः ।&lt;br&gt;&#xA;इत्युक्तः सिद्धतापस्या हिरण्याक्षो जगाद ताम् ।। २२३&lt;br&gt;&#xA;कथं भगवति प्राप्या मया सा तर्हि कथ्यताम् ।&lt;br&gt;&#xA;तच्छ्रुत्वा सा हिरण्याक्षं तं योगेश्वर्यभाषत ।। २२४&lt;br&gt;&#xA;गत्वाहं त्वत्कथाख्यानादुपलप्स्ये तदाशयम् ।&lt;br&gt;&#xA;आगत्य चाहमेव त्वां तत्र नेष्याम्यतः परम् ।। २२५&lt;br&gt;&#xA;इहास्ति योऽमरेशाख्यो देवस्तत्केतने त्वया ।&lt;br&gt;&#xA;प्रातः प्राप्यास्मि नित्यं हि तमर्चितुमुपैम्यहम् ।। २२६&lt;br&gt;&#xA;इत्युक्त्वा नभसा प्रायात्तापसी सा स्वसिद्धितः ।&lt;br&gt;&#xA;तस्या मृगाङ्कलेखाया निकटं तुहिनाचलम् ।। २२७&lt;br&gt;&#xA;तत्र तस्यै हिरण्याक्षगुणान्युक्त्या शशंस सा ।&lt;br&gt;&#xA;तथा यथा दिव्यकन्या सात्युत्कैवमुवाच ताम् ।। २२८&lt;br&gt;&#xA;तादृशं चेन्न भर्तारं प्राप्नुयां भगवत्यहम् ।&lt;br&gt;&#xA;तन्निष्फलेन किं कार्यममुना जीवितेन मे ।। २२९&lt;br&gt;&#xA;इत्यारूढस्मरावेशा नीत्वा तत्कथया दिनम् ।&lt;br&gt;&#xA;मृगाङ्कलेखा तापस्या सहोवास तया निशाम् ।। २३०&lt;br&gt;&#xA;तावत्सोऽपि हिरण्याक्षस्तच्चिन्तानीतवासरः ।&lt;br&gt;&#xA;सुप्तः कथंचिज्जगदे गौर्या स्वप्ने निशाक्षये ।। २३१&lt;br&gt;&#xA;विद्याधरः सन्प्राप्तस्त्वं मुनिशापेन मर्त्यताम् ।&lt;br&gt;&#xA;तापस्याः करसंस्पर्शादेतस्या मोक्ष्यसे ततः ।। २३२&lt;br&gt;&#xA;मृगाङ्कलेखां च ततस्तामाशु परिणेष्यसि ।&lt;br&gt;&#xA;तच्चिन्ता नात्र कार्या ते पूर्वभार्या हि सा तव ।। २३३&lt;br&gt;&#xA;इत्यादिश्यैव सा देवी तिरोऽभूत्तस्य सोऽपि च ।&lt;br&gt;&#xA;प्रबुध्य प्रातरुत्थाय चक्रे स्नानादिमङ्गलम् ।। २३४&lt;br&gt;&#xA;ततोऽवरेश्वरस्याग्रे गत्वा तस्थौ प्रणम्य तम् ।&lt;br&gt;&#xA;यत्र संकेतकं तस्य तापस्या विहितं तया ।। २३५&lt;br&gt;&#xA;अत्रान्तरे च कथमप्याप्तनिद्रां स्वमन्दिरे ।&lt;br&gt;&#xA;मृगाङ्कलेखामपि तां गौरी स्वप्ने समादिशत् ।। २३६&lt;br&gt;&#xA;क्षीणशापं हिरण्याक्षं जातं विद्याधरं पुनः ।&lt;br&gt;&#xA;करस्पर्शेन तापस्याः पतिं प्राप्स्यस्यलं शुचा ।। २३७&lt;br&gt;&#xA;इत्युक्त्वान्तर्हितायां च देव्यां प्रातः प्रबुध्य सा ।&lt;br&gt;&#xA;मृगाङ्कलेखा तापस्यै तस्यै स्वप्नं शशंस तम् ।। २३८&lt;br&gt;&#xA;सा तच्छ्रुत्वैव चागत्य भूलोकं सिद्धतापसी ।&lt;br&gt;&#xA;स्थितं क्षेत्रेऽमरेशस्य हिरण्याक्षं तमभ्यधात् ।। २३९&lt;br&gt;&#xA;एहि वैद्याधरं लोकं पुत्रेत्युक्त्वा करेण सा ।&lt;br&gt;&#xA;प्रणतं तं समादाय बाहावुदपतन्नभः ।। २४०&lt;br&gt;&#xA;तावत्स च हिरण्याक्षो भूत्वा विद्याधरेश्वरः ।&lt;br&gt;&#xA;स्मृत्वा शापक्षयाज्जातिं तापसीं तामभाषत ।। २४१&lt;br&gt;&#xA;हिमाद्रौ वज्रकूटाख्ये पुरे जानीहि मामियम् ।&lt;br&gt;&#xA;विद्याधराणां राजानं नाम्नाप्यमृततेजसम् ।। २४२&lt;br&gt;&#xA;सोऽहमुल्लङ्घनक्रोधाच्छापं प्राप्य पुरा मुनेः ।&lt;br&gt;&#xA;मर्त्ययोनिमुपागच्छं त्वत्करस्पर्शनावधिम् ।। २४३&lt;br&gt;&#xA;शप्तस्य मे तदा भार्या या दुःखादजहत्तनुम् ।&lt;br&gt;&#xA;सैषा मृगाङ्कलेखाद्य जाता पूर्वप्रिया मम ।। २४४&lt;br&gt;&#xA;इदानीं च त्वया सार्धं गत्वा प्राप्स्यामि तामहम् ।&lt;br&gt;&#xA;त्वत्करस्पर्शपूतस्य शान्तः शापो हि सोऽद्य मे ।। २४५&lt;br&gt;&#xA;इति ब्रुवंस्तया साकं तापस्या गगनेन सः ।&lt;br&gt;&#xA;जगामामृततेजास्तं हिमाद्रिं द्युचराधिपः ।। २४६&lt;br&gt;&#xA;मृगाङ्कलेखामुद्यानस्थितां तत्र ददर्श सः ।&lt;br&gt;&#xA;साप्यपश्यत्तमायान्तं तापस्यावेदितं तया ।। २४७&lt;br&gt;&#xA;चित्रं श्रुतिपथेनादौ प्रविश्यान्योन्यमानसम् ।&lt;br&gt;&#xA;अनिर्गत्याप्यविशतां दृष्टिमार्गेण तौ पुनः ।। २४८&lt;br&gt;&#xA;विवाहसिद्धये पित्रे त्वयेदं कथ्यतामिति ।&lt;br&gt;&#xA;ऊचे मृगाङ्कलेखात्र तापस्या प्रौढया तया ।। २४९&lt;br&gt;&#xA;ततो लज्जानतमुखी सा गत्वा पितरं निजम् ।&lt;br&gt;&#xA;सखीमुखेन तत्सर्वं बोधयामास तत्क्षणम् ।। २५०&lt;br&gt;&#xA;सोऽपि स्वप्नेऽम्बिकादिष्टस्तत्पिता खेचरेश्वरः ।&lt;br&gt;&#xA;तमनैषीत्स्वभवनं संमान्यामृततेजसम् ।। २५१&lt;br&gt;&#xA;ददौ मृगाङ्कलेखां च तस्मै तां स यथाविधि ।&lt;br&gt;&#xA;कृतोद्वाहश्च तं वज्रकूटं स्वं प्रययौ पुरम् ।। २५२&lt;br&gt;&#xA;तत्र सोऽमृततेजाः स्वं राज्यं प्राप्य सभार्यकम् ।&lt;br&gt;&#xA;आनीतं सिद्धतापस्या मर्त्यत्वात्पितरं निजम् ।। २५३&lt;br&gt;&#xA;कनकाक्षं तमभ्यर्च्य भोगैः प्रापय्य भूतलम् ।&lt;br&gt;&#xA;मृगाङ्कलेखया साकं तामृद्धिं बुभुजे चिरम् ।। २५४&lt;br&gt;&#xA;इति पूर्वकर्मविहितं भवितव्यं जगति यस्य जन्तोर्यत् ।&lt;br&gt;&#xA;तदयत्नेन स पुरतः पतितं प्राप्नोत्यसाध्यमपि ।। २५५&lt;br&gt;&#xA;एवं गोमुखकथितां शक्तियशस्युत्सुको निशम्य कथाम् ।&lt;br&gt;&#xA;शयने निशि नरवाहनदत्तो निद्रामसौ भेजे ।। २५६&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके नवमस्तरङ्गः ।&lt;/p&gt;</description>
    </item>
    <item>
      <title>०१०</title>
      <link>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/010/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/kAvyam/laxyam/padyam/somadevaH_kathA-sarit-sAgaraH/mUlam/10/010/</guid>
      <description>&lt;p&gt;ततोऽन्येद्युः पुनर्नक्तं विनोदार्थं स गोमुखः ।&lt;br&gt;&#xA;नरवाहनदत्ताय कथामेतामवर्णयत् ।। १&lt;br&gt;&#xA;धारेश्वराभिधे शैवे सिद्धक्षेत्रे पुरावसत् ।&lt;br&gt;&#xA;उपास्यमानो बहुभिः शिष्यैः कोऽपि महामुनिः ।। २&lt;br&gt;&#xA;सोऽब्रवीज्जातु शिष्यान्स्वान्युष्मासु यदि केनचित् ।&lt;br&gt;&#xA;अपूर्वमीक्षितं चिच्छ्रुतं वा तन्निवेद्यताम् ।। ३&lt;br&gt;&#xA;इत्युक्ते तेन मुनिना शिष्य एको जगाद तम् ।&lt;br&gt;&#xA;मया श्रुतमपूर्वं यत्तदाख्यामि निशम्यताम् ।। ४&lt;br&gt;&#xA;विजयाख्यं महाक्षेत्रं कश्मीरेष्वस्ति शांभवम् ।&lt;br&gt;&#xA;तत्र प्रव्राजकः कश्चिदासीद्विद्याभिमानवान् ।। ५&lt;br&gt;&#xA;जयी सर्वत्र भूयासमित्याशंसन्प्रणम्य सः ।&lt;br&gt;&#xA;शंभुं प्रतस्थे वादाय प्रव्राट् पाटलिपुत्रकम् ।। ६&lt;br&gt;&#xA;गच्छंश्च मार्गेऽतिक्रामन्वनानि सरितो गिरीन् ।&lt;br&gt;&#xA;प्राप्याटवीं परिश्रान्तो विशश्राम तरोस्तले ।। ७&lt;br&gt;&#xA;क्षणाच्च वापीशिशिरे तत्र दूराध्वधूसरम् ।&lt;br&gt;&#xA;ददर्श धार्मिकं दण्डकुण्डिकाहस्तमागतम् ।। ८&lt;br&gt;&#xA;कृतत्वं कुत्र यासीति निषण्णोऽत्र च तेन सः ।&lt;br&gt;&#xA;प्रव्राजकेन पृष्टस्तमित्यभाषत धार्मिकः ।। ९&lt;br&gt;&#xA;आगतोऽहं सखे विद्याक्षेत्रात्पाटलिपुत्रकात् ।&lt;br&gt;&#xA;कश्मीरान्यामि तत्रत्याञ्जेतुं वादेन पण्डितान् ।। १०&lt;br&gt;&#xA;श्रुत्वैतद्धार्मिकवचः स परिव्राडचिन्तयत् ।&lt;br&gt;&#xA;इहैको न जितोऽयं चेन्मया पाटलिपुत्रकः ।। ११&lt;br&gt;&#xA;तत्तत्र गत्वा जेष्यामि कथमन्यान्बहूनहम् ।&lt;br&gt;&#xA;इत्यालोच्य स तं प्रव्राडाक्षिप्याह स्म धार्मिकम् ।। १२&lt;br&gt;&#xA;विपरीतमिदं किं ते वद धार्मिक चेष्टितम् ।&lt;br&gt;&#xA;क्व धार्मिको मुमुक्षुस्त्वं क्व वादी व्यसनातुरः ।। १३&lt;br&gt;&#xA;वादाभिमानबन्धेन संसारान्मोक्षमिच्छसि ।&lt;br&gt;&#xA;शमयस्यग्निनोष्माणं शीतं हंसि हिमेन च ।। १४&lt;br&gt;&#xA;उत्तितीर्षसि पाषाणनावा मूढ महोदधिम् ।&lt;br&gt;&#xA;वातेन ज्वलितं वह्निं निवारयितुमीहसे ।। ५५&lt;br&gt;&#xA;ब्राह्मं शीलं क्षमा नाम क्षात्त्रमापन्नरक्षणम् ।&lt;br&gt;&#xA;मुमुक्षुशीलं च शमः कलहो रक्षसां स्मृतम् ।। १६&lt;br&gt;&#xA;तस्माच्छान्तेन दान्तेन भवितव्यं मुमुक्षुणा ।&lt;br&gt;&#xA;निरस्तद्वन्द्वदुःखेन संसारक्लेशभीरुणा ।। १७&lt;br&gt;&#xA;अतः शमकुठारेण च्छिन्धीमं भवपादपम् ।&lt;br&gt;&#xA;हेतुवादाभिमानाम्बुसेकं तस्य तु मा स्म दाः ।। १८&lt;br&gt;&#xA;इत्युक्तो धार्मिकस्तेन परितुष्टः प्रणम्य तम् ।&lt;br&gt;&#xA;गुरुर्भवान्ममेत्युक्त्वा जगाम स यथागतम् ।। १९&lt;br&gt;&#xA;प्रव्राड्ढसन्स्थितोऽत्रैव तरुमूले तदन्तरात् ।&lt;br&gt;&#xA;यक्षस्यालापमशृणोत्क्रीडतो भार्यया सह ।। २०&lt;br&gt;&#xA;कर्णं ददाति यावच्च स प्रव्राट् तावदत्र सः ।&lt;br&gt;&#xA;यक्षः पुष्पस्रजा भार्यां नर्मणा तामताडयत् ।। २१&lt;br&gt;&#xA;तावच्च मृतकल्पं सा कृत्वात्मानं शठा मृषा ।&lt;br&gt;&#xA;तस्थौ तत्परिवारश्च मुक्ताक्रन्दो झगित्यभूत् ।। २२&lt;br&gt;&#xA;चिराच्चागतजीवेव सा दृशावुदमीलयत् ।&lt;br&gt;&#xA;किं त्वया दृष्टमिति तां यक्षोऽप्राक्षीत्ततः पतिः ।। २३&lt;br&gt;&#xA;अथ मिथ्यैव सावोचत्त्वयाहं मालया यदा ।&lt;br&gt;&#xA;अभ्याहता तदापश्यं कृष्णं पुरुषमागतम् ।। २४&lt;br&gt;&#xA;पाशहस्तं ज्वलन्नेत्रं प्रांशुमूर्ध्वशिरोरुहम् ।&lt;br&gt;&#xA;भयानकं निजच्छायामलिनीकृतदिक्तटम् ।। २५&lt;br&gt;&#xA;तेन नीताहमभवं दुष्टेन यममन्दिरम् ।&lt;br&gt;&#xA;त्याजितास्मि च तत्रत्यैस्तं निवार्याधिकारिभिः ।। २६&lt;br&gt;&#xA;एवं तयोक्ते यक्षिण्या हसन्यक्षो जगाद ताम् ।&lt;br&gt;&#xA;अहो विनेन्द्रजालेन स्त्रीणां चेष्टा न विद्यते ।। २७&lt;br&gt;&#xA;को मृत्युः कुसुमाघातादावृत्तिः का यमालयात् ।&lt;br&gt;&#xA;मूढे पाटलिपुत्रस्त्रीवृत्तान्तोऽनुकृतस्त्वया ।। २८&lt;br&gt;&#xA;तस्मिन्हि नगरे राजा योऽस्ति सिंहाक्षनामकः ।&lt;br&gt;&#xA;तद्भार्या मन्त्रिसेनानीपुरोहितभिषग्वधूः ।। २९&lt;br&gt;&#xA;सहादाय त्रयोदश्यां शुक्लपक्षे कदाचन ।&lt;br&gt;&#xA;सनाथीकृततद्देशामागाद्द्रष्टुं सरस्वतीम् ।। ३०&lt;br&gt;&#xA;तत्र तन्मागमिलितैः सर्वाः कुब्जान्धपङ्गुभिः ।&lt;br&gt;&#xA;व्याधितैरित्ययाच्यन्त भूपालप्रमुखाङ्गनाः ।। ३१&lt;br&gt;&#xA;रोगातुराणां दीनानामौषधं नः प्रयच्छत ।&lt;br&gt;&#xA;येन मुच्यामहे रोगात्कुरुतार्तानुकम्पनम् ।। ३२&lt;br&gt;&#xA;समुद्रलहरीलोलो विद्युत्स्फुरितभङ्गुरः ।&lt;br&gt;&#xA;जीवलोको ह्ययं यात्राद्युत्सवक्षणसुन्दरः ।। ३३&lt;br&gt;&#xA;तदसारेऽत्र संसारे सारं दीनेषु या दया ।&lt;br&gt;&#xA;कृपणेषु च यद्दानं गुणवान्क्व न जीवति ।। ३४&lt;br&gt;&#xA;आढ्यस्य किं च दानेन सुहितस्याशनेन किम् ।&lt;br&gt;&#xA;किं चन्दनेन शीतालोः किं धनेन हिमागमे ।। ३५&lt;br&gt;&#xA;तदेतानुद्धरत नः कृपणानामयापदः ।&lt;br&gt;&#xA;इत्युक्ता व्याधितैस्तैस्ता नृपभार्यादयोऽब्रुवन् ।। ३६&lt;br&gt;&#xA;सुष्टूपपन्नं जल्पन्ति कृपणा व्याधिता इमे ।&lt;br&gt;&#xA;सर्वस्वेनाप्यतोऽस्माभिः कार्यमेषां चिकित्सितम् ।। ३७&lt;br&gt;&#xA;एवमन्योन्यमालप्य देवीमभ्यर्च्य योषितः ।&lt;br&gt;&#xA;व्याधितांस्तान्स्वभवनान्यानिन्युस्ताः पृथक्पृथक् ।। ३८&lt;br&gt;&#xA;स्वभर्तॄन्प्रेर्य तेषां च महासत्त्वान्महौषधैः ।&lt;br&gt;&#xA;चिकित्सां कारयामासुर्नोत्तस्थुश्च तदन्तिकात् ।। ३९&lt;br&gt;&#xA;सहवासाच्च तैरेव सङ्गमुद्भूतमन्मथैः ।&lt;br&gt;&#xA;तथा ययुस्ताः संसारं तन्मयं ददृशुर्यथा ।। ४०&lt;br&gt;&#xA;क्व रोगिणोऽमी कृपणा भर्तारः क्व नृपादयः ।&lt;br&gt;&#xA;इति न व्यमृशत्तासां मन्मथान्धीकृतं मनः ।। ४१&lt;br&gt;&#xA;ततश्च ता असंभाव्यरोगिसंभोगसंभवैः ।&lt;br&gt;&#xA;नखदन्तक्षतैर्युक्ताः पतयो ददृशुर्निजाः ।। ४२&lt;br&gt;&#xA;ते च भूपालतन्मन्त्रिसेनापतिमुखादयः ।&lt;br&gt;&#xA;तदाचख्युः ससंदेहाः परस्परमतन्द्रिताः ।। ४३&lt;br&gt;&#xA;ततो राजाब्रवीदन्यान्यूयं संप्रति तिष्ठत ।&lt;br&gt;&#xA;अहमद्य निजां भार्यां तावत्पृच्छामि युक्तितः ।। ४४&lt;br&gt;&#xA;इत्युक्त्वा तान्विसृज्यैव गत्वा वासगृहं च सः ।&lt;br&gt;&#xA;प्रदर्शितस्नेहभयो भार्यां पप्रच्छ तां नृपः ।। ४५&lt;br&gt;&#xA;दष्टः केनाधरोऽयं ते क्षतौ केन नखैः स्तनौ ।&lt;br&gt;&#xA;सत्यमाख्यासि चेदस्ति श्रेयस्ते नान्यथा पुनः ।। ४६&lt;br&gt;&#xA;इत्युक्त्वा तेन राज्ञा सा राज्ञी कृतकमब्रवीत् ।&lt;br&gt;&#xA;अवाच्यमप्यधन्याहं वच्म्याश्चर्यमिदं शृणु ।। ४७&lt;br&gt;&#xA;चित्रभित्तेरितो रात्रौ पुमांश्चक्रगदाधरः ।&lt;br&gt;&#xA;निर्गत्यैवोपभुङ्क्ते मां प्रातश्चात्रैव लीयते ।। ४८&lt;br&gt;&#xA;यदङ्गं चन्द्रसूर्याभ्यामपि दृष्टं न जातु मे ।&lt;br&gt;&#xA;तत्रेदृगेत्य क्रियते तेनावस्था स्थिते त्वयि ।। ४९&lt;br&gt;&#xA;एतत्तस्याः सदुःखाया इव श्रुत्वा वचो नृपः ।&lt;br&gt;&#xA;प्रत्येति स्म तथा मूर्खो मायामाशङ्क्य वैष्णवीम् ।। ५०&lt;br&gt;&#xA;शशंस मन्त्र्यादिभ्यश्च तेभ्यस्तेऽपि तथा जडाः ।&lt;br&gt;&#xA;मत्वाच्युतोपभुक्तास्ता भार्यास्तूष्णीं किलाभवन् ।। ५१&lt;br&gt;&#xA;इत्यसत्यैकरचनाचतुराः कुस्त्रियः शठाः ।&lt;br&gt;&#xA;वञ्चयन्ते जडमतीन्नाहं मूर्खस्तु तादृशः ।। ५२५&lt;br&gt;&#xA;इति यक्षो ब्रुवन्भार्यां स विलक्षीचकार ताम् ।&lt;br&gt;&#xA;तच्च प्रव्राजकोऽश्रोषीत्सर्वं तरुतले स्थितः ।। ५३&lt;br&gt;&#xA;ततः कृताञ्जलिर्यक्षं तं स प्रव्राड् व्यजिज्ञपत् ।&lt;br&gt;&#xA;भगवन्नाश्रमप्राप्तस्तवाहं शरणागतः ।। &amp;lsquo;९४&lt;br&gt;&#xA;तत्क्षमस्वापराधं मे त्वद्वचो यन्मया श्रुतम् ।&lt;br&gt;&#xA;इत्युक्तः सत्यवचनात्तस्य यक्षस्तुतोष सः ।। ५५&lt;br&gt;&#xA;सर्वस्थानगताख्योऽहं यक्षस्तुष्टस्तवास्मि च ।&lt;br&gt;&#xA;गृहाण वरमित्यूचे प्रव्राड् यक्षेण तेन सः ।। ५६&lt;br&gt;&#xA;मन्युमस्यां स्वभार्यायां मा कृथा एष एव मे ।&lt;br&gt;&#xA;वरोऽस्त्विति तमाह स्म स प्रव्राडपि गुह्यकम् ।। ५७&lt;br&gt;&#xA;ततः स यक्षोऽवादीत्तं तुष्टोऽस्मि सुतरां तव ।&lt;br&gt;&#xA;तदेष ते वरो दत्तो मयान्यः प्रार्थ्यतामिति ।। ५८&lt;br&gt;&#xA;ततः प्रव्राजकोऽवादीत्तर्ह्ययं मेऽपरो वरः ।&lt;br&gt;&#xA;अद्यप्रभृति पुत्रं मां जानीत दंपती युवाम् ।। ५९&lt;br&gt;&#xA;श्रुत्वैतत्स सभार्योऽपि प्रत्यक्षीभूय तत्क्षणम् ।&lt;br&gt;&#xA;यक्षस्तमब्रवीद्बाढं पुत्र पुत्रस्त्वमावयोः ।। ६०&lt;br&gt;&#xA;अस्मत्प्रसादान्न च ते भविष्यति विपत्क्वचित् ।&lt;br&gt;&#xA;विवादे कलहे द्यूते विजयी च भविष्यसि ।। ६१&lt;br&gt;&#xA;इत्युक्त्वान्तर्हितं यक्षं तं प्रणम्यातिवाह्य च ।&lt;br&gt;&#xA;रात्रिमत्राययौ प्रव्राट् स तं पाटलिपुत्रकम् ।। ६२&lt;br&gt;&#xA;तत्र द्वाःस्थमुखेनान्तस्तस्मै सिंहाक्षभूभृते ।&lt;br&gt;&#xA;कश्मीरागतमात्मानमाख्याति स्म स वादिनम् ।। ६३&lt;br&gt;&#xA;अनुज्ञातप्रवेशश्च तेनासगने महीभुजा ।&lt;br&gt;&#xA;प्रविश्यात्र स्थितान्वादायाचिक्षेप स पण्डितान् ।। ६४&lt;br&gt;&#xA;जित्वा वादेन तान्यक्षवरमाहात्म्यतोऽखिलान् ।&lt;br&gt;&#xA;राजाग्रे स पुनस्तेषां चकाराक्षेपमीदृशम् ।। ६५&lt;br&gt;&#xA;चित्रभित्तेर्विनिर्गत्य गदाचक्रधरः पुमान् ।&lt;br&gt;&#xA;दष्टाधरौष्ठीं दशनैः क्षतस्तनतटां नखैः ।। ६६&lt;br&gt;&#xA;कृत्वोपभुज्य रात्रौ मां तद्भित्तावेव लीयते ।&lt;br&gt;&#xA;एतत्किमिति वः पृच्छाम्युत्तरं मेऽत्र दीयताम् ।। ६७&lt;br&gt;&#xA;एतच्छ्रुत्वा वचो नात्र बुधाः प्रतिवचो ददुः ।&lt;br&gt;&#xA;परमार्थमजानाना अन्योन्याननदर्शिनः ।। ६८&lt;br&gt;&#xA;ततो राजा स सिंहाक्षः स्वयमेव तमब्रवीत् ।&lt;br&gt;&#xA;यदेतदुक्तं भवता तदाचक्ष्व त्वमेव नः ।। ६९&lt;br&gt;&#xA;एतच्छ्रुत्वा स राज्ञेऽस्मै प्रव्राट् सर्वं शशंस तत् ।&lt;br&gt;&#xA;तद्भार्याव्याजचरितं यक्षादश्रावि तेन यत् ।। ७०&lt;br&gt;&#xA;न तत्कुर्यादभिष्वङ्गं पापज्ञप्त्येकहेतवे ।&lt;br&gt;&#xA;स्त्रीभिः कदाचन जनस्तमित्यूचे नृपं च सः ।। ७१&lt;br&gt;&#xA;तुष्टस्तस्मै निजं राज्यं राजा दातुमियेष सः ।&lt;br&gt;&#xA;स तु स्वदेशैकरतः प्रव्राट् तन्नाग्रहीद्यदा ।। ७२&lt;br&gt;&#xA;तदा संमानयामास राजा रत्नोत्करेण तम् ।&lt;br&gt;&#xA;आत्तरत्नः स कश्मीरान्प्रव्राट् स्वं देशमागमत् ।। ७३&lt;br&gt;&#xA;तत्र यक्षप्रसादेन स निर्दैन्यः सुखं स्थितः ।&lt;br&gt;&#xA;इत्याख्याय स शिष्यस्तं महामुनिमभाषत ।। ७४&lt;br&gt;&#xA;अहं प्रव्राजकात्तस्मादेवं तच्छ्रुतवानिति ।&lt;br&gt;&#xA;ततः स विस्मितः सान्यशिष्यश्चिरमभून्मुनिः ।। ७५&lt;br&gt;&#xA;इत्युक्त्वा गोमुखो भूयो वत्सेशात्मजमब्रवीत् ।&lt;br&gt;&#xA;एवमेतानि कुस्त्रीणां चेष्टितानि च वेधसः ।। ७६&lt;br&gt;&#xA;विचित्राणि सदा देव लोकस्य चरितानि च ।&lt;br&gt;&#xA;इयं च श्रूयतामन्या नार्येकादशमारिका ।। ७७&lt;br&gt;&#xA;ग्रामवासी पुमानासीत्कुटुम्बी कोऽपि मालवे ।&lt;br&gt;&#xA;तस्योदपादि दुहिता द्वित्रिपुत्रकनीयसी ।। ७८&lt;br&gt;&#xA;तस्यां च जातमात्रायां भार्या तस्य व्यपद्यत ।&lt;br&gt;&#xA;ततोऽल्पैर्दिवसैस्तस्य पुत्र एको व्यपादि च ।। ७९&lt;br&gt;&#xA;तस्मिन्विपन्ने भ्रातास्य वृषशृङ्गहतो मृतः ।&lt;br&gt;&#xA;सोऽथ कन्यां कुटुम्बी तां नाम्ना चक्रे त्रिमारिकाम् ।। ८०&lt;br&gt;&#xA;त्रयोऽनया लक्षणया जातया मारिता इति ।&lt;br&gt;&#xA;कालेन यौवनस्थां तां पितुस्तस्मादयाचत ।। ८१&lt;br&gt;&#xA;त्रिमारिकामाढ्यपुत्रः कश्चित्तद्ग्रामसंभवः ।&lt;br&gt;&#xA;पिता च तस्मै प्रादात्तां स यथावत्कृतोत्सवः ।। ८२&lt;br&gt;&#xA;तेन भर्त्रा सहारंस्त कालं कमपि तत्र सा ।&lt;br&gt;&#xA;अचिराच्च ततस्तस्याः स भर्ता पञ्चतामगात् ।। ८३&lt;br&gt;&#xA;दिवसैरेव सा चान्यं चपला पतिमग्रहीत् ।&lt;br&gt;&#xA;सोऽप्यल्पेनैव कालेन विपत्तिं प्राप तत्पतिः ।। ८४&lt;br&gt;&#xA;ततः सा यौवनोन्मत्ता तृतीयं पतिमाददे ।&lt;br&gt;&#xA;सोऽपि तस्या विपन्नोऽभूत्पतिघ्न्याः पतिरन्यवत् ।। ८५&lt;br&gt;&#xA;एवं क्रमेण पतयो दश तस्या विपेदिरे ।&lt;br&gt;&#xA;ततो हास्येन सा नाम्ना पप्रथे दशमारिका ।। ८६&lt;br&gt;&#xA;(डाकिनी भर्तृभक्षेयमिति लोकोऽब्रवीच्च ताम्)।&lt;br&gt;&#xA;अथान्यभर्तृस्वीकारात्पित्रा ह्रीतेन वारिता ।&lt;br&gt;&#xA;सा वर्ज्यमाना च जनैस्तस्थौ तस्य पितुर्गृहे ।। ८७&lt;br&gt;&#xA;एकदा च विवेशात्र पान्थो भव्याकृतिर्युवा ।&lt;br&gt;&#xA;एकरात्रिनिवासार्थं तत्पित्रानुमतोऽतिथिः ।। ८८&lt;br&gt;&#xA;तं दृष्ट्वा तद्गतमनाः साभवद्दशमारिका ।&lt;br&gt;&#xA;पान्थोऽपि तरुणीं दृष्ट्वा सोऽभूत्तदभिलाषुकः ।। ८९&lt;br&gt;&#xA;ततः सा मारमुषितत्रपा पितरमभ्यधात् ।&lt;br&gt;&#xA;एकमेतमहं तात वृणोमि पथिकं पतिम् ।। ९०&lt;br&gt;&#xA;विपत्स्यते चेदेषोऽपि ग्रहीष्यामि ततो व्रतम् ।&lt;br&gt;&#xA;एवं शृण्वति पान्थे तां ब्रुवतीं स पिताब्रवीत् ।। ९१&lt;br&gt;&#xA;मा पुत्रि लज्जा महती दश ते पतयो मृताः ।&lt;br&gt;&#xA;तदेतस्मिन्नपि मृते हसिष्यतितरां जनः ।। ९२&lt;br&gt;&#xA;तच्छ्रुत्वैव त्रपां त्यक्त्वा पथिकोऽपि जगाद सः ।&lt;br&gt;&#xA;नाहं म्रिये दश मृताः क्रमाद्भार्या ममापि हि ।। ९३&lt;br&gt;&#xA;समावावां शमाम्यत्र पादस्पर्शेन धूर्जटेः ।&lt;br&gt;&#xA;इत्युक्ते तेन पान्थेन नाचित्रीयत तत्र कः ।। ९४&lt;br&gt;&#xA;बुद्ध्वा च मिलितैर्ग्राम्यैर्दत्तानुऽमतया तया ।&lt;br&gt;&#xA;दशमारिकया सोऽथ पथिको जगृहे पतिः ।। ९५&lt;br&gt;&#xA;तेन साकं च यावत्सा कालं कमपि तिष्ठति ।&lt;br&gt;&#xA;तावच्छीतज्वराक्रान्तः सोऽपि तस्याः क्षयं ययौ ।। ९६&lt;br&gt;&#xA;ततः सा हासिनी ग्राव्णामप्येकादशमारिका ।&lt;br&gt;&#xA;विग्ना गङ्गातटं गत्वा प्रव्रज्यामेव शिश्रिये ।। ९७&lt;br&gt;&#xA;इत्युक्त्या हसितं वत्सराजपुत्रं स गोमुखः ।&lt;br&gt;&#xA;भूयोऽब्रवीत्कथामन्यां शृण्विमां दान्तजीविनः ।। ९८&lt;br&gt;&#xA;पुमान्कश्चिद्दरिद्रोऽभूद्ग्रामे क्वापि कुटुम्बवान् ।&lt;br&gt;&#xA;एक एव बलीवर्दस्तस्य चाभूद्गृहे धनम् ।। ९९&lt;br&gt;&#xA;स निःसत्त्वोऽशनाभावात्सीदत्यपि कुटुम्बके ।&lt;br&gt;&#xA;सोपवासोऽपि तं दान्तं व्यक्रीणीत न लोभतः ।। १००&lt;br&gt;&#xA;गत्वा तु विन्ध्यवासिन्याः पुरतो दर्भसंस्तरे ।&lt;br&gt;&#xA;पतित्वा स तपश्चक्रे निराहारोऽर्थकाम्यया ।। १०१&lt;br&gt;&#xA;उत्तिष्ठैको बलीवर्दः सर्वदा धनमस्ति ते ।।&lt;br&gt;&#xA;अतस्तमेव विक्रीय जीविष्यसि सदा सुखम् ।। १०२&lt;br&gt;&#xA;इत्यादिष्टस्तया स्वप्ने देव्या प्रातः प्रबुध्य सः ।&lt;br&gt;&#xA;उत्थाय पारणं किंचित्कृत्वा स्वगृहमाययौ ।। १०३&lt;br&gt;&#xA;एत्याप्यधीरो विक्रेतुं नोक्षाणं तं शशाक सः ।&lt;br&gt;&#xA;विक्रीतेऽस्मिन्नहं निःस्वो नैव वर्तेय जात्विति ।। १०४&lt;br&gt;&#xA;अथ तं कथितस्वप्नदेव्यादेशं प्रसङ्गतः ।&lt;br&gt;&#xA;उपवासकृशं कश्चिदुवाच सुमतिः सुहत् ।। १०५&lt;br&gt;&#xA;एक एवास्ति दान्तस्ते तं त्वं विक्रीय सर्वदा ।&lt;br&gt;&#xA;जीविष्यसीति देव्योक्तं तज्ज्ञातं मूढ न त्वया ।। १०६&lt;br&gt;&#xA;तद्विक्रीयैतमुक्षाणं निर्वाहय कुटुम्बकम् ।&lt;br&gt;&#xA;ततो भविष्यत्यन्यस्ते ततश्चान्यस्ततोऽपरः ।। १०७&lt;br&gt;&#xA;इत्युक्तस्तेन मित्रेण ग्रामीणः स तथाकरोत् ।&lt;br&gt;&#xA;एकैकवृषपण्याच्च जिजीव सततं सुखी ।। १०८&lt;br&gt;&#xA;एवं फलति सर्वस्य विधिः सत्त्वानुसारतः ।&lt;br&gt;&#xA;तत्सुसत्त्वो भवेत्सत्त्वहीनं न वृणते श्रियः ।। १०९&lt;br&gt;&#xA;शृणुतान्यां कथां चेमां धूर्तस्यालीकमन्त्रिणः ।&lt;br&gt;&#xA;आसीत्पृथ्वीपतिर्नाम नगरे दक्षिणापथे ।। ११०&lt;br&gt;&#xA;तद्राष्ट्रे कोऽप्यभूद्धूर्तः परवञ्चनजीविकः ।&lt;br&gt;&#xA;स चैकदा महेच्छत्वादसंतुष्टो व्यचिन्तयत् । १११&lt;br&gt;&#xA;धूर्तत्वेनेदृशा किं मे यदाहारादिमात्रकृत् ।&lt;br&gt;&#xA;प्राप्यते महती येन श्रीस्तादृङ् न करोमि किम् ।। ११२&lt;br&gt;&#xA;इत्यालोच्य वणिग्वेषमत्युदारं विधाय सः ।&lt;br&gt;&#xA;उपासर्पत्प्रतीहारं गत्वा द्वारं महीपतेः ।। ११३&lt;br&gt;&#xA;तन्मुखेन प्रविश्यान्तः प्राभृतं चोपनीय सः ।&lt;br&gt;&#xA;एकान्ते मेऽस्ति विज्ञप्तिरिति व्यज्ञापयन्नृपम् ।। ११४&lt;br&gt;&#xA;राज्ञापि वेषभ्रान्तेन प्राभृतावर्जितेन च ।&lt;br&gt;&#xA;तथेति रचितैकान्तस्तमेवं स व्यजिज्ञपत् ।। ११५५&lt;br&gt;&#xA;दिने दिने मया साकमास्थाने सर्वसंनिधौ ।&lt;br&gt;&#xA;भूत्वैकान्ते कथालापं क्षणमेकं कुरु प्रभो ।। ११६&lt;br&gt;&#xA;तावताहं प्रतिदिनं दीनारशतपञ्चकम् ।&lt;br&gt;&#xA;ददाम्युपायनं देवस्यार्थये न तु किंचन ।। ११७&lt;br&gt;&#xA;तच्छ्रुत्वाचिन्तयद्राजा को दोषः किमयं मम ।&lt;br&gt;&#xA;गृहीत्वा याति दीनारान्ददाति प्रत्युतान्वहम् ।। ११८&lt;br&gt;&#xA;महता वणिजा सार्धं कथालापेन का त्रपा ।&lt;br&gt;&#xA;इति स प्रतिपद्यैतद्राजा तस्य कथाकरोत् ।। ११९&lt;br&gt;&#xA;सोऽपि तस्मै ददौ राज्ञे दीनारांस्तान्यथोदितान् ।&lt;br&gt;&#xA;लोकस्तं च महामन्त्रिपदं प्राप्तममन्यत ।। १२०&lt;br&gt;&#xA;एकस्मिंश्च दिने धूर्तो मुहुः पश्यन्नियोगिनः ।&lt;br&gt;&#xA;साकूतं मुखमेकस्य चक्रे राज्ञा समं कथाम् ।। १२१&lt;br&gt;&#xA;निर्गतश्च बहिस्तेन मुखालोकनकारणम् ।&lt;br&gt;&#xA;एत्याधिकारिणा पृष्टः स स्वैरं तं मृषावदत् ।। १२२&lt;br&gt;&#xA;देशो मे लुण्ठितोऽनेनेत्येवं ते कुपितो नृपः ।&lt;br&gt;&#xA;मयातस्ते मुखं दृष्टं शमयिष्याम्यहं च तम् ।। १२३&lt;br&gt;&#xA;इत्युक्तस्तेन सोऽलीकमन्त्रिणा सभयो गृहम् ।&lt;br&gt;&#xA;आगत्याधिकृतः स्वर्णसहस्रं तस्य दत्तवान् ।। १२४&lt;br&gt;&#xA;अन्येद्युश्च समं राज्ञा कथां कृत्वा तथैव सः ।&lt;br&gt;&#xA;निर्गत्य धूर्तोऽवादीत्तं नियोगिनमुपागतम् ।। १२५&lt;br&gt;&#xA;युक्तियुक्तेर्मया वाक्यैस्तव राजा प्रसादितः ।&lt;br&gt;&#xA;धीरो भवाधुनाहं ते सर्वच्छिद्रेषु रक्षकः ।। १२६&lt;br&gt;&#xA;इति स्वीकृत्य तं युक्त्या विससर्ज च सोऽपि तम् ।&lt;br&gt;&#xA;अधिकारी सदा तैस्तैरुपचारैरुपाचरत् ।। १२७&lt;br&gt;&#xA;एवं क्रमेण सर्वेभ्यो नियोगिभ्यः स बुद्धिमान् ।&lt;br&gt;&#xA;राजभ्यो राजपुत्रेभ्यः सेवकेभ्यश्च युक्तिभिः ।। १२८&lt;br&gt;&#xA;बह्वीभिराददानोऽर्थानर्जयामास सर्वतः ।&lt;br&gt;&#xA;पञ्च कोटीः सुवर्णस्य कुर्वन्राजा समं कथाः ।। १२९&lt;br&gt;&#xA;ततो रहसि राजानं धूर्तमन्त्री जगाद सः ।&lt;br&gt;&#xA;देव दत्त्वापि नित्यं ते दीनारशतपञ्चकम् ।। १३०&lt;br&gt;&#xA;त्वत्प्रसादान्मया प्राप्ताः पञ्च काञ्चनकोटयः ।&lt;br&gt;&#xA;तत्प्रसीद गृहाणैतत्स्वं स्वर्णमहमत्र कः ।। १३१&lt;br&gt;&#xA;इत्युक्त्वा प्रकटं राज्ञे कनकं तन्न्यवेदयत् ।&lt;br&gt;&#xA;राजापि कृच्छ्रात्तत्तस्य जग्राहार्धं ततो धनात् ।। १३२&lt;br&gt;&#xA;तुष्टस्य स्थापयामास महामन्त्रिपदे स तम् ।&lt;br&gt;&#xA;सोऽपि प्राप्य श्रियं धूर्तो दानभोगैरमानयत् ।। १३३&lt;br&gt;&#xA;एवं प्राप्नोति महतः प्राज्ञोऽर्थान्नातिपापतः ।&lt;br&gt;&#xA;कूपखानकवत्प्राप्ते फले दोषं निहन्ति च ।। १३४&lt;br&gt;&#xA;इत्युक्त्वा गोमुखः प्राह वत्सराजसुतं पुनः ।&lt;br&gt;&#xA;एकामिदानीमुद्वाहसोत्सुकः शृण्विमां कथाम् ।। १३५&lt;br&gt;&#xA;बभूव दुर्मदारातिकरीन्द्रकुलकेसरी ।&lt;br&gt;&#xA;रत्नाकराख्ये नगरे नाम्ना बुद्धिप्रभो नृपः ।। १३६&lt;br&gt;&#xA;रत्नरेखाभिधानायां राज्ञ्या तस्योदपद्यत ।&lt;br&gt;&#xA;कन्या हेमप्रभा नाम सर्वलोकैकसुन्दरी ।। १३७&lt;br&gt;&#xA;सा च विद्याधरी शापादवतीर्णा यदा तदा ।&lt;br&gt;&#xA;नभोविहारसंस्कारमदाच्चिक्रीड दोलया ।। १३८&lt;br&gt;&#xA;पातभीत्या निषिद्धापि सा ततो न चचाल यत् ।&lt;br&gt;&#xA;तत्तस्याः स पिता राजा चपेटं कुपितो ददौ ।। १३९&lt;br&gt;&#xA;तावता सावमानेन राजपुत्री वनैषिणी ।&lt;br&gt;&#xA;विहारव्यपदेशेन जगामोपवनं बहिः ।। १४०&lt;br&gt;&#xA;पानमत्तेषु भृत्येषु संचरन्ती च तत्र सा ।&lt;br&gt;&#xA;प्रविश्य वृक्षगहनं तेषां दृष्टिपथाद्ययौ ।। १४१&lt;br&gt;&#xA;गत्वा चैकाकिनी दूरं वनं विरचितोटजा ।&lt;br&gt;&#xA;फलमूलाशिनी तस्थौ हराराधनतत्परा ।। १४२&lt;br&gt;&#xA;तत्पितापि स राजा तां बुद्ध्वा क्वापि ततो गताम् ।&lt;br&gt;&#xA;अन्वियेष न च प्राप महद्दुःखमुवाह च ।। १४३&lt;br&gt;&#xA;चिरात्किंचित्तनूभूतदुःखश्चित्तं विनोदयन् ।&lt;br&gt;&#xA;बुद्धिप्रभः स निरगान्मृगयायै महीपतिः ।। १४४&lt;br&gt;&#xA;भ्रमंश्च दैवात्तत्प्राप सुदूरं स वनान्तरम् ।&lt;br&gt;&#xA;तपस्यन्ती सुता सास्य यत्र हेमप्रभा स्थिता ।। १४५&lt;br&gt;&#xA;उटजं तत्र दृष्ट्वा स राजाभ्येत्य तदन्तरे ।&lt;br&gt;&#xA;अशङ्कितं तपःक्षामां तां ददर्श निजां सुताम् ।। १४६&lt;br&gt;&#xA;सापि दृष्ट्वा तमुत्थाय पादयोः सहसाग्रहीत् ।&lt;br&gt;&#xA;आलिङ्ग्य स पिता तां च साश्रुरङ्के न्यवेशयत् ।। १४७&lt;br&gt;&#xA;तौ चान्योन्यं चिराद्दृष्ट्वा तथा रुरुदतुस्ततः ।&lt;br&gt;&#xA;उदश्रवो यथा तत्र वनेऽभूवन्मृगा अपि ।। १४८&lt;br&gt;&#xA;ततः शनैः समाश्वास्य राजावोचत्स तां सुताम् ।&lt;br&gt;&#xA;त्यक्त्वा राजश्रियं पुत्रि किमिदं विहितं त्वया ।। १४९&lt;br&gt;&#xA;तदेहि जननीपार्श्वं वनवासमिमं त्यज ।&lt;br&gt;&#xA;इत्यूचिवांसं जनकं सा तं हेमप्रभाभ्यधात् ।। १५०&lt;br&gt;&#xA;दैवेनैव नियुक्तास्मि शक्तिस्तात ममात्र का ।&lt;br&gt;&#xA;नचैष्यामि गृहं भोक्तुं न त्यजामि तपःसुखम् ।। १५१&lt;br&gt;&#xA;इति ब्रुवाणा सा तस्मान्निश्चयान्न चचाल यत् ।&lt;br&gt;&#xA;तद्राजाकारयत्तस्या वने तत्रैव मन्दिरम् ।। १५२&lt;br&gt;&#xA;गत्वा च राजधानीं स्वां प्रेषयामास सोऽन्वहम् ।&lt;br&gt;&#xA;तस्या अतिथिपूजार्थं पक्वान्नानि धनानि च ।। १५३&lt;br&gt;&#xA;सा च हेमप्रभा तत्र धनैरन्नैश्च तैः सदा ।&lt;br&gt;&#xA;पूजयन्त्यतिथीनासीत्फलमूलाशिनी स्वयम् ।। १५४&lt;br&gt;&#xA;एकदा चाययौ तस्या राजपुत्र्यास्तमाश्रमम् ।&lt;br&gt;&#xA;प्रव्राजिकैका भ्राम्यन्ती कौमारब्रह्मचारिणी ।। १५&lt;br&gt;&#xA;स तयाभ्यर्चिता हेमप्रभया स्वकथान्तरे ।&lt;br&gt;&#xA;प्रव्रज्याकारणं पृष्टा बालप्रव्राजिकाब्रवीत् ।। १५६&lt;br&gt;&#xA;संवाहयन्ती चरणावहं कन्या सती पितुः ।&lt;br&gt;&#xA;सीदत्करयुगाभूवं निद्राकुलितलोचना ।। १५७&lt;br&gt;&#xA;किं निद्रासीति पादेन ततः पित्राहमाहता ।&lt;br&gt;&#xA;तन्मन्युना प्रव्रजिता निर्गत्यैवास्मि तद्ग्रहात् ।। १५८&lt;br&gt;&#xA;इति प्रव्राजिकामुक्तवतीं हेमप्रभाथ सा ।&lt;br&gt;&#xA;समानशीलप्रीता तौ वनवाससखी व्यधात् ।। १५९&lt;br&gt;&#xA;एकदा तामवोचत्सा प्रातः प्रव्राजिकां सखीम् ।&lt;br&gt;&#xA;सखि स्वप्नेऽद्य जानेऽहमुत्तीर्णां विपुलां नदीम् ।। १६०&lt;br&gt;&#xA;आरूढास्मि ततः श्वेतं गजं तदनु पर्वतम् ।&lt;br&gt;&#xA;तत्राश्रमे मया दृष्टो भगवानम्बिकापतिः ।। १६१&lt;br&gt;&#xA;तदग्रे प्राप्य वीणां च गायन्त्यहमवादयम् ।&lt;br&gt;&#xA;ततोऽद्राक्षं च पुरुषं दिव्याकारमुपागतम् ।। १६२&lt;br&gt;&#xA;तं दृष्ट्वा च त्वया साकमहमुत्पतिता नभः ।&lt;br&gt;&#xA;इयद्दृष्ट्वा प्रबुद्धास्मि व्यतिक्रान्ता च यामिनी ।। १६३&lt;br&gt;&#xA;एतच्छ्रुत्वैव तां हेमप्रभामाह स्म सा सखी ।&lt;br&gt;&#xA;शापावतीर्णा कापि त्वं दिव्या कल्याणि निश्चितम् ।। १६४&lt;br&gt;&#xA;प्रत्यासन्नं च शापान्तं तव स्वप्नो वदत्यसौ ।&lt;br&gt;&#xA;श्रुत्वैतदभ्यनन्दत्सा राजपुत्री सखीवचः ।। १६५&lt;br&gt;&#xA;ततो भूयिष्ठमुदिते जगद्दीपे दिवाकरे ।&lt;br&gt;&#xA;आययौ तुरगारूढो राजपुत्रोऽत्र कश्चन ।। ९६६&lt;br&gt;&#xA;स तां हेमप्रभां दृष्ट्वा तापसीवेषधारिणीम् ।&lt;br&gt;&#xA;जातप्रीतिरुपागत्य ववन्दे मुक्तवाहनः ।। १६७&lt;br&gt;&#xA;सापि तं रचितातिथ्या कृतासनपरिग्रहम् ।&lt;br&gt;&#xA;संजातप्रणयाप्राक्षीन्महात्मन्को भवानिति ।। १६८&lt;br&gt;&#xA;राजपुत्रोऽथ सोऽवादीन्महाभागे महीपतिः ।&lt;br&gt;&#xA;प्रतापसेन इत्यस्ति शुभनामानुकीर्तनः ।। १६९&lt;br&gt;&#xA;स तप्यमानः पुत्रार्थं हरस्याराधनं तपः ।&lt;br&gt;&#xA;तेनादिश्यत देवेन प्रादुर्भूय प्रसादिना ।। १७०&lt;br&gt;&#xA;विद्याधरावतारस्ते पुत्र एको भविष्यति ।&lt;br&gt;&#xA;स च शापक्षये लोकं निजमेव प्रपत्स्यते ।। १७१&lt;br&gt;&#xA;द्वितीयस्तु सुतो भावी वंशराज्यधरस्तव ।&lt;br&gt;&#xA;इत्युक्तः शंभुनोत्थाय हृष्टश्चक्रे स पारणम् ।। १७२&lt;br&gt;&#xA;कालेन जातस्तस्यैको लक्ष्मीसेनाभिधः सुतः ।&lt;br&gt;&#xA;शूरसेनाभिधानश्च द्वितीयो नृपतेः क्रमात् ।। १७३&lt;br&gt;&#xA;तदिमं मां विजानीहि लक्ष्मीसेनं वरानने ।&lt;br&gt;&#xA;आनीतमिह वाताश्वेनाकृष्याखेटनिर्गतम् ।। १७४&lt;br&gt;&#xA;इत्युक्ता तेन साप्युक्त्वा स्वोदन्तं तस्य पृच्छतः ।&lt;br&gt;&#xA;सद्यो हेमप्रभा जातिं स्मृत्वा हृष्टा जगाद तम् ।। १७५&lt;br&gt;&#xA;त्वयि दृष्टे मया जातिर्विद्याभिः सह संस्मृता ।&lt;br&gt;&#xA;साकं सख्यानया शापच्युता विद्याधरी ह्यहम् ।। १७६&lt;br&gt;&#xA;त्वं च विद्याधरः शापच्युतः स्वसचिवान्वितः ।&lt;br&gt;&#xA;भर्ता मे त्वं च मत्सख्या अस्यास्त्वत्सचिवश्च सः ।। १७७&lt;br&gt;&#xA;क्षीणश्च ससखीकायाः स शापो मम सांप्रतम् ।&lt;br&gt;&#xA;लोके वैद्याधरे भूयः सर्वेषा नः समागमः ।। १७८&lt;br&gt;&#xA;इत्युक्त्वा दिव्यरूपत्वं प्राप्य सख्या समं तया ।&lt;br&gt;&#xA;हेमप्रभा खमुत्पत्य सा स्वलोकमगात्तदा ।। १७९&lt;br&gt;&#xA;लक्ष्मीसेनश्च यावत्स साश्चर्योऽत्र स्थितः क्षणात् ।&lt;br&gt;&#xA;तावत्स सचिवस्तस्य चिन्वानो मार्गमाययौ ।। १८०&lt;br&gt;&#xA;तस्मै स राजपुत्रश्च सख्ये यावद्ब्रवीति तत् ।&lt;br&gt;&#xA;तावद्बुद्धिप्रभोऽप्यागात्स राजा स्वसुतोत्सुकः ।। १८१&lt;br&gt;&#xA;सोऽदृष्ट्वैव सुतां दृष्ट्वा लक्ष्मीसेनं च पृष्टवान् ।&lt;br&gt;&#xA;तस्याः प्रवृत्तिं सोऽप्यस्मै यथादृष्टं शशंस तत् ।। १८२&lt;br&gt;&#xA;ततो बुद्धिप्रभे विप्रे लक्ष्मीसेनः समन्त्रिकः ।&lt;br&gt;&#xA;स्मृत्वा शापक्षयाज्जातिं स्वलोकं नभसा ययौ ।। १८३&lt;br&gt;&#xA;प्राप्य हेमप्रभां भार्यामागत्य च तया सह ।&lt;br&gt;&#xA;बुद्धिप्रभं तमामन्त्र्य व्यसृजत्स निजं पुरम् ।। १८४&lt;br&gt;&#xA;गत्वा च प्राप्तभार्येण तेन सख्या समं ततः ।&lt;br&gt;&#xA;पित्रे प्रतापसेनाय स्ववृत्तान्तमवर्णयत् ।। १८५&lt;br&gt;&#xA;तेन दत्तं क्रमप्राप्तं राज्यं दत्त्वानुजन्मने ।&lt;br&gt;&#xA;शूरसेनाय स ययौ वैद्याधरपुरं निजम् ।। १८६&lt;br&gt;&#xA;तत्र विद्याधरैश्वर्यसुखं हेभप्रभायुतः ।&lt;br&gt;&#xA;लक्ष्मीसेनः स भुङ्क्ते स्म सख्या तेनान्वितश्चिरम् ।। १८७&lt;br&gt;&#xA;इत्थं कथा निगदिताः किल गोमुखेन शृण्वन्क्रमात्स नरवाहनदत्तदेवः ।&lt;br&gt;&#xA;आसन्नवर्तिनवशक्तियशोविवाहसूत्कोऽपि तां क्षणमिव क्षणदां निनाय ।। १८८&lt;br&gt;&#xA;एवं विनोद्य च दिनानि स राजपुत्रः प्राप्ते विवाहदिवसे पितुरन्तिकस्थः ।&lt;br&gt;&#xA;वत्सेश्वरस्य नभसः सहसावतीर्णं वैद्याधरं तपनदीप्ति बलं ददर्श ।। १८९&lt;br&gt;&#xA;तन्मध्ये च स्वकदुहितरं दित्सितां तां गृहीत्वा&lt;br&gt;&#xA;प्रीत्या प्राप्तं स्फटिकयशसं वीक्ष्य विद्याधरेन्द्रम् ।।&lt;br&gt;&#xA;प्रत्युद्गम्य श्वशुर इति तं पूजयामास हर्षा-&lt;br&gt;&#xA;द्वत्सेशेन प्रथमविहितातिथ्यमर्घ्यादिना सः ।। १९०&lt;br&gt;&#xA;सोऽप्यावेद्य यथार्थमम्बरचराधीशः क्षणात्कल्पिता-&lt;br&gt;&#xA;शेषस्वोचितदिव्यवैभवविधिः सिद्धिप्रभावात्ततः ।&lt;br&gt;&#xA;रत्नौघप्रतिपूरिताय विधिवद्वत्सेशपुत्राय तां&lt;br&gt;&#xA;तस्मै स्वां विततार शक्तियशसं पूर्वप्रदिष्टां सुताम् ।। १९१&lt;br&gt;&#xA;स च नरवाहनदत्तो भार्यां विद्याधरेन्द्रतनयां ताम् ।&lt;br&gt;&#xA;संप्राप्य शक्तियशसं पद्म इवार्कद्युतिं व्यरुचत् ।। १९२&lt;br&gt;&#xA;स्फटिकयशस्युपयाते कौशाम्ब्यां पुरि स वत्सराजसुतः ।&lt;br&gt;&#xA;शक्तियशोवदनाम्बुजसक्तेक्षणषट्पदस्तदा तस्थौ ।। १९३&lt;br&gt;&#xA;इति महाकविश्रीसोमदेवभट्टविरचिते कथासरित्सागरे शक्तियशोलम्बके दशमस्तरङ्गः ।&lt;br&gt;&#xA;समाप्तश्चायं शक्तियशोलम्बको दशमः ।&lt;/p&gt;</description>
    </item>
  </channel>
</rss>
