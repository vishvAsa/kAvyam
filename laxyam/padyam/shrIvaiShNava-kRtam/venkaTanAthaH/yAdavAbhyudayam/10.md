+++
title = "10 सर्गः-10"

+++
ततस्तौ ददृशुस्तत्र विशन्तौ राजवीथिकाम् ।   
पूर्णदृष्टिफलाः पौराः पुण्यैरेकमुखैरिव ॥

चक्षुषामिव भाग्येन संप्रवृत्तौ महोत्सवौ ।   
युक्तौ मदनशक्त्येव युगपन्मधुमाधवौ ॥

अभिख्यावीचिविक्षेपैरपृथग्भावचित्रितैः।   
समेतैरनुभावाद्यैः सक्ताविव रसोत्तमौ ॥

क्रममुल्लङ्घ्यभूतानां भोगमोक्षाविवोद्गतौ ।   
तयोरेव विनिष्पत्त्यै धर्माविव च तादृशौ ॥

पुनन्तौ भुवनं पादैः पुष्पवन्ताविवापरौ ।   
सिञ्चन्तौ कान्तिवर्षेण सितकृष्णाविवाम्बुदौ ॥

मदोपक्रमदुर्दान्तौ मधुरोद्धतविभ्रमौ   
कलभाविव संनद्धौ कंसादिनलमर्दने ॥

शुभानामिव सीमन्तैः श्रुतिसीमन्तसेवितैः।   
पुनन्तौ राजविशिखां पुण्यैश्चरणपङ्कजैः॥

शीलसंवृतपारभ्यैः शृङ्गारपरिकर्मितैः।   
दृषदोपि द्रवीभावं नयन्तौ दिव्यचेष्टितैः॥

दिदृक्षादत्तदृष्टीनां मनस्कारमनीषयोः।   
सपीतिरससंतोषं दिशन्तौ देहकान्तितः॥

मन्मथायुतसौन्दर्यौ वसन्तायुतसौरभौ ।   
शशाङ्कायुतलावण्यौ चण्डरश्म्ययुतद्युती ॥

चित्रतामिव नीतानां चित्तचेष्टापहारतः ।   
प्रतिसौधं पुरस्त्रीणां निर्विशन्तौ निरीक्षणम् ॥

सुप्रभातमिह प्राप्तं सूषा च सुदिनं च नः ।   
इति वादिभिरन्योन्यं द्रुतचित्तैरनुद्रुतौ ॥

बलादपहृतैस्तत्र रजकात् राजसंमतात् ।   
परभागश्रियं प्राप्तौ वासोभिरसितारुणैः॥

लब्धपुण्यविपाकेन मालाकारेण लम्भितैः।   
शबलौ दामभिश्चित्रैः संदिग्धवनमालिकैः॥

कान्तिनिर्जितया कामात् प्रदिष्टैः कंसकुब्जया ।   
दधतौ वर्णकैर्भूयो दिव्यगन्धौ सुगन्धिताम् ॥

ऋजूकृतसुजाताङ्ग्या ऋजुबुद्ध्याथ कुब्जया ।   
प्रणयन्त्या स्वगेहाप्तिं प्राप्तमन्दस्मितौ मिथः॥

ततो विविशतुः शालां बलिसद्मगुहामिव।   
प्रथितां पृथुभिश्चापैः पन्नगैरिव भीषणैः॥

तत्र शैलनिभं शौरिस्त्रिदशैरपि दुर्दमम् ।   
ददर्शाजगवप्रख्यं दम्भोलिकठिनं धनुः॥

स्वपूर्वप्रभवोदन्तमिदानीन्तनयन्निव।   
तदानम्य धनुर्भीमं बभञ्ज भुजलीलया ॥

महता तस्य घोषेण विदद्रे द्विषतां मनः।   
सौधिनि मधुरायाश्च शुष्काशनिविडम्बिना ॥

चापगोपचमूं हत्वा तौ जगद्धितमानुषौ ।   
अतिलङ्घ्य धनुःशालां रङ्गद्वारमवापतुः॥

तत्र मृत्युमिव क्रुद्धं निदध्यतुररिंदमौ।   
नागं कुवलयापीडं निह्नुवानमिवाम्बरम् ॥

तमासाद्य द्रुतं शौरिस्त्रासितत्रिदशद्विपम् ।   
पञ्चवक्त्र इवाक्रम्य पातयामास भूतले॥

तस्य दन्तौ समुद्धृत्य श्वेताद्रिशिखरोपमौ ।   
विदधाते यदुश्रेष्ठौ मल्लयुद्धमहायुधे ॥

सह गोपैरधिष्ठाय रङ्गमध्यमरिंदमौ ।   
बलिजित् बलभद्रश्च बालवृत्तैरदीव्यताम् ॥

नृपोपहूतैरथ तौ विहारैक्यमवापतुः।   
नर्मकारकजल्पाकनटनर्तकगायकैः॥

जनस्य महतस्तत्र जनयामासतुस्तदा ।   
महता कान्तिवर्षेण दिदृक्षां देवमातृकाम् ॥

उपवेदमधीयुर्ये रणार्थं रङ्गदर्शिनः ।   
तमेव ते द्विधाभूतं तावुभावभिमेनिरे ॥

तदालोकनलाभेन सामाजिकजनस्तदा।   
अनिदंपूर्वमाह्लादमपवृक्त इवान्वभूत् ॥

बिम्बिताकृतयो नार्यस्तद्देहमणिदर्पणे ।   
तत्परिष्वङ्गनिर्वेशमयत्नादिव लेभिरे ॥

गीतमञ्जुगिरस्तत्र नृत्तसंवादिविभ्रमाः।   
मञ्चेषु हरिरद्राक्षीत् वरस्त्रीर्मदिरेक्षणाः॥

धृतहेतिपरिष्कारान् धीरोद्धतविलोकितान् ।   
ददर्श पृथिवीपालान् देवानिव दिवश्च्युतान् ॥

तमसामिव संघातं समाहारमिवैनसाम् ।   
तुङ्गमञ्चगतं कंसं तुष्टो हरिरवैक्षत ॥

ललितारम्भया वृत्त्या रङ्गभाजां रसावहा ।   
नरवृत्तान्तविहृतिर्ववृधे रामकृष्णयोः॥

विदधे सिंहनादेन तारेण यदुसिंहयोः।   
गर्जितं दैत्यमल्लानां गोमायुगणवाशितम् ॥

तावुभौ डिम्भवपुषौ ख्यातवीर्यपराक्रमौ ।   
चाणूरो मुष्टिकश्च द्वौ नियोद्धुमभिजग्मतुः॥

अहो महदुपक्रान्तमत्याहितमिदं यतः।   
अशिक्षितरणौ बालौ मल्लयुद्धे नियोजितौ ॥

शिरीषललितैरङ्गैश्चेष्टितैरपि पेशलैः।   
अद्रिसारकठोराभ्यां कथं योद्धुमिमौ स्थितौ ॥

पश्यद्भिरवशैर्नूनं पौरजानपदैर्जनैः।   
पापमेतदनुज्ञातं परपिण्डपरायणैः॥

मधुकैटभदुर्दान्तौ मल्लबृन्दारकाविमौ ।   
यदि जेष्यति यः कश्चित् स किं न पुरुषोत्तमः॥

अथ वा पूतनादीनामप्रयत्नेन घातुकौ।   
नि(न)युद्धे मल्लमुख्येभ्यो नालमेतौ न वा कथम् ॥

जनवादमिमं शृण्वन् जातहासो जनार्दनः।   
भुजमास्फोटयामास भूभारहरणे क्षमम् ॥

तदास्फोटितशब्देन स्फुटत्कर्णस्य भूयसा।   
कंसमल्लगणस्यासीत् कथा गोपालकाश्रया ॥

गोपयुद्धधिया जिह्रच्चाणूरः कूणितेक्षणः।   
पुष्पपेषमिवोत्पश्यन् आद्रवत् पुष्करेक्षणम् ॥

यथोचे विषमं तत्र नियुद्धं स्थूलदृष्टभिः।   
तत्त्वदृष्टिभिरप्येवं विश्वाधिकबले हरौ ॥

न्यूनाधिकसमारम्भो विभुस्तत्र विहारतः।   
विषादप्रीतिसंदेहान् सभ्यानां समतानयत् ॥

स बालः प्रचयं प्राप बालातप इव क्रमात्।   
नीहार इव चाणूरः शनैरपचयं ययौ॥

वारितेष्वथ वाद्येषु विषण्णेन महीभृता ।   
दिव्यदुन्दुभयो नेदुर्निगमध्वाननिर्भराः॥

वल्गता बलभद्रेण कृष्णेन च वसुन्धरा ।   
वादित्रमिव दघ्वान मधुरान्द्रभयानकम् ॥

भीमकालियभोगीन्द्रस्फटारङ्गमहानटः।   
मल्लरङ्गनटं दैत्यं मधुमाथं ममाथ(न्थ)सः॥

मुष्टिघातेन रामस्य मुष्टिकश्च निपातितः।   
भोजाधिपमहोत्पातं भूमिकम्पमवर्तयत् ॥

रामरामानुजाभ्यां तौ रावणेन्द्रजिताविव।   
नमयामासतुः पृथ्वीं नगपातं निपातितौ ॥

शायितौ वीरशयने दृष्ट्वा चाणुरमुष्टिकौ।   
द्रुतमभ्यद्रवन् कृष्णं तत्र तोसकला(तोसलका)दयः॥

स तानपि नियुद्धेन वसुधायां न्यपातयत् ।   
कालो युगपदुद्भूतान् कल्पान्तमिहिरानिव ॥

गरुत्मानिव भूभागात् गगनाभोगमायतम् ।   
कंसमञ्चमपद्वारादुदप्लवत केशवः॥

कचग्रहेण विवशं कंसमाकृष्य पातयन्।   
पतन् वक्षःस्थले तस्य तत्सत्त्वमुदपाटयत् ॥

महामोहमिवाक्रम्य मातुलं मधुसूदनः।   
विवेक इव वृत्तस्थमुग्रसेनममोचयत् ॥

ददौ च कंसभृत्यानां ददतां तत्र जीवितम् ।   
उन्मुखत्रिदशप्रेक्ष्यामूर्ध्वां गतिमनुत्तमाम् ॥

कंसकर्षणमण्डल्यो गम्भीरास्तत्र चिक्यिरे ।   
रणलक्ष्मीनिवासस्य रङ्गस्य परिखा इव ॥

सुदामनामा कंसस्य सोदरस्त्वरितः क्रुधा।   
बलेन गमितः क्षिप्रमग्रजेन गतां गतिम् ॥

अनायुधमहायुद्धं दृष्ट्वा हृषितरोमभिः।   
प्रवातकदलप्रख्यैः प्राश्निकैरभितः स्थितम् ॥

कृतिनस्तादृशं युद्धं किलिकिञ्चितयन्त्रिताः।   
लीना इव च पश्यन्तो लिखिता इव चाभवन् ॥

सिद्धाश्च दिवि तत्तादृक्तालकल्पितताण्डवाः।   
हर्षदुग्धाब्धिकल्लोलं हाहाकारमकल्पयन् ॥

अथ तौ भीमदोर्दण्डकण्डूकर्षणतोषितौ ।   
पितृभ्यां दृष्टजन्याभ्यामुपसृत्य प्रणेमतुः॥

तौ च तौ मृदितारातिरक्तचन्दनरञ्जितौ ।   
अश्रुभिः प्रीतिनिष्यन्दैः पितरावभ्यषिञ्चताम् ॥

विबुधत्वमिव प्राप्तो वसुदेवः सुतेक्षणात् ।   
सतत्त्वप्रतिबोधेन सात्त्वतां पतिमस्तुत ॥

नमस्ते नाभिनालीकरजसा सृष्टवेधसे ।   
अजया सर्ववेदानामेकवेद्याय विष्णवे ॥

अनन्याधारमाधारमनन्येश्वरमीश्वरम् ।   
अनुशृण्वन्ति सन्तस्त्वामनन्याधिपतिं पतिम् ॥

अभङ्गुररसं भोग्यमनपायं रसायनम् ।   
अक्षयं धर्मसर्वस्वमविदुस्तव कीर्तनम् ॥

अनुग्रहदशादीप्तमशेषार्थप्रकाशकम् ।   
दयासंप्लुतमाहुस्त्वां दीपमन्तस्तमोपहम् ॥

देवकी दनुजस्थूणा दिव्यं धाम व्रजाङ्गणम् ।   
रमा राधादयश्चेति राशिभेदैर्न भिद्यसे ॥

नियन्ता सर्वभूतानां नियन्तव्यैर्नियम्यसे ।   
पितामहमुखैः पुत्री मम पुत्रोसि मायया।महता त्वत्पदेनैव मारुतिन्यायमाश्रिताः।   
निस्तरन्त्यचिरात् सन्तो दुस्तरं भवसागरम् ॥

अहितोदन्वदौर्वाग्निमशेषोत्कर्षमातरम् ।   
भवभैमरथीं भक्तिं भजन्ति त्वयि साधवः॥

भरन्यासाश्वयुक्तेन भाववेगप्रधाविना ।   
मनोरथेन गन्तव्यः सारथिश्य भवान् सताम् ॥

वयं तु भवता ग्राह्या वासनादुर्गभेदिना   
मनागिव समुद्बोध्य मा पुनर्मूमुहद्भवान् ॥

महतामपि निष्कम्पा मनुष्यत्वमतिस्त्वयि ।   
दृढलक्षितचिह्नानां दिङ्मोह इव दुर्दमः॥

दुरन्तसुखखद्योतं दुःखान्धतमसावृतम् ।   
निजेनैव प्रकाशेन निशीथमुपरुन्द्धि नः॥

मशकानिव मातङ्गः कंसमुख्यान् इमान् क्षिपन्।   
यदि विस्मयनीयस्त्वं विस्मये किं न विस्मयः॥

नखलीलाविदार्येषु नाथेषु विबुधद्विषाम् ।   
परिष्करणपर्यायाः पञ्चापि तव हेतयः॥

कालनेमिविकारेस्मिन् कंसे विमथिते त्वया ।   
ईदृशामितरेषां च दत्त एव जलाञ्जलिः॥

नमितायतविष्कम्भा दानवप्रभवैः क्षमा।   
किंचिदुत्तम्भितेवाद्य कंसभारापहारतः॥

न खल्वतिशयं कंचिदियमाधातुमर्हति ।   
सुमणावज्ञक्लृप्तेव स्तुतिरस्मत्कृता त्वयि ॥

इति विज्ञापितस्तेन व्रीडादिव नतो विभुः।   
बालोपलालनमिदं भव्यवृत्तिरभावयत् ॥

स वाचा सान्त्वयामास पितरं दीनचेतसम् ।   
स्ववक्त्रेन्दुविनिष्यन्दिसुधापूरितकुल्यया ॥

गम्भीरमधुरां तस्य गिरं निगमगन्धिनीम् ।   
श्रुत्वा मुक्तिसखीं प्राप मुदमानकदुन्दुभिः॥

देवकी च परिष्वज्य सुतं वात्सल्यनिर्भरा ।   
नन्दगोपवधूलब्धं नवमानन्दमन्वभूत् ॥

भूयः प्रादुरभूत् तस्य भुजयुग्मं तिरोहितम् ।   
तथापि तादृशं मर्त्यं तममन्यन्त तामसाः॥

बभूव बलभद्रस्य तेन विश्वातिशायिना।   
शिरसा विधृतस्यापि किरीटस्येव शेषया ॥

क्रियमाणपरिष्कारः किरीटाद्यैः स बन्धुरैः।   
तानि तान्येव दिव्यानि तत्तदङ्गैरभूषयत् ॥

अशोभत शुभं छत्रं तस्य राजन्यलक्षणम् ।   
तन्नाभिपुण्डरीकस्य रूपान्तरमिवोदितम् ॥

चामरद्वितयं शौरेः समया मुखपङ्कजम् ।   
शुशुभे सप्रतिच्छन्दो हंसमूर्तिरिव स्वयम् ॥

स चन्द्र इव संपूर्णः प्रथमो यदुभूभृताम् ।   
पुनरुन्निद्रयामास कीर्तिं कुमुदिनीमिव ॥

अभजन्त द्विजेन्द्रास्तमतद्भोगपराङ्मुखाः।   
सर्गाधिकारान्निर्विद्य(र्वाप्य)शान्ता इव पितामहाः॥

अहार्यान् यदुवंशस्य स भोगान् समकल्पयत् ।   
स्वपर्यङ्कभुजंगस्य फणामणिगणानिव ॥

अमरत्वाय पर्याप्तं तन्मुखेन्दुसमुद्भवम् ।   
सुधेव परिवारेभ्यः सस्वदे सूनृतं वचः॥

प्रार्थितोपि स राज्याय प्रभावज्ञैर्यदूत्तमैः।   
अरोचयत राजानमुग्रसेनं वयोधिकम् ॥

न्यस्तरक्षाभरो राज्ञा यौवराज्यमुपाश्रितः।   
शुशुभे पारतन्त्र्येण स्वातन्त्र्यवशवर्तिना ॥

तस्य गोपायतः पृथ्वीं गोपालकुहनात्यजः।   
पर्युपास्त पदं धन्या पार्थिवश्रीरनुत्तमा ॥

कृतवीराभिषेकं तं क्लृप्तकल्याणकौतुकम् ।   
तुष्टुवुः समये वेदाः सौस्नातिकपुरस्कृताः॥

शक्तिभिस्तिसृभिर्दीप्तो विवस्वानिव दीप्तिभिः(घृष्टिभिः)।   
स्वपदं पृथिवीं चक्रे सुहृद्भिः सूरिभिर्वृतः॥

विक्लृप्तं तस्य बर्हाद्यं हेमरत्नविभूषणैः।   
वैरोचनिहृतानीतः किरीटो न व्यकल्पत ॥

सप्तिभिः सैन्यसुग्रीवमेघपुष्पवलाहकैः।   
व्यक्तिमन्तोभवन् वेदास्त्यजन्तो धेनुभूमिकाम् ॥

पद्माकमलदायादं पदं तस्य स्वमौलिभिः।   
श्रुतयो धारयामासुः पादपीठीकृतात्मभिः।स वेणुः शङ्खरूपेण प्राचा परिपचेलिमः।   
अगोपीसंविभागार्हं पपौ तस्याधरामृतम् ॥

दिदेश सांदीपनये धनुर्वेदोपदेशिने ।   
स्वपदारूढतनयप्रत्यानयनदक्षिणाम् ॥

प्रहितां पुरुहूतेन स्वसंकल्पानुवर्तिना ।   
कंसजित् कंसपितरं सुधर्मामध्यवासयत् ॥

अशेषरत्नचित्रां तामतीतस्तुतिगोचराम् ।   
अद्वैतमिव सर्वेषामद्भुतानाममन्यत ।स च तस्यानुभावेन निध्यातनयपद्धतिः।   
प्रजापालनधर्मस्य पारदृश्वतमोभवत् ॥

कृष्णपक्षमपि प्राप्य स राजा विश्वरञ्जकः।   
प्रापद्यत परां वृद्धिं सुमनःस्वादनक्षमाम् ॥

मलिनैः सततासारैर्मन्त्रिभिश्चपलान्वितैः।   
विमुक्तः स बभौ भास्वान् मेघैरिव जडा(ला)श्रयैः॥

प्रचितं बहुभिस्तीर्थैस्तस्य गूढं चिकार्षितम् ।   
सारस्वतमिव स्रोतः स्थानेस्थाने व्यजृम्भत॥

मानसंरक्षकस्तस्य मन्त्रस्तर्क इवानयः(घः)।   
अङ्गपञ्चकसंपत्त्या विपक्षे दण्डतां ययौ ॥

स्वतः शुद्धां यथास्थानं रोषरागवतीं धियम् ।   
स दधे यमुनाशोणशबलामिव जाह्नवीम् ॥

सप्तभिः सामदानाद्यैरुपायैः स्थानपातिभिः।   
द्विनवद्वीपसंभूतं रत्नजातमजीहरत् ॥

अनुगन्ता स्वनेतृणामुदये विश्वरञ्जकः।   
दूरीकृततमाः साभूत् द्वितीय इव भानुमान् ॥

संचितस्य धनौघस्य स्थानसंचारणेन सः।   
तटाकस्येव पूर्णस्य परीवाहमकल्पयत् ॥

आसागरान्तमवमत्य महीपतीन्द्रान् भूम्ना निजेन परिहृत्य ययातिशापम् ।   
ओजोनिरोधकमिलाश्रयमुग्रसेनं राजानमेकमकरोज्जगदेकनाथः॥

क्षिप्तावद्यं क्षत्रियवृत्त्या बहुशाखं मग्नं शापोदन्वति मान्यं यदुवंशम् ।   
इच्छाधीनस्वेतरसर्वः स्वमहिम्ना रक्षागोपो रामयवीयान् उदहार्षीत् ॥

