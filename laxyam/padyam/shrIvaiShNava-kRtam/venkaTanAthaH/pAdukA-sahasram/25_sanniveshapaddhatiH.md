+++
title = "25 सन्निवेशपद्धतिः"

+++
अणोरणीयसीं विष्णोर्महतोऽपि महीयसीम् ।  
प्रपद्ये पादुकां नित्यं तत्पदेनैव सम्मिताम्॥ 25.1

प्रतितिष्ठति पादसंमितायां  
त्वयि नित्यं मणिपादुके ! मुकुन्दः ।  
इतरे तु परिच्छदास्त एते  
विभवव्यञ्जनहेतवो भवन्ति॥ 25.2

तव रङ्गनरेन्द्रपादरक्षे !  
प्रकृतिः सन्नपि भक्तिपारतन्त्र्यात् ।  
भवतीं वहतीव पन्नगेन्द्रः  
प्रथितस्वस्तिकलक्षणैः शिरोभिः॥ 25.3

परस्य पुंसः पदसन्निवेशान्  
प्रयुञ्जते भावितपञ्चरात्राः ।  
अघप्रतीपानपदिश्य पुण्ड्रान्  
अङ्गेषु रङ्गेशयपादुके ! त्वाम्॥ 25.4

विमृश्य रङ्गेन्द्रपतिंवरायाः  
श्रुतेः स्थितां मूर्धनि पादुके ! त्वाम् ।  
बध्नन्ति वृद्धाः समये वधूनां  
त्वन्मुद्रितान्याभरणानि मौळौ॥ 25.5

वहन्ति रङ्गेश्वरपादरक्षे !  
दीर्घायुषां दर्शितभक्तिबन्धाः ।  
आशाधिपानामवरोधनार्यः  
त्वन्मुद्रिकां मङ्गळहेमसूत्रैः॥ 25.6

व्यूहक्रमेण प्रथितारमग्रे  
सन्दर्शयन्तीं मणिपादुके ! त्वाम् ।  
पातुं त्रिलोकीं पदपद्मभाजं  
सौदर्शनीं शक्तिमवैमि शौरेः॥ 25.7

बद्धासिका कनकपङ्कजकर्णिकायां  
मध्ये कृशा मुररिपोर्मणिपादुके ! त्वम् ।  
सन्दृश्यसे सरसिजासनया गृहीतं  
रूपान्तरं किमपि रङ्गविहारयोग्यम्॥ 25.8

मानोचितस्य मदधीनजनस्य नित्यं  
मा भूदतः कृपणतेति विचिन्तयन्त्या ।  
बन्दीकृतं ध्रुवमवैमि वलग्नदेशे  
कार्श्यं त्वया कमललोचनपादरक्षे !॥ 25.9

मध्ये कृशामुभयतः प्रतिपन्नवृद्धिं  
मन्ये समीक्ष्य भवतीं मणिपादरक्षे ! ।  
नित्यं मुकुन्दपदसङ्गमविप्रयोगौ  
निश्चिन्वते कृतधियः सुखदुः खकाष्ठाम्॥ 25.10

रङ्गेशितुश्चरणपङ्कजयोर्भजन्ती  
रक्षाप्रसाधनविकल्पसहामवस्थाम् ।  
मान्याकृतिर्निविशसे मणिपादरक्षे !  
मध्ये परिच्छदविभूषणवर्गयोस्त्वम्॥ 25.11

अङ्गान्तरेषु निहितान्यखिलानि कामं  
पर्यायकल्पनसहानि विभूषणानि ।  
नित्यं मुकुन्दपदपद्मतलानुरूपं  
नैपथ्यमम्ब ! भवती नयनाभिरामम्॥ 25.12

ये नाम भक्तिनियतैस्तव सन्निवेशं  
निर्विश्य नेत्रयुगळैर्न भजन्ति तृप्तिम् ।  
कालक्रमेण कमलेक्षणपादरक्षे !  
प्रायेण ते परिणमन्ति सहस्रनेत्राः॥ 25.13

पदमप्रमाणमिति वादिनां मतं  
मधुजित्पदे महति मास्म भूदिति ।  
व्युदपादि तस्य चरणावनि ! त्वया  
निगमात्मनस्तव समप्रमाणता॥ 25.14

अप्रभूतमभवज्जगत्त्रयं  
यस्य मातुमुदितस्य पादुके ! ।  
अप्रमेयममितस्य तत्पदं  
नित्यमेव ननु सम्मितं त्वया॥ 25.15

आलवालमिव भाति पादुके !  
पादपस्य भवती मधुद्विषः ।  
यत्समीपविनतस्य शूलिनः  
सारिणी भवति मौळिनिम्नगा॥ 25.16

मोदमानमुनिबृन्दषट्पदा  
भाति मुक्तिमकरन्दवर्षिणी ।  
काऽपि रङ्गनृपतेः पदाम्बुजे  
कर्णिका कनकपादुकामयी॥ 25.17

युगपदनुविधास्यन् यौवतं तुल्यरागं  
यदुपतिरधिचक्रे यावतो रूपभेदान् ।  
तदिदमतिविकल्पं बिभ्रती सन्निवेशं  
तव खलु पदरक्षे ! तावती मूर्तिरासीत्॥ 25.18

तत्तद्वृत्तेरनुगुणतया वामनीं व्यापिनीं वा  
प्राप्ते रङ्गप्रथितविभवे भूमिकां सूत्रधारे ।  
मन्ये विश्वस्थितिमयमहानाटिकां नेतुकामा  
नानासंस्था भवति भवती पादुके ! नर्तकीव॥ 25.19

माने परं समाने  
प्रत्यक्षेणागमेनापि ।  
हरिचरणस्य तवापि तु  
वैषम्यं रक्ष्यरक्षकत्वाभ्याम्॥ 25.20

