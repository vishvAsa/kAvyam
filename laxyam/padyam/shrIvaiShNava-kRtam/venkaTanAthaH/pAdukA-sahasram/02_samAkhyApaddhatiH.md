+++
title = "02 समाख्यापद्धतिः"

+++
वन्दे विष्णुपदासक्तं तमृषिं ताञ्च पादुकाम् ।  
यथार्था शठजित्संज्ञा मच्चित्तविजयाद्ययोः॥ 2.1

द्रमिडोपनिषन्निवेशशून्यान्  
अपि लक्ष्मीरमणाय रोचयिष्यन् ।  
ध्रुवमाविशति स्म पादुकात्मा  
शठकोपः स्वयमेव माननीयः॥ 2.2

नियतं मणिपादुके ! दधानः  
स मुनिस्ते शठकोप इत्यभिख्याम् ।  
त्वदुपाश्रितपादजातवंश-  
प्रतिपत्त्यै परमाततान रूपम्॥ 2.3

मुनिना मणिपादुके ! त्वया च  
प्रथिताभ्यां शठकोपसंज्ञयैव ।  
द्वितयं सकलोपजीव्यमासीत्  
प्रथमेन श्रुतिरन्यतस्तदर्थः॥ 2.4

आकर्ण्य कर्णामृतमात्मवन्तो  
गाथासहस्रं शठकोपसूरेः ।  
मञ्जुप्रणादां मणिपादुके ! त्वाम्  
तदेकनामानमनुस्मरन्ति॥ 2.5

यः सप्तपर्वव्यवधानतुङ्गां  
शेषत्वकाष्ठामभजन्मुरारेः ।  
तस्यापि नामोद्वहनात् त्वयाऽसौ  
लघूकृतोऽभूच्छठकोपसूरिः॥ 2.6

शय्यात्मना मधुरिपोरसि शेषभूता  
पादाश्रयेण च पुनर्द्विगुणीकृतं तत् ।  
भूयोऽपि भागवतशेषतया तदेव  
व्यङ्क्तुं पदावनि ! शठारिपदं बिभर्षि॥ 2.7

पद्येन देवि ! शठकोपमुनिस्तवासीत्  
तस्यापि नामवहनान्मणिपादुके ! त्वम् ।  
शेषी बभूव युवयोरपि शेषशायी  
शेषं त्वशेषमपि शेषपदे स्थितं वः॥ 2.8

विन्ध्यस्तम्भादविहतगतेर्विष्वगाचान्तसिन्धोः  
कुम्भीसूनोरसुरकबलग्रासिनः स्वैरभाषा ।  
नित्यं जाता शठरिपुतनोर्निष्पतन्ती मुखात्ते  
प्राचीनानां श्रुतिपरिषदां पादुके ! पूर्वगण्या॥ 2.9

शठकोप इति समाख्या तव रङ्गधुरीणपादुके ! युक्ता ।  
सूते सहस्रमेवं सूक्तीः स्वयमेव यन्मया भवती॥ 2.10

