+++
title = "09 वैताळिकपद्धतिः"

+++
नमस्ते पादुके ! पुंसां संसारार्णवसेतवे ।  
यदारोहस्य वेदान्ता वन्दिवैतालिकाः स्वयम् ॥ 9.1

उचितमुपचरिष्यन् रङ्गनाथ ! प्रभाते  
विधिशिवसनकाद्यान् बाह्यकक्ष्यानिरुद्धान् ।  
चरणकमलसेवासौख्यसाम्राज्यभाजां  
प्रथमविहितभागां पादुकाम् आद्रियेथाः॥ 9.2

पद्माजुष्टं भजतु चरणं पादुका लब्धवारा  
प्रत्यासन्नास्तव परिजनाः प्रातरास्थानयोग्याः ।  
अर्धोन्मेषादधिकसुभगाम् अर्धनिद्रानुषङ्गां  
नाभीपद्मे तव नयनयोर्नाथ ! पश्यन्तु शोभाम्॥ 9.3

उपनमति मुहूर्तं शेषसिद्धान्तसिद्धं  
तदिह चरणरक्षा रङ्गनाथ त्वयैषा ।  
मृदुपदमधिरूढा मञ्जुभिः शिञ्जितैः स्वैः  
उपदिशतु जनानाम् उत्सवारम्भवार्ताम्॥ 9.4

रङ्गाधीश ! मरुद्गणस्य मकुटादाम्नायबृन्दस्य वा  
प्रत्यानीय समर्पिता विधिमुखैर्वारक्रमादागतैः ।  
वाहारोहणसंभृतं श्रमभरं सम्यग्विनेतुं क्षमा  
लीलासञ्चरणप्रिया स्पृशतु ते पादाम्बुजं पादुका ॥ 9.5

वृत्तं क्रमेण बहुधा नियुतं विधीनाम्  
अर्धं द्वितीयमिदम् अङ्कुरितं तवाह्नः ।  
नीलासखीभिरुपनीय निवेश्यमाना  
मङ्क्तुं प्रभो ! त्वरयते मणिपादुका त्वाम्॥ 9.6

दिव्याप्सरोभिरुपदर्शितदीपवर्गे  
रङ्गाधिराज ! सुभगे रजनीमुखेऽस्मिन् ।  
संरक्षिणी चरणयोः सविलासवृत्तिः  
नीराजनासनमसौ नयतु स्वयं त्वाम् ॥ 9.7

आसनादुचितम् आसनान्तरं  
रङ्गनाथ ! यदि गन्तुमीहसे ।  
सन्नतेन विधिना समर्पितां  
सप्रसादमधिरोह पादुकाम्॥ 9.8

परिजनवनिताभिः प्रेषितः प्राञ्जलिस्त्वां  
प्रणमति मदनोऽयं देव ! शुद्धान्तदासः ।  
फणिपतिशयनीयं प्रापयित्री सलीलं  
पदकमलमियं ते पादुका पर्युपास्ताम्॥ 9.9

इति निगमवन्दिवचसा समयेसमये गृहीतसङ्केतः ।  
अभिसरति रङ्गनाथः प्रतिपदभोगाय पादुके! भवतीम् ॥9.10

