+++
title = "16 बहुरत्नपद्धतिः"

+++
मुखबाहूरुपादेभ्यो वर्णान् सृष्टवतः प्रभोः ।  
प्रपद्ये पादुकां रत्नैर्व्यक्तवर्णव्यवस्थितिम्॥ 16.1मणिभिः सितरक्तपीतकृष्णैर्भवती  
काञ्चनपादुके ! विचित्रा ।  
युगभेदविकल्पितं मुरारेः  
युगपद्दर्शयतीव वर्णभेदम्॥ 16.2नवरत्नविचित्रिता मुरारेः  
पदयोस्त्वं मणिपादुके ! विभासि ।  
नवखण्डवती वसुन्धरेव  
प्रणयाज्जन्मभुवं समाश्रयन्ती॥ 16.3सहसा विनिवेद्य सापराधान्  
त्वदधीनस्वपदे मुकुन्दपादे ।  
अरुणोपलसक्तमौक्तिकश्रीः  
स्मयमानेव विभासि पादुके ! त्वम्॥ 16.4बहुरत्नसमुद्भवं मयूखं  
तव मन्ये मणिपादुके ! मुरारेः ।  
चरणोपगतं मयूरपिञ्छं  
मकुटारोहणसाहसं प्रमार्ष्टुम्॥ 16.5प्रभया हरिनीलमौक्तिकानां  
विकसन्त्या दिशसीव पादुके ! त्वम् ।  
मधुभिच्चरणारविन्दलक्ष्म्याः  
स्रजमिन्दीवरपुण्डरीकबद्धाम्॥ 16.6तव माधवपादुके ! मणीनां  
प्रभया देवि ! सितासितारुणानाम् ।  
वहते गिरिशस्य मौळिगङ्गा  
कुमुदेन्दीवरपद्मकाननानि॥ 16.7पृथग्विधानां द्युतिभिर्मणीनां  
त्वां पादुके ! लोहितशुक्लकृष्णाम् ।  
विहारहेतोरिह रङ्गभर्तुः  
पादानुषक्तां प्रकृतिं प्रतीमः॥ 16.8तमालनीलद्युतिमिन्द्रनीलैः  
मुक्तानुविद्धां मणिपादुके ! त्वाम् ।  
अवैमि रङ्गेश्वरकान्तिसिन्धोः  
वेलामविश्रान्तगतागतार्हाम्॥ 16.9अवैमि रङ्गेश्वरपादुकाभ्यां  
अकालकाल्यं विभवं विधातुम् ।  
वज्रेन्द्रनीलव्यपदेशदृश्यं  
बन्दीकृतं नूनमहस्त्रियामम्॥ 16.10पदस्य गोप्त्री भवती मुरारेः  
मणिस्पृशा मौक्तिकरत्नभासा ।  
अन्तर्दृशं साञ्जनया मुनीनां  
अनक्ति कर्पूरशलाकयेव॥ 16.11मुक्तामयूखप्रकरैः सुभद्रा  
कृष्णा महेन्द्रोपलरश्मिजालैः ।  
मान्या मुरारेर्मणिपादुके ! त्वं  
विहारयुक्ता विजयं वृणोषि॥ 16.12विचित्रवर्णां मणिपादुके ! त्वां  
छन्दोमयीं सामनिबद्धगीतिम् ।  
मुनीन्द्रजुष्टां द्विपदां मुरारेः  
प्रत्यायिकां काञ्चिदृचं प्रतीमः॥ 16.13प्रसेदुषी गोत्रभिदः प्रणामैः  
पुष्णासि रङ्गेश्वरपादुके ! त्वम् ।  
मणिप्रभासंवलनापदेशात्  
प्रायस्तदर्हाणि शरासनानि॥ 16.14शोणाश्मनां तव हरिन्मणिरश्मिभिन्नं  
बालातपं बलिविमर्दनपादरक्षे ! ।  
श्यामीकृतं शुकशकुन्तगणप्रवेशात्  
शङ्के सतां किमपि शालिवनं विपक्वम्॥ 16.15संभिद्यमानमणिविद्रुममौक्तिकश्रीः  
सैरन्ध्रिकेव भवती मणिपादरक्षे ! ।  
प्रस्तौति रङ्गनृपतेश्चरणारविन्दे  
कस्तूरिकाघुसृणचन्दनपङ्कचर्चाम्॥ 16.16आतन्वतीमसुरमर्दनपादरक्षे !  
शुद्धान्तपक्ष्मळदृशां मदनेन्द्रजालम् ।  
वैहारिकीं विविधरत्नमयूखलक्षात्  
मन्ये समुद्वहसि मोहनपिञ्छिकां त्वम्॥ 16.17रत्नैर्व्यवस्थितसितासितशोणवर्णैः  
आलोकवद्भिरजहत् श्रुतिसन्निकर्षैः ।  
द्रष्टुं मुकुन्दचरणावनिमेषदृश्यौ  
सन्दृश्यसे जननि ! सम्भृतनेत्रपङ्क्तिः॥ 16.18गारुत्मतान्तरितमौक्तिकपङ्क्तिलक्ष्यात्  
दूर्वामधूकरचितं दुरितोपशान्त्यै ।  
मातः ! स्वयं वहसि मुग्धधियां प्रजानां  
मङ्गळ्यमाल्यमिव माधवपादुके ! त्वम्॥ 16.19रङ्गाधिराजपदरक्षिणि ! राजते ते  
वज्रोपसङ्घटितमौक्तिकविद्रुमश्रीः ।  
सक्ता चिरं मनसि संयमिनां निवासात्  
सूर्येन्दुवह्निमयमण्डलवासनेव॥ 16.20आसक्तवासवशिलाशकलास्त्वदीयाः  
पद्मासहायपदरक्षिणि ! पद्मरागाः ।  
प्रत्यक्षयन्ति कमपि भ्रमराभिलीनं  
पादारविन्दमकरन्दरसप्रवाहम्॥ 16.21अन्तः पुराणि समयेष्वभिगन्तुमेका  
रङ्गेशितुर्ज्ञपयसीव पदावनि ! त्वम् ।  
मुक्तांशुजालमिळनाद्रुचिरैः प्रवाळैः  
बिम्बाधरं स्मितविशेषयुतं प्रियाणाम्॥ 16.22रङ्गेश्वरस्य मृगयोश्चरणावसक्तां  
रक्षः कपीन्द्रमकुटेषु निवेशयोग्याम् ।  
मन्ये पदावनि ! निबद्धविचित्ररत्नां  
मायामृगस्य रचितामिव चर्मणा त्वाम्॥ 16.23बध्नासि रङ्गपतिविभ्रमपादुके ! त्वं  
मायाकिरातमकुटे नवबर्हमालाम् ।  
आकृष्टवासवधनुश्शकलैर्मणीनाम्  
अन्योन्यसङ्घटितकर्बुरितैर्मयूखैः॥ 16.24अन्योन्यबन्धुरहरिन्मणिपद्मरागा  
रङ्गेश्वरस्य चरणावनि ! राजसे त्वम् ।  
आत्मोपमानविभवाच्चरितार्थयन्ती  
शैलात्मजागिरिशयोरिव मूर्तिमेकाम्॥ 16.25तापत्रयप्रशमनाय समाश्रितानां  
सन्दर्शितारुणसितासितरत्नपङ्क्तिः ।  
पुष्णासि रङ्गनृपतेर्मणिपादुके ! त्वं  
प्रायः सरोजकुमुदोत्पलकाननानि॥ 16.26देहद्युतिं प्रकटयन्ति महेन्द्रनीलाः  
शौरेः पदाम्बुजरुचिं तव पद्मरागाः ।  
अन्योन्यलब्धपरभागतया त्वमीषाम्  
आभाति कान्तिरपरा मणिपादरक्षे !॥ 16.27आकीर्णमौक्तिकहरिन्मणिपद्मरागाम्  
अम्भोजलोचनपदावनि ! भावये त्वाम् ।  
तत्पादविश्रमजुषां श्रुतिसुन्दरीणां  
वर्णोपधानमिव मौळिनिवेशयोग्यम्॥ 16.28आसन्नवासवशिलाशकलास्त्वदीयाः  
पद्मेक्षणस्य पदरक्षिणि ! पद्मरागाः ।  
सम्भावयन्ति समये क्वचिदुष्णभानोः  
सद्यः प्रसूतयमुनासुभगामवस्थाम्॥ 16.29मुक्तेन्द्रनीलमणिभिर्विहिते भवत्याः  
पङ्क्ती दृढे परमपूरुषपादरक्षे ! ।  
मन्ये समाश्रितजनस्य तवानुभावात्  
उन्मोचिते सुकृतदुष्कृतशृङ्खले द्वे॥ 16.30उद्गीर्णगाढतमसो हरिनीलभङ्गाः  
ताराविशेषरुचिराणि च मौक्तिकानि ।  
त्वत्सङ्गमात् सरसिजेक्षणपादरक्षे !  
संयोजयन्ति निशया भवमौळिचन्द्रम्॥ 16.31विष्णोः पदेन घटिता मणिपादुके ! त्वं  
व्यक्तेन्द्रनीलरुचिरुज्ज्वलमौक्तिकश्रीः ।  
कालेषु दीव्यसि मरुद्भिरुदीर्यमाणा  
कादम्बिनीव परितः स्फुटवारिबिन्दुः॥ 16.32भासा स्वया भगवतो मणिपादरक्षे !  
मुक्तान्विता मरतकोपलपद्धतिस्ते ।  
नित्यावगाहनसहं सकलस्य जन्तोः  
गङ्गान्वितं जनयतीव समुद्रमन्यम्॥ 16.33सूर्यात्मजा हरिशिलामणिपङ्क्तिलक्ष्यात्  
त्वां नित्यमाश्रितवती मणिपादरक्षे ! ।  
आदौ जनार्दनपदे क्षणमात्रलग्नाम्  
आसन्नमौक्तिकरुचा हसतीव गङ्गाम्॥ 16.34पर्यन्तसन्घटितभासुरपद्मरागाः  
पद्मोदरभ्रमरकान्तिमुषस्त्वदीयाः ।  
त्वत्संश्रयेण चरणावनि ! शक्रनीलाः  
पीताम्बरेण पुरुषेण तुलां लभन्ते॥ 16.35शङ्के पदावनि ! सदा परिचिन्वती त्वं  
रङ्गेशितुश्चरणपङ्कजसौकुमार्यम् ।  
अग्रे महोभिररुणोपलमौक्तिकानां  
प्राज्यां विनिक्षिपसि पल्लवपुष्पपङ्क्तिम्॥ 16.36निर्गच्छता चरणरक्षिणि ! नीयमाना  
रङ्गेश्वरेण भवती रणदीक्षितेन ।  
सूते सुरारिसुभटीनयनाम्बुजानां  
ज्यौत्स्नीं निशामिव सितासितरत्नभासा॥ 16.37मरकतहरिताङ्गी मेदुरा पद्मरागैः  
अभिनवजलबिन्दुव्यक्तमुक्ताफलश्रीः ।  
कलयसि पदरक्षे ! कृष्णमेघप्रचारात्  
कनकसरिदनूपे शाद्वलं सेन्द्रकोपम्॥ 16.38विरचितसुरसिन्धोः विष्णुपादारविन्दात्  
समधिकमनुभावं पादुके ! दर्शयन्ती ।  
वलभिदुपलमुक्तापद्मरागप्रकाशैः  
परिणमयसि नूनं प्राप्तशोणं प्रयागम्॥ 16.39विविधमणिमयूखैर्व्यक्तपक्षां विचित्रैः  
जलनिधिदुहितुस्त्वां वेद्मि लीलाचकोरीम् ।  
अनिशमविकलानां पादुके ! रङ्गभर्तुः  
चरणनखमणीनां चन्द्रिकामापिबन्तीम्॥ 16.40चरणकमलसेवासङ्गिनां रङ्गभर्तुः  
विनयगरिमभाजां वर्जितैरातपत्रैः ।  
पुनरपि पदरक्षे ! पुष्यसि त्वं सुराणां  
बहुविधमणिकान्त्या बर्हिपिञ्छातपत्रम्॥ 16.41मरकतरुचिपत्रा मौक्तिकस्मेरपुष्पा  
स्फुटकिसलयशोभा भासुरैः पद्मरागैः ।  
फलमखिलमुदारा रङ्गनाथस्य पादे  
कलयसि भवती नः कल्पवल्लीव काचित्॥ 16.42बहुमणिरुचिराङ्गीं रङ्गनाथस्य पादात्  
निजशिरसि गिरीशो निक्षिपन् पादुके ! त्वाम् ।  
स्मरति लळितमन्तर्लाळनीयं भवान्याः  
तरळघनकलापं षण्मुखस्यौपवाह्यम्॥ 16.43विविधमणिसमुत्थैः व्यक्तमापादयन्तीं  
दिवसरजनिसन्ध्यायौगपद्यं मयूखैः ।  
उपनिषदुपगीतां पादुके ! रङ्गिणस्त्वाम्  
अघटितघटनार्हां शक्तिमालोचयामः॥ 16.44सकलमिदमवन्ध्ये शासने स्थापयन्ती  
मुरमथनपदस्था मौक्तिकादिप्रकारा ।  
प्रकटयसि विशुद्धश्यामरक्तादिरूपान्  
फलपरिणतिभेदान् प्राणिनां पादुके ! त्वम्॥ 16.45प्रदिशति मुदमक्ष्णोः पादुके ! देहभाजां  
शतमखमणिपङ्क्तिः शार्ङ्गिणस्तुल्यवर्णा ।  
परिसरनिहितैस्ते पद्मरागप्रदीपैः  
घनतरपरिणद्धा कज्जळश्यामिकेव॥ 16.46कलयाऽपि हानिरहितेषु सदा  
तव मौक्तिकेषु परितः प्रथते ।  
उपरज्यमानहरिणाङ्कतुला  
हरिपादुके ! हरिशिलामहसा॥ 16.47मरकतपत्रळा रुचिरविद्रुमपल्लविता  
पृथुतरमौक्तिकस्तबकिता निगमैः सुरभिः ।  
उपवनदेवतेव चरणावनि ! रङ्गपतेः  
अभिलषतो विहारमभिगम्य पदं स्पृशसि॥ 16.48सदोत्तुङ्गे रङ्गक्षितिरमणपादप्रणयिनि !  
त्वदालोके तत्तन्मणिकिरणसम्भेदकलुषे ।  
प्रतिस्रोतोवृत्त्या प्रथितरुचिभेदं न सहते  
नवाम्भस्स्वाच्छन्द्यं नमदमरकोटीरमकरः॥ 16.49जनयसि पदावनि ! त्वं  
मुक्ताशोणमणिशक्रनीलरुचा ।  
नखरुचिसन्ततिरुचिरां  
नन्दकनिस्त्रिंशसम्पदं शौरेः॥ 16.50