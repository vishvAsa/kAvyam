+++
title = "28 सुभाषितपद्धतिः"

+++
कलासु काष्ठामातिष्ठन् भूम्ने सम्बन्धिनामपि ।  
पादुका रङ्गधुर्यस्य भरताराध्यतां गता॥ 28.1

सन्तः स्वदेशपरदेशविभागशून्यं  
हन्त स्ववृत्तिमनघां न परित्यजन्ति ।  
राज्ये वने च रघुपुङ्गवपादरक्षा  
नैजं जहौ न खलु कण्टकशोधनं तत्॥ 28.2

ब्रह्मास्त्रतामधिजगाम तृणं प्रयुक्तं  
पुण्यं शरव्यमभवत् पयसान्निधिर्वा ।  
पृथ्वीं शशास परिमुक्तपदं पदत्रं  
किं वा न किं भवति केळिविधौ विभूनाम्॥ 28.3

अन्येषु सत्स्वपि नरेन्द्रसुतेषु दैवाद्  
भ्रष्टः पदादधिकरोति पदं पदार्हः ।  
प्रायो निदर्शयति तत् प्रथमो रघूणां  
तत्पादयोः प्रतिनिधी मणिपादुके वा॥ 28.4

चरणमनघवृत्तेः कस्यचित्प्राप्य नित्यं  
सकलभुवनगुप्त्यै सत्पथे वर्तते यः ।  
नरपतिबहुमानं पादुकेवाधिगच्छन्  
स भवति समयेषु प्रेक्षितज्ञैरुपास्यः॥ 28.5

रामे राज्यं पितुरभिमतं सम्मतं च प्रजानां  
माता वव्रे तदिह भरते सत्यवादी ददौ च ।  
चिन्तातीतः समजनि तदा पादुकाग्र्याभिषेको  
दुर्विज्ञानस्वहृदयमहो दैवमत्र प्रमाणम्॥ 28.6

नातिक्रामेच्चरणवहनात्पादुका पादपीठं  
यद्वाऽऽसन्नं परमिह सदा भाति राजासनस्य ।  
पूर्वत्रैव प्रणिहितमभूद्धन्त रामेण राज्यं  
शङ्के भर्तुर्बहुमतिपदं विक्रमे साहचर्यम्॥ 28.7

प्रतिपदचपलाऽपि पादुका  
रघुपतिना स्वपदे निवेशिता ।  
समजनि निभृतस्थितिस्तदा  
भवति गुणः श्रियमभ्युपेयुषाम्॥ 28.8

गतिहेतुरभूत् क्वचित्पदे स्थितिहेतुर्मणिपादुका क्वचित् ।  
न हि वस्तुषु शक्तिनिश्चयो नियतिः केवलमीश्वरेच्छया॥ 28.9

अधरीकृतोऽपि महता तमेव सेवेत सादरं भूष्णुः ।  
अलभत समये रामात् पादाक्रान्ताऽपि पादुका राज्यम्॥ 28.10

