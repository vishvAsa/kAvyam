+++
title = "27 रेखापद्धतिः"

+++
सूचयन्तीं स्वरेखाभिरनालेख्यसरस्वतीम् ।  
अलेखनीयसौन्दर्यामाश्रये शौरिपादुकाम्॥ 27.1मणिमौळिनिघर्षणात् सुराणां  
वहसे काञ्चनपादुके ! विचित्रम् ।  
कमलापतिपादपद्मयोगात्  
अपरं लक्षणमाधिराज्यसारम्॥ 27.2अभितो मणिपादुके ! स्फुरन्त्याः  
तव रेखाविततेस्तथाविधायाः ।  
मुरवैरिपदारविन्दरूढैः  
अनुकल्पायितमाधिराज्यचिह्नैः॥ 27.3रेखया विनमतां दिवौकसां  
मौळिरत्नमकरीमुखोत्थया ।  
पादुके ! वहसि नूनमद्भुतं  
शौरिपादपरिभोगलक्षणम्॥ 27.4त्रिदशमकुटरत्नोल्लेखरेखापदेशात्  
परिणमयसि पुंसां पादुके ! मूर्ध्नि लग्ना ।  
नरकमथनसेवासंपदं साधयित्री  
नियतिविलिखितानां निष्कृतिं दुर्लिपीनाम्॥ 27.5पदकमलतलान्तः संश्रितान्यातपत्र-  
ध्वजसरसिजमुख्यान्यैश्वरीलक्षणानि ।  
अवगमयसि शौरेः पादुके ! मादृशानाम्  
उपरि परिणतैः स्वैर्देवि ! रेखाविशेषैः॥ 27.6स्नाता पदावनि चिरं परिभुज्य मुक्ता  
पादेन रङ्गनृपते शुभलक्षणेन ।  
रेखान्तरैर्नवनवैरुपशोभसे त्वं  
संस्कारचन्दनविलेपनपङ्कलग्नैः॥ 27.7भक्त्या मुहुः प्रणमतां त्रिदशेश्वराणां  
कोट् ईरकोटिकषणादुपजायमानैः ।  
आभाति शौरिचरणादधिकानुभावा  
रेखाशतैस्तव पदावनि ! काऽपि रेखा॥ 27.8पादावनि ! प्रतिपदं परमस्य पुंसः  
पादारविन्दपरिभोगविशेषयोग्या ।  
स्वाभाविकान् सुभगभक्तिविशेषदृश्यान्  
रेखात्मकान् वहसि पत्रलताविशेषान्॥ 27.9रेखापदेशतस्त्वं प्रशमयितुं  
प्रळयाविप्लवाशङ्काम् ।  
वहसि मधुजित्पदावनि ! मन्ये  
निगमस्य मातृकालेख्यम्॥ 27.10