---
title: न्यासदशकम्

---
अहं मद्रक्षणभरो मद्रक्षणफलं तथा ।  
न मम श्रीपतेरेवेत्यात्मानं निक्षिपेत् बुधः ॥ 1 ॥

न्यस्याम्यकिञ्चनः श्रीमन् अनुकूलोऽन्यवर्जितः ।  
विश्वासप्रार्थनापूर्वम् आत्मरक्षाभरं त्वयि ॥ 2 ॥

स्वामी स्वशेषं स्ववशं स्वभरत्वेन निर्भरम् ।  
स्वदत्तस्वधिया स्वार्थं स्वस्मिन् न्यस्यति मां स्वयम् ॥ 3 ॥

श्रीमन्नभीष्टवरद त्वामस्मि शरणं गतः ।  
एतद्देहावसाने मां त्वत्पादं प्रापय स्वयम् ॥ 4 ॥

त्वच्छेषत्वे स्थिरधियं त्वत्प्राप्त्येकप्रयोजनम् ।  
निषिद्धकाम्यरहितं कुरु मां नित्यकिङ्करम् ॥ 5 ॥

देवीभूषणहेत्यादिजुष्टस्य भगवंस्तव ।  
नित्यं निरपराधेषु कैङ्कर्येषु नियुङ्क्ष्व माम् ॥ 6 ॥

मां मदीयं च निखिलं चेतनाचेतनात्मकम् ।  
स्वकैङ्कर्योपकरणं वरद स्वीकुरु स्वयम् ॥ 7 ॥

त्वदेकरक्ष्यस्य मम त्वमेव करुणाकर ।  
न प्रवर्तय पापानि प्रवृत्तानि निवर्तय ॥ 8 ॥

अकृत्यानां च करणं कृत्यानां वर्जनं च मे ।  
क्षमस्व निखिलं देव प्रणतार्तिहर प्रभो ॥ 9 ॥

श्रीमान् नियतपञ्चाङ्गं मद्रक्षणभरार्पणम् ।  
अचीकरत् स्वयं स्वस्मिन् अतोऽहमिह निर्भरः ॥ 10 ॥