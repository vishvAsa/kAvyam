+++
title = "०१ श्रीवैकुण्ठस्तवः"

+++
…








यत्किञ्चिदुज्ज्वल मिदं यदुपाख्ययाऽऽहु- स्सौन्दर्यमृद्धि रिति य न्महिमांशलेशः । 

नाम्नैव यां श्रियमुशन्ति यदीयधाम 
त्वा मामनन्ति यतमा यतमानसिद्धिः ॥ ७८ ॥ 
51 
यत्किञ्चिदिति । उज्ज्वलं तेजिष्ठं इदं परिदृश्यमानं यत्किञ्चिद्वस्तु, न तु जात्यादिनैयत्येनेति भावः । यस्याः श्रियः उपाख्यया नाम्ना आहुः, तेजिष्ठं सर्वमपि श्रीरिति वदन्तीत्यर्थः । यस्याः महिम्नोंऽशस्य एकदेशस्य लेश: अणुः सौन्दर्यं अवयवशोभा ऋद्धिः सम्पदितिचोच्यते । यद्वा, सौन्दर्य मृद्धिश्च यन्महिमांशलेश इत्युच्यते । यां नाम्नैव श्रियमुशन्ति, योगरूढिभ्यामिति भावः । त्वां यदीयं धाम आमनन्ति, भगवतः श्रीनिवासत्वा दिति भावः । यतमा या श्रीः, यच्छब्दात्तमप् प्रत्ययः । यतमानानां " मनुष्याणां सहस्रेषु कश्चिद्यतति सिद्धये” इत्युक्तानां योगिनां सिद्धिस्वरूपिणीं भवति । श्रिय एव सिद्धिप्रदत्वात् । कारणे कार्योपचारः । एतच्छ्लोकोक्तयच्छब्दानां तृतीयश्लोक प्रयुक्तेन तामिति पदेनाऽन्वयः ॥ ७८ ॥ 
या वै त्वयाऽप्युदधिमन्थनयत्नलभ्या याऽन्तर्हितेति जगदुन्मथनोद्यतोऽभूः । याच प्रतिक्षण मपूर्वरसानुबन्धै- र्भावे भवन्त मभिनन्दयते सदैव ॥ ७९ ॥ 
येति । त्वयाऽपि सत्यसङ्गल्पेन त्वयाऽपि या उदधिमन्थनम् एव यत्नः प्रयासः तेन लभ्या भवति । या अन्तर्हितेति तिरोहितेति जगदुन्मथने जगदुपसंहारे उद्यतः उद्युक्तोऽभूः । प्रसिद्धञ्चैतदारण्यकाण्डे, उत्तरश्रीरामायणे च । या प्रतिक्षणं, अपूर्वाणां निरन्तरानुभवेऽपि नित्यापूर्वाणां कदाचिदपि अननुभूतव दाश्चर्यावहाणां रसाना मनुबन्धो येषु तैः भावै स्सात्त्विकादिभावैः भवन्त मभिनन्दयते च आनन्दिनं करोति च । ता मित्यनन्तरश्लोकेनाऽन्वयः । ७९ ॥ 
रूपश्रिया गुणगणै र्विभवेन धाम्ना भावै रुदारमधुरैश्चतुरैश्चतुरैश्चरित्रैः । 
52 
52 
नित्यं तवैव सदृर्शी श्रिय मीश्वरीं तां 
त्वाञ्चाञ्चितः परिचरेयमुदीर्णभावः ॥ ८० ॥ 

रूपेति । रूपस्य विग्रहस्य श्रिया शोभया लावण्य सौन्दर्यसौकुमार्यादिभिरिति यावत् । गुणगणैः दयावात्सल्यादि गुणसमूहैः, गुणानां गणत्वम् आश्रयण सौकर्यापादकत्वाऽऽश्रितकार्यापादकत्वादि- कार्यभेदे नेति मन्तव्यम् । विभवेन अवतारेण, धाम्ना स्थानेन, उदारैः महद्भिः मधुरैश्च तैः, भावैश्चित्तवृत्तिभिः, चतुरैः आश्रितसंरक्षणादिसमर्थैः चरित्रैः व्यापारैश्च नित्यं तवैव सदृशीम्, “तुल्यशीलवयोवृत्तां तुल्याभिजनलक्षणाम् । राघवोऽर्हति वैदेहीं, तञ्चेय मसितेक्षण" इत्याद्युक्तसाधर्म्यविशिष्टाम् इत्यर्थः । “ईश्वरीं सर्वभूतानां त्वा मिहोपह्वये श्रियम्" इत्युक्तां तां श्रियं, त्वाञ्च अञ्चितः प्राप्तः, अञ्चतेः कर्तरि क्तः । अहमिति शेषः । उदीर्णभावः उदारकैर्यमनोरथ स्सन्नित्यर्थः । परिचरेयं परिचर्यां कुर्याम्, उत्तरवाक्योक्तकैङ्कर्यैकरति र्भूयासमिति भावः ॥ ८० ॥ 
या बिभ्रती स्थिरचरात्मकम् एव विश्व विश्वम्भरा परमया क्षमया क्षमा च । ताम्मातरञ्च पितरञ्च भवन्त मस्य 
व्युच्छन्तु रात्रय इमा वरिवस्यतो मे ॥ ८१ ॥ 
I 
या इति । या देवी स्थिरचरात्मकं स्थावरजङ्गमस्वरूपं विश्वं जगत् बिभ्रत्येव वहन्त्येव (सती) विश्वम्भरा विश्वम्भरानामधेया भवति; न तु केवल रूढ्येति भावः । परमया निरवधिकया क्षमया क्षमागुणेन क्षमा क्षमानाम्नी भवति, अपराधसहिष्णुता क्षमा । मातरं सर्वसाधारण निरूपाधिकमातृत्वयुक्ताम् इत्यर्थः । क्षमाभरणयोः मातुरसाधारणगुणत्वा दिति भावः । तां भूमिदेवीं, पितरं भवन्तञ्च वरिवस्यतः शुश्रूषमाणस्य अस्य मे इमा रात्रयः, इमे काला इत्यर्थः नित्यविभूतौ दिवा रात्रिविभागा- भावात् । व्युच्छन्तु व्युष्टा स्स्युः, प्रभातानि भवन्तु, कैङ्कर्योपयुक्त काला भवन्त्वित्यर्थः । रात्रय इत्युक्तानुगुणो व्युच्छन्त्विति निर्देशः ॥ ८१ ॥
भावै रुदारमधुरै र्विविधै र्विलासै- भ्रूविभ्रमस्मितकटाक्ष निरीक्षणैश्च । या त्वन्मयी त्वमपि यन्मय एव सा मां 
नीला नितान्तमुररीकुरुतामुदारा ॥ ८२ ॥ 
1 
53 
भावैरिति । उदारमधुरैः गभीरमनोहरैः भावैश्चित्तवृत्तिभिः विविधै र्विलासैः नानाविधै श्चित्तवृत्तिसूचकशृङ्गारचेष्टितैश्च भ्रूविभ्रमस्मितकटाक्ष- निरीक्षणैश्च भ्रूभङ्ग मन्दहासापाङ्गविलोकनैश्च । यद्वा, विविधैः भ्रूविभ्रमस्मित कटाक्षनिरीक्षणै र्विलासैश्चेत्यन्वयः । या नीला त्वन्मयी त्वमपि यन्मय एव । " मनस्वी तद्गतस्तस्या नित्यं हृदि समर्पितः” इत्युक्तप्रकारेण अन्योन्य मनन्यभोग्यौ भवन्ता वित्यर्थः । नितान्तमुदारा आश्रिताभिलषित- प्रदाननियता, सा नीला मामुररीकुरुताम् नित्यकिङ्करत्वेन अङ्गीकारार्हं करोतु । “ऊरीकृतमुररीकृत मङ्गीकृतम्” इत्यमरः । “नीलातुङ्गस्तन- गिरितटीसुप्तम्" इत्युक्तप्रकारेण नीलाया भगवदभिमतवल्लभात्वात् तदङ्गीकार एव परमप्राप्य इति भावः ॥ ८२ ॥ 
भावै रनुक्षणमपूर्वरसानुविद्धै- रत्यद्भुतैरभिनवै रभिनन्द्य देवीः । 
भृत्या न्यथोचितपरिच्छदिनो यथार्हं 
सम्भावयन्त मभितो भगवन्भवेयम् ॥ ८३ ॥ 
भावै रिति । हे भगवन्, अनुक्षण मपूर्वेण भोग्यतातिशयात् नित्यापूर्ववत्प्रतीयमानेन, रसेन शृङ्गाररसविशेषेण अनुविद्धैर्मिलितैः अत्यद्भुतैः अत्याश्चर्यावहैः अभिनवै र्नित्य मपूर्वैः भावै स्सात्त्विकादिभिः भावैः देवीः श्रीभूमिनीलाः अभिनन्द्य अत्यन्तानन्दयुक्ताः कृत्वा यथोचितः स्वस्वाधिकारानुरूपः परिच्छदः परिकरः वेत्रच्छत्रादि रेषा मस्तीति तथोक्तान् भृत्यान् विष्वक्सेनादीन् यथार्हं अधिकारानुगुणं सम्भावयन्तं सत्कृता न्कुर्वन्त मङ्गीकुर्वन्तम् इत्यर्थः । भवन्तमिति शेषः । अभितः 
54 

। 
भवेयम् । “अभितः परितः" इत्यादिना द्वितीया । भवद्विषयक सर्वविधकैङ्कर्यकरण शीलो भूयासम् इत्यर्थः । यद्वा, भवन्तमभितो भवेयम् पत्नीपरिजनादिविशिष्टस्य भवतः परित स्सञ्चरन् भवदीयदिव्यमङ्गल- विग्रहमनुभवेयम् इत्यर्थः ॥ ८३ ॥ 
एवं परिपूर्ण भगवद्नुभवप्रार्थनां कृत्वा स्वनैच्यानुसन्धानेन एतादृशी प्रार्थनाऽपि अपचारावहेत्याह- 
हा हन्त हन्त ! हतकोऽस्मि खलोऽस्मि धिङ्गा- म्मुह्यन्त्रहो अह मिदं किमुवाच वाचा। 
त्वा मङ्ग, मङ्गलगुणास्पद मस्तहेय- 
माः स्मर्तुमेव कथ मर्हति मादृगंहः ॥ ८४ ॥ 
हा हन्तेति । अङ्गेति सम्बोधने । “स्युः प्यावाडङ्ग है है भोः" इत्यमरः । हा हन्त हन्ते त्यव्ययसमुदायेन खेदातिशय स्सूच्यते । हतकोऽस्मि दुष्कर्मभि र्हतप्रायः कृतोऽस्मीत्यर्थः । “असन्नेव स भवति, असद्ब्रह्मेति वेदचेत्, अस्ति ब्रह्मेति चे द्वेद, सन्त मेनं ततो विदुः" इत्युक्त ब्रह्मज्ञानालाभमूल- सत्ताहानि र्जायत इति भावः । अत एव खलोऽस्मि विषयान्तर प्रवणोऽस्मि । मां धिक् ! निन्दाविषं कुरु । “धि निर्भत्सननिन्दयोः” इत्यमरः ।मुह्यन् अभोग्येषु शब्दादिषु भोग्यतया भ्राम्यन्नहं, वाचा अहृदयया केवलवाचेत्यर्थः । इदं किमुवाच कि मवोचम् । उवाचेति लिडुत्तम- पुरुषैकवचनम् । अहो ! आश्चर्ये । निरन्तरं विषयानुभवप्रार्थनापरस्य मे भगवद्नुभवप्रार्थना कथञ्जातेति भावः । अस्तहेयं निरस्त समस्तहेयगुणं, मङ्गलगुणास्पदं कल्याणगुणाकरं त्वां स्मर्तुम् एव स्मृतिविषयं कर्तुमेव । एवकारेण अनुभवप्रार्थना व्यवच्छिद्यते । मादृगंहः मादृशानां जनाना मंहः दुरितं कर्तृ । “कलुषं वृजिनैनोघमंहो दुरितदुष्कृतम्” इत्यमरः । कथ मर्हति, कथं वा युक्तं भवति ? स्मर्तुम् एव नाऽऽर्हति किं पुनः प्राप्तुम् इत्यर्थः । आः ! पीडायाम्। “आस्तु स्यात्कोपपीडयोः” इत्यमरः ॥ ८४ ॥ 
1 

अंहः प्रसह्य विनिगृह्य विशोध्य बुद्धिं 
म 
व्यापूय विश्व मशिवं जनुषाऽनुबद्धम् ।- आधाय सद्गुणगणानपि नाऽह मर्ह - स्त्वत्पादयो दह मत्र चिरं निमग्नः ॥ ८५ ॥ 
55 
अंह इति । यत् यस्मात् कारणात् अहं तत्र अंहस्सु चिरं निमग्नः अवगाढः, अतोहेतोः, अंहः दुरितं, प्रसह्य विनिगृह्य बलात्कारेण निराकृत्य "धर्मेण पाप मपनुदति" इति न्यायेन क्रमेण चिरकालानुष्ठित- प्रायश्चित्तविनाश्यं दुष्कर्म क्षमाविषयं कृत्वेत्यर्थः । बुद्धिं विशोध्य, “जन्मान्तरसहस्रेषु तपोज्ञानसमाधिभिः । नराणां क्षीणपापानां कृष्णे भक्तिः प्रजायते" इत्युक्तप्रकारेण प्रक्षीणाशेषकल्मषपुरुषचित्तोत्पत्तियुक्तां भक्तिमपि मदीयबुद्ध्या उत्पाद्येत्यर्थः । जनुषा जन्मना अनुबद्धं अनुषक्तं, विश्वं समस्तं अशिवं अशुभावहं विषयवासनारुच्यादि । अशिवं विश्वमिति वाऽन्वयः । व्यापूय शोधयित्वा, वि, आड् पूर्वात् पूञ् पवने इति धातो र्त्यप् । व्याधूयेति पाठे अपोह्येत्यर्थः । सद्गुणगणान् अपहतपाप्म- त्वादिगुणसमाजान् आधाय उत्पाद्याऽपि त्वत्पादयोः नाऽर्हः त्वच्चरण- परिचरणार्हो न भवामीत्यर्थः ॥ ८५ ॥ 
I 
I 
भगवतो दयावात्सल्यादिक मनुसन्धाय पुनस्समाहित हृदयो भवति । जानेऽथ वा किमह मङ्ग यदेव सङ्गा - दङ्गीकरोषि नहि मङ्गल मन्यदस्मात् । 
तेन त्वमेनमुररीकुरुषे जनञ्चे- 

नैवामुतो भवति युक्ततरो हि कश्चित् ॥ ८६ ॥ 
जाने इति । अथवेति पक्षान्तरे । अङ्गेति सम्बोधने । अहं किं जाने, एवं न जाने । त्वदङ्गीकारहेतुभूत त्वदीयवात्सल्यादिकं परिच्छिद्य न जानामीत्यर्थः । यदेव पूर्वोक्तं दुरितम् एव, सङ्गात् स्वस्वामिभावसम्बन्धात् कारणात्, अस्मा द्दुरिता दन्यत् मङ्गलं परिणाह्यता हेतुभूतं सुकृतं नास्तीति 
56 
1 

मत्वेति शेषः । अङ्गीकरोषि हि; दुरितम् एव सुकृतत्वेनाङ्गीकरोषिहीत्यर्थः । प्रसिद्ध ञ्चैतत् - "दोषो यद्यपि तस्य स्यात् सता मेतदगर्हितम् । विभीषणो वा सुग्रीव, यदि वा रावणः स्वयम्" इत्यादौ । यद्वा, देव, यत्तु समा दङ्गीकरोषि अस्माद्भवदङ्गीकारात् अन्यन्मङ्गलं नहीत्यन्वयः । भवदङ्गीकृतत्वम् एव मङ्गलमिति भावः; अन्य त्समानम् । तेन दोषेषु गुणत्वबुद्धिमूलकारणेन सङ्गेन त्वं एनं जनं “ आः स्मर्तुमेव कथ मर्हति मादृगंहः” इति पूर्वोक्तकलुषदूषित मिमम् इत्यर्थः । उररीकुरुषे चेत्, अङ्गीकरोषि यदि, अमुतः अमुष्मात् जनात् । पञ्चम्यास्तसिल् । युक्ततरः कश्चित् “तेषां ज्ञानी नित्ययुक्तः एकभक्ति र्विशिष्यते” इत्युक्तो योऽपि कोऽपि योगिश्रेष्ठो नैव भवति हि नास्त्येव हि । "नाऽयमात्मा प्रवचनेन" इत्यारभ्य " य मे वैष वृणुते तेन लभ्यः” इत्यत्र तात्पर्यम् । स्वस्वामिभावरूपसङ्गेन दोषेषु गुणत्वबुद्धिरूपवात्सल्यं जायते । तेनाऽस्मादृशा मपि अनुष्ठित साङ्गभक्तियोगानाम् इव भवदङ्गीकारो भवतीति भावः ॥ ८६ ॥ 
केवलवात्सल्यमूल भगवत्कृपाविषयत्वं निरन्तराचरितपापप्रचुरस्य स्वस्य कथं सम्भवतीति पुनरप्याशङ्कते - 
यन्नाऽभवाम भवदीयकटाक्षलक्षं 
संसारगर्तपरिवर्त मतोऽगमाम । 
आगांसि ये खलु सहस्र मजस्रम् एव 
जन्म स्वतन्महि कथं त इमेऽनुकम्प्याः ॥ ८७ ॥ 
। 
यदिति । यत् यस्मात्कारणात् भवदीयकटाक्षस्य लक्षं लक्ष्यं पात्रम् इत्यर्थः। “लक्ष्यं लक्षं शरव्यञ्च" इत्यमरः । नाऽभवाम न भूताः । अतो हेतोः संसार एव गर्तः बिलम् इत्यर्थः । “गर्तावटौ भुविश्वभ्रे ” इत्यमरः । संसारस्य अशक्यारोहणत्वात् गर्तत्वोक्तिः । तस्मिन्परिवर्तं परिवर्तनम् अगमाम प्राप्ताः स्मः । लुङत्तम बहुवचनम् । जायमानकालकटाक्षाभावात 

57 
नित्यसंसारिणो जाता इत्यर्थः । एवं जन्मसु अनेकजन्मनीत्यर्थः । अजस्रं अविच्छेदेन सहस्रं आगांसि अकृत्यकरणाद्यपराधानेव खलु, अतन्महि अरचयाम। तनोतेरात्मनेपदलङुत्तमबहुवचनम् । त इमे असंख्यातेषु जन्मसु निरन्तर मनन्तापराधकारिण एते वयमित्यर्थः । कथ मनुकम्प्याः । " वधार्ह मपि काकुत्स्थः कृपया पर्यपालयत्" इत्यत्राऽपि सकृत् कृत एवापराध इति भावः ॥ ८७ ॥ 
| 
सम्प्रति संसारगर्तपरिवर्तनश्रान्तस्य कर्मज्ञानभक्तिशून्यस्य मम “ एवं संसृतिचक्रस्थे भ्राम्यमाणे स्वकर्मभिः, जीवे दुःखाकुले विष्णोः कृपा काऽप्युपजायते” इत्युक्तनिर्हेतुककृपैव गति रित्याह 
सत्कर्म नैव किल किञ्चन सञ्चिनोमि विद्याप्यवद्यरहिता न तु विद्यते मे किञ्च त्वदञ्चितपदाम्बुज भक्तिहीनः 

पात्रं भवामि भगवन्भवतो दयायाः ॥ ८८ ॥ 
सदिति । हे भगवन् ज्ञानशक्त्यादिषाङ्गुण्यपरिपूर्ण, किञ्चन किञ्चिदपि सत्कर्म, फल-सङ्ग - कर्तृत्व रहितं केवल भगवदाराधनरूपं यज्ञदानादिकं नित्यनैमित्तिकभेदेन वर्णाश्रमविहितं कर्म, नैव सञ्चिनोमि न सम्पादयाम्येव । नैवेति एक मव्ययं वा । किलेति प्रसिद्धौ । अवद्यरहिता संशयविपर्ययादि- दोषरहिता विद्याऽपि ज्ञानञ्च मे नतु विद्यते । अर्थपञ्चक विषयकसमीचीन- ज्ञान ञ्च नास्तीत्यर्थः । किञ्च, तदुभयाभावे सत्यपि त्वदञ्चितपदाम्बुजयोः त्वदीय सर्वसमर्चितपादारविन्दयोः भक्तिहीनः प्रीतिशून्यः, महनीयविषया प्रीति भक्ति रित्युच्यते । कर्मज्ञानभक्तियोगेषु प्रवेशमात्र मपि नास्तीति निष्कृष्टार्थः । एवम्भूतोऽहं भवतो दयायाः निर्हेतुककृपायाः पात्रं भवामि, स्वकीयदयाया स्तथाविधत्वा दिति भावः ॥ ८८ ॥ 
किं भूयसा प्रलपितेन यदेव किञ्चि- 
त्पापाह्न मल्पमुरु वा तदशेष मेषः । 
58 

जानन्न वा शतसहस्रपरार्धकृत्वो 
योऽकार्ष मेन मगतिं कृपया क्षमस्व ॥ ८९ ॥ 
| 
किमिति । भूयसा बहुना, प्रलपितेन प्रलापेन । नपुंसके भावे क्तः । किम् ? न किमपि प्रयोजनम् इत्यर्थः । अल्पमुरु वा स्वल्पं महद्वा, यदेव किञ्चित्पापाह्वं पापशब्दभिधेयं, मे यत्किञ्चित्कर्माऽस्ति, तदशेषं तत्सर्वं जानन्वा न वा, ज्ञानेन अज्ञानेन वा, बुद्धिपूर्व मबुद्धिपूर्वं वेत्यर्थः । अल्पमुरु वा स्वल्पं महद्वा योऽहं शतसहस्रपरार्धकृत्वः अपरिमितकृत्व इत्यर्थः । अकार्षं कृतवानस्मि । अतः अगति मेनं गत्यन्तरशून्यम् अनन्यशरणमिमं जनं, कृपया केवलदयया क्षमस्व क्षमाविषयं कुरुष्व मदीयापराधान् क्षमस्वेत्यर्थः ॥ ८९ ॥ 
इदानीं भवदीयपरिग्रहातिशयसूचक ज्ञानभक्त्यादि सम्पन्न भगवद्रामानुजार्यकृपाविषय मपि मां विषयवासना दूषयतीति विषीदति- 
देव, त्वदीयचरणप्रणयप्रवीण- रामानुजार्यविषयीकृतमप्यहो माम् । 
भूयः प्रधर्षयति वैषयिको विमोहो 
मत्कर्मणः कतर दत्र समानसारम् ॥ ९० ॥ 
I 
देवेति । हे देव स्वामिन्, त्वदीयचरणयोः प्रणये भक्त्यां प्रवीणः निपुणः भवदीयपादविषयक भक्त्यनुष्ठानकुशल इत्यर्थः । तादृशो यो 
। रामानुजार्यः तेन विषयीकृतं परिगृहीतमपि मां वैषयिकः विषयसम्बन्धी विमोहः भ्रान्तिः अत्यन्तहेयविषयकभोग्यताबद्धि रित्यर्थः । भूयः भूयशः प्रधर्षयति परिभवति स्ववशीकरोतीत्यर्थः । अत्र अस्मिन् जगति मत्कर्मणः समानसारं तुल्यबलं कतरत् कीदृशं वा कर्मेत्यर्थः । तादृशं प्रबलं दुष्कर्म न परिदृश्यत इति भावः ॥ ९० ॥ 
सम्प्रति सांसारिकदुःखसन्तते रत्यन्तदुस्सहतां पञ्चभिः श्लोकैराह- 

गर्भेषु निर्भरनिपीडनखिन्नदेहः 
क्षोदीयसोऽतिमहतोऽप्यखिलस्य जन्तोः । जन्मान्तरा ण्यनुविचिन्त्य परस्सहस्रा - ण्यत्राऽह मप्रतिविधि र्निहतश्चरामि ॥ ९१ ॥ 
59 
गर्भेष्विति । क्षोदीयसः अतिक्षुद्रस्य, अल्पशरीरपरिमाणस्येत्यर्थः । अतिमहतः अतिस्थूलशरीरपरिमाणस्यापि, अखिलस्य जन्तोः कृत्स्नस्य सत्त्वस्य, गर्भेषु निर्भरनिपीडनेन अतिमात्रसम्बाधजन्यपीडयेत्यर्थः । खिन्नदेहः क्लिष्टशरीरः, परस्सहस्राणि जन्मान्तराणि अनुविचिन्त्य निहतः निहतप्रायः अहं अत्र अस्मिन् काले अप्रतिविधिः अप्रतिक्रियः प्रायश्चित्तशून्यस्सन् चरामि गर्भदशायां जातिस्मरणं, जातस्य ज्ञानभ्रंशोऽपि, “निरुच्छ्वासस्सचैतन्य स्स्मरन् जन्मशतान्यपि, आस्ते गर्भेऽतिदुःखेन निजकर्म- निबन्धनः ॥ विज्ञानभ्रंश माप्नोति ज्ञातश्चमुनिसत्तम" इति विष्णु पुराणे प्रतिपादितः । 'क्षोदीयसोऽतिमहतः' इति पिपीलिकादिः गजान्तश्च गृह्यते ॥ ९१ ॥ 
भूयश्च जन्मसमयेषु सुदुर्वचानि दुःखानि दुःख मतिरिच्य किमप्यजानन् । मूढोऽनुभूय पुनरेव तु बालभावात् दुःखोत्तरं निजचरित्र ममुत्र सेवे ॥ ९२ ॥ 
भूयश्चेति । भूयश्च गर्भक्लेशानुभवानन्तरञ्च, जन्मसमयेषु, जन्मना मनेकत्वा द्बहुवचनम्। सुदुर्वचानि, ईदृशानि इयन्तीति निर्वक्तुमशक्यानि दुःखानि अनुभूय, दुःख मतिरिच्य किमप्यजानन् दुःखादन्य त्किमप्यननुभव न्नित्यर्थः । मूढः दुःखनिवर्तकोपायज्ञानशून्यः अहं, पुनरेव तु 'अपिच' इतिवत् एकपदमव्ययम्; पुनरपीत्यर्थः । बालभावात् बालत्वात् सुखोपायज्ञानानुष्ठानशून्यत्वा दित्यर्थः । अमुत्र परलोके, दुःखोत्तरं दुःखमुत्तरं यत्रेतिविग्रहः, प्रचुरदुःखावहं निजचरित्रं स्वकर्म सेवे भजामि, तादृशं पाप मनुतिष्ठामीत्यर्थः ॥ ९२ ॥ 
7 
60 
इदानीं यौवनकालिकं चरित्र मनुसन्धत्ते - 
भूयांसि भूय उपय न्विविधानि दुःखा - न्यन्यच्च दुःख मनुभूयसुखभ्रमेण । दुःखानुबन्ध मपि दुःखविमिश्रमल्पं 
क्षुद्रं जुगुप्सितसुखं सुख मित्युपासे ॥ ९३ ॥ 

भूयांसीति । भूयः पुनरपि विविधानि नानाप्रकाराणि भूयांसि, बहूनि दुःखानि उपयन् प्राप्नुवन् अहं अन्य दुःखञ्च दुःखे ष्वन्यतमम् एव सुखभ्रमेण अनुभूय दुःखविमिश्रं अनुभवदशायाम् एव क्लेशाविनाभूतं, दुःखानुबन्धमपि कालान्तरे दुःखोत्पादकञ्च, अल्पं अल्परूपं क्षुद्रं अल्पकालिकं, क्षयिष्णु इत्यर्थः, स्वप्नकल्पमिति यावत् । जुगुप्सितसुखं शिष्टगर्हितं, विषयानुभवसुखमिति यावत् । इदम् एव सर्वोत्तीर्णं सुखमिति मत्वा उपासे तत्साधनान्यनुतिष्ठा मीत्यर्थः ॥ ९३ ॥ लोलद्भिरिन्द्रियहयै रपथेषु नीतो 
दुष्प्रापदुर्भगमनोरथमथ्यमानः । 
विद्याधनाभिजनजन्ममदेन काम- 
क्रोधादिभिश्च हतभी र्न शमं प्रयामि ॥ ९४ ॥ 
लोलद्भिरिति । लोलद्भिः चलद्भिः इन्द्रियहयैः, “इन्द्रियाणि 
1 
प्रमाथीनि हरन्ति प्रसभं मनः” इत्युक्तप्रकारेण विशृङ्खलप्रचारै रिन्द्रियाश्वैः अपथेषु अपमार्गेषु नीतः, अतएव दुष्प्रापै दुर्लभैः, दुर्भगै र्गर्हितैश्च मनोरथै र्मनोरथशतैः, “य त्पृथिव्यां व्रीहियवं हिरण्यं पशवः स्त्रियः, एकस्याऽपि न पर्याप्तम्" इत्युक्तप्रकारेण असंख्यातै र्मनोरथैः मथ्यमानः पीड्यमानः, अतएव हतभीः निर्भयोsहं, विद्याधनाभिजनेभ्यो जन्म यस्य तेन मदेन, “विद्यामदो धनमदस्तथैवाऽभिजनो मदः" इत्युक्तमदत्रयेणेत्यर्थः । कामक्रोधादिभिश्च आदिशब्देन असूयामात्सर्यादयो गृह्यन्ते । शम मिन्द्रियजयं न प्रयामि न भजामि ॥ ९४ ॥ 

उक्तमर्थम् एव विवृणोति - 
लभ्येषु दुर्लभतरेष्वपि वाञ्छितेषु 
जाता सहस्रगुणतः प्रतिलम्भनेऽपि । विध्नै र्हतेष्वपि च तेषु समूलघातं 
वर्धिष्णु रेव, न तु शाम्यति हन्त तृष्णा ॥ ९५ ॥ 
61 
लभ्येष्विति । लभ्येषु सुलभेषु, दुर्लभतरेषु अत्यन्तदुर्लभेष्वपि वाञ्छितेषु इष्टवस्तुषु जाता तृष्णा सहस्रगुणतः सहस्रकृत्वः तेषां सुलभानां प्रतिलम्भने लाभेऽपि, तेषु दुर्लभतरेषु समूलघातं यथा तथा विध्नै र्हतेषु हिंसितेष्वपि वर्धिष्णु रेव प्रतिक्षणं पल्लविता भवतीत्यर्थः । किन्तु न शाम्यति, लभ्याना मनन्तकृत्वो लाभेऽपि न तृष्णोप शमः; सर्वात्मना दुर्लभानां समूलहानावपि न तृष्णोपशम इतिभावः । हन्तेति खेदे । न तु शाम्यति, किन्तु वर्धिष्णुरेवेति वाऽन्वयः ॥ ९५ ॥ 
प्रातिकूल्यवर्जनाभावमुक्त्वा, आनुकूल्यसङ्कल्पोऽपि नास्तीत्याह- 
त्वत्कीर्तनस्तुतिनमस्कृतिवेदनेषु 
श्रद्धा न भक्ति रपि शक्ति रथो न चेच्छा । नै वा नु तापमतिरेष्वकृतेषु किन्नु 
भूया नहो परिकरः प्रतिकूलपक्षे ॥ ९६ ॥ 
त्वदिति । त्वदीयनामकीर्तन गुणकीर्तनप्रणामध्यानेषु भक्तिः अत्यन्ताभिनिविष्टभोग्यताबुद्धिः न श्रद्धा विश्वासत्वरा च न, शक्तिः अनुष्ठानसत्त्वमपि न, अथो अथवा पूर्वोक्तत्रितयाभावेऽपि इच्छा रुचिरपि चन। एष्वकृतेषु अननुष्ठितेषु अनुतापमतिश्च नैव। “एकस्मिन्नप्यतिक्रान्तेमुहूर्तेध्यानवर्जिते । दस्युभिर्मुषितेनेव युक्तमाक्रन्दितुं नमः इत्युक्तानुतापोऽपि नास्ति । किन्तु प्रतिकूलपक्षे भूयान् अनेक.. उपकरणं अस्तीति शेषः । अहो आश्चर्ये ॥ ९६ ॥ 
I 
62 
प्रातिकूल्यसद्भावम् एवाऽऽह 
एतेन वै सुविदितं बत मामकीनं 
दौरात्म्य मप्रतिविधेय मपार मीश ! सम्मूर्छतोऽप्यपदमस्मि यतस्त्वदीय- निस्सीमभूमकरुणामृतवीचिवायोः ॥ ९७ ॥ 

एतेनेति । हे ईश, यतः कारणात् सम्मूर्छतोऽपि सर्वत्र विसृत्वरस्यापि त्वदीया निस्सीमभूमा निरवधिकमहिमा च करुणैव अमृतवीचिः क्षीरार्णवः अमृतोत्पत्तिनिमित्तत्वात् क्षीरार्णवस्य तथोक्तिः, तस्या स्सम्बन्धिनो वायोः करुणापरम्परा सम्बन्ध स्यापीत्यर्थः । अपद मस्मि अपात्र मस्मि । एतेन कारणेन अपारं अप्रतिविधेयं दुस्समाधेयं प्रायश्चित्ताविनाश्यम् इत्यर्थः । मामकीनं दौरात्म्यं दुस्स्वभावत्वं, "" आत्मा देहे धृतौ बुद्धौ स्वभावे परमात्मनि” इत्यमरः । सुविदितं हि सुप्रसिद्धं हीत्यर्थ: : । विषयविभागाभावेन विजृम्भमाण भगवद्नुकम्पापयोनिधितरङ्ग शीकर सम्बन्धिगन्धवहस्याप्यविषयत्वात् मदीयदुष्कृतं निष्कृतिरहितमिति विदितमिति भावः ॥ ९७ ॥ 
तर्हि का गति रित्याशङ्कायां मदङ्गीकारेण भवदीयकल्याणगुणानां विषयलाभो भवतीत्याह- 
ऐश्वर्यवीर्यकरुणागरिमक्षमाद्याः 
स्वामि न्नकारण सुहृत्त्व मथो विशेषात् । सर्वे गुणा स्सविषया स्तव मा मपार - घोराघपूर्ण मगतिं निहतं समेत्य ॥ ९८ ॥ 
ऐश्वर्येति । हे स्वामिन्, अनया सम्बुद्धया अपराधसहन- पूर्वकेष्टप्रापकत्वे प्राप्ति रुक्ता । ऐश्वर्यं किञ्चित्कारनिरपेक्षत्वे हेतुः । वीर्यं 
1. 'आत्मा यत्नो धृतिर्बुद्धिः स्वभावो ब्रह्म वर्ष्म च' इत्यमरकोशपाठः । 
1
63 
सङ्कल्पानुगुणरक्षणे हेतुः । करुणा “व्यसनेषु मनुष्याणाम्" इत्युक्तप्रकारेण आश्रितदुःखनिवृत्तेः स्वदुःखनिवृत्तित्वे हेतु: । गरिमा आश्रितदोषा- नभिज्ञतायां हेतुः । क्षमा अपराधसहनशीलता । आद्यशब्देन वात्सल्य- सौशील्यादयो गृह्यन्ते । तव सर्वे गुणाः अथो अनन्तरं विशेषात् अकारणसुहृत्त्वम् अनुपकारिण्यपि सौहार्दम् । इदमनिष्टनिवृत्ति- पूर्वकेष्टप्रापणे हेतुः अयं गुणश्च अपारघोराघपूर्णं दुस्तरदुर्विषह (निरयावहपुरस्कृतत्वावच्छिन्न) दुष्कृतसम्पूर्णं अगतिं प्रायश्चित्तादि शून्यम्, अतएव नितरां हतं मां समेत्य सविषयाः विषयलाभवन्तः; अन्यत्र भवदुणानां सर्वेषां विषयलाभो न भवतीति भावः ॥ ९८ ॥ 
यथाकथञ्चि दपराधसहनेऽपि अपवर्गप्रदान मनुष्ठितसाधनानाम् एवेत्याशङ्कयाऽऽह - 
त्वत्पादसंश्रयणहेतुषु साधिकारा- 
नुद्युञ्जत श्चरितकृत्स्नविर्धीश्च तांस्तान् । त्वं रक्षसीति महिमा न तवाऽल मेष माञ्चेदनीदृश मनन्यगतिं न रक्षेः ॥ ९९ ॥ 
त्वदिति । हे स्वामि नित्यनुषङ्गः । त्वत्पादसंश्रयणे भवत्पदारविन्दप्राप्तौ हेतुषु साधनभूतेषु कर्मयोगादिषु साधिकारान् उपनयनाध्ययनाद्यधिकारसहितान् उद्युञ्जतः अनुष्ठानोद्योगवतः, चरितकृत्स्नविधीन् अनुष्ठितसाङ्गसाधनांश्च तांस्तान् त्वं रक्षसीति तवैष महिमा, नाऽलं न पर्याप्तः । कुत इत्यत आह मामिति । अनीदृशं पूर्वोक्ताधिकारानुष्ठानशून्यम्, अतएव अनन्यगतिं उपायान्तर शून्यं न रक्षे श्चेत् तव महिमा नाऽलमिति पूर्वेणान्वयः । अनुष्ठितसाधनजनरक्षणं कृतप्रतिकृतप्रायं स्यादिति भावः ॥ ९९ ॥ 
I 
तर्हि अपवर्गसाधनानुष्ठानविधिवैयर्थ्यं स्या दित्यत आह - 
64 
या कर्मणा मधिकृति र्य इहोद्यमस्ते - ष्वप्येष्वनुष्ठिति रशेष मिदं हि पुंसाम् । 
त्वा मन्तरेण न कथञ्चनशक्य मातु- 
मेवञ्च तेषु मयि चाऽस्ति न ते विशेषः ॥ १०० ॥ 

येति । या पूर्वोक्ता कर्मणा मधिकृतिः अधिकारः इह तेषु शास्त्रप्रसिद्धेषु एषु कर्मसु उद्यमः उद्योगः अनुष्ठितिः अनुष्ठान मपि । अत्र कर्मशब्देनमुक्तिसाधनमुच्यते । अशेष मिदं अधिकारोद्योगानुष्ठानानीत्यर्थः । त्वा मन्तरेण त्वत्सङ्कल्प मन्तरेणेत्यर्थः । आप्तुं अधिगन्तुं कथञ्चन अतिप्रयासेनाऽपि न शक्यम् । एवञ्च सति, अशेषस्याऽपि त्वत्सङ्कल्पायत्तत्वे सति तेषु अनुष्ठितसाधनेषु, मयि च ते तव विशेषो नाऽस्ति; साधनानुष्ठान मपि त्वत्सङ्कल्पायत्त श्चेत् त्वत्पादसंश्रयणे एव सङ्कल्पः कर्तव्य इति भावः ॥ १०० ॥ 
साधनानुष्ठानद्वारैव रक्षितव्यमिति यदि सङ्कल्प स्तदानीं गति माह- 
निर्बन्ध एष यदि ते य दशेषवैध- 
संसेविनो वरद, रक्षसि नेतरां स्त्वम् । 
तर्हि त्वमेव मयि शक्त्यधिकारवाञ्छाः 
प्रत्यूहशान्ति मितरच्च विधेहि विश्वम् ॥ १०१ ॥ 
इति हारीतकुलतिलक श्रीवत्सचिह्नमिश्र विरचिते पञ्चस्तवे श्रीवैकुण्ठस्तवः परिसमाप्तः || 
निर्बन्धेति । हे वरद, वरं श्रेष्ठपुरुषार्थं ददातीत्यर्थः । अनेन सिद्धोपायत्वं भगवत स्सूचितम् । अशेषवैधसंसेविनः विध्युक्तसमस्त साधनानुष्ठानानुष्ठातून् रक्षसि, इतरान् न रक्षसीति यत् एष निर्बन्धः ते यदि अस्ति चेत्, तर्हि तदा त्वमेव मयि शक्त्यधिकारवाञ्छाः वाञ्छाशक्तिभ्यां तत्कार्ये उद्योगानुष्ठाने लक्ष्येते । प्रत्यूहशान्तिं विघ्नशमनं, इतर द्विश्वं च 

65 
अङ्गोपाङ्गपूर्तिरूप मन्य त्सर्वञ्च विधेहि । अत्र “सुदुष्करेण शोचे द्यो येन येनेष्टहेतुना, स स तस्याऽहम् एवेति चरमश्लोकसङ्ग्रहः" इत्यभियुक्तोक्ति रनुसन्धेया ॥ १०१ ॥ 
इति पञ्चस्तवव्याख्याने श्रीवैकुण्ठस्तवव्याख्या परिसमाप्ता ॥ 
व्यक्तीकुर्व निगम शिरसा मर्थ मन्तर्निगूढं श्री वैकुण्ठस्तवमकृत यः श्रेयसे सज्जनानाम् । कूराधीशं गुरुतरदयादुग्धसिन्धुं त मीडे श्रीवत्साङ्कं श्रुतिमतगुरुच्छात्रशीलैकधाम ॥ 
o0Co 
Co 
