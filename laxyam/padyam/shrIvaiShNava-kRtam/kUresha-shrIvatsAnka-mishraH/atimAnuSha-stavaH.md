+++
title = "अतिमानुषस्तवः"

+++
<div class="js_include" url="/AgamaH_vaiShNavaH/rAmAnuja-sampradAyaH/vyakti-shlokAdi/kUresha-shrIvatsAnka-mishraH/shrIvatsAnkamishrebhyaH.md" newLevelForH1="5" includeTitle="false"> 
<details open><summary>विश्वास-प्रस्तुतिः</summary>

(श्रीवत्स-चिह्नमिश्रेभ्यो  
नम उक्तिम् **अधीमहे** ।  
यद्-उक्तयस् त्रयी-कण्ठे  
**यान्ति** मङ्गलसूत्रताम् ॥)+++(5)+++
</details>

<details><summary>मूलम्</summary>

(श्रीवत्सचिह्नमिश्रेभ्यो नम उक्तिमधीमहे ।  
यदुक्तयस्त्रयीकण्ठे यान्ति मङ्गलसूत्रताम् ॥)
</details>
</div>

<details><summary>विस्तारः (द्रष्टुं नोद्यम्) - प्रस्तावः</summary>

एवं श्रीवैकुण्ठ-नाथ-विषयं श्रीवैकुण्ठ-स्तवं **परिसमाप्य**  
व्यूहावतारस्याऽपि  
तत्-समान-योग-क्षेमतया  
तम् **उपेक्ष्य**  
अनन्तरं विभवावतारं तुष्टूषन्तः श्रीवत्साङ्कमिश्राः,  
अतिमानुषावह-चित्र-चरित्रासक्त-  
भगवद्-वाल्मीकि--पराशर--पाराशर्य-शुक-प्रभृतिभिर्  
भट्ट-नाथ--पराङ्कुश--पर-काल-प्रभृतिभिः परमाचार्यैश् **चाऽऽविष्कृतं**  
अतिरहस्यं अतिमानुष-चरित्र-वैचित्र्यम् एव  
मादृशां **प्रकाशयितुं**  
प्रथमतो नमस्-क्रिया-रूपं मङ्गलं **निबध्नन्ति** - 

</details>


<details open><summary>विश्वास-प्रस्तुतिः</summary>

अतिमानुष-शील-वृत्त-वेषैर्  
अतिवृत्तामर-विक्रम-प्रतापैः ।  
अतिलङ्घित--सर्व-लोक-साम्यं  
**वरये** वैष्णव-वैभवावतारम् ॥ १ ॥
</details>

<details><summary>विस्तारः (द्रष्टुं नोद्यम्)</summary>

1 अतीति । विक्रमः निर्विशङ्कं शत्रुसैन्यप्रवेशः, प्रतापः परैरनभिभवनीयत्वं, अविषह्यत्वञ्च अमराणां विक्रमप्रतापौ अतिवृत्तौ अतिक्रान्तौ यै स्तैः । अतिमानुषैः मानुषा नतिक्रान्तैश्च तैः शीलवृत्तवेषैः स्वभावव्यापाराकारैः । यद्वा, अतिवृत्तामरैश्च तै र्विक्रमप्रतापैश्चेति स्वतन्त्रं वा । तदानीं विक्रमप्रतापयो रवान्तरभेदेन बहुत्वं द्रष्टव्यम् । मनुष्ये ष्वदृष्टचरैश्शीलवृत्तवेषैः, अमरेष्वप्यदृष्टचरै र्विक्रमप्रतापैश्च अतिलङ्घितं सर्वलोकसाम्यं सर्वजनसादृश्यं सकलभुवनेषु सादृश्यं येन तम्, “जन्मकर्म च मे दिव्यम्' इत्युक्ते रिति भावः । वैष्णवं विष्णुसम्बन्धिनं वैभवावतारं विभव एव वैभवम्, विभवावतारम् इत्यर्थः । वरये समाश्रयणीयत्वेन वृणोमि [[67]] 
स्वीकरोमीत्यर्थः, " स उ श्रेयान्भवति जायमानः” इति श्रुतेः । “य स्सर्वज्ञ स्सर्ववित्", "पराऽस्य शक्ति र्विविधैव श्रूयते स्वाभाविकी ज्ञानबलक्रिया च”, “त मीश्वराणां परमं महेश्वरम्”, “न तत्समश्चाभ्यधिकश्च दृश्यते", “अपहतपाप्माविजरः” इत्याद्युक्ताः कल्याणगुणाः अवतारेष्वेव सम्यक्प्रकाशन्ते इति स एव समाश्रयणीय इति भावः ॥ १ ॥ 

</details>


<details><summary>मूलम्</summary>

अतिमानुषशीलवृत्तवेषैर् अतिवृत्तामरविक्रमप्रतापैः ।  
अतिलङ्घितसर्वलोकसाम्यं वरये वैष्णववैभवावतारम् ॥ १ ॥
</details>

## रङ्ग-पाद-नुतिः

<details><summary>विस्तारः (द्रष्टुं नोद्यम्) - प्रस्तावः</summary>

अनन्तरं सर्वावतारप्रधान श्रीदाशरथिप्रतिनिधि-श्रीरङ्गनाथ- चरणारविन्द-प्रणामरूपांश् चतुरः श्लोकानाह - 
</details>


<details open><summary>विश्वास-प्रस्तुतिः</summary>

श्रेयः **किरन्तु** किरणाश् चरणारविन्द-  
निष्यन्दमान-मकरन्द-रसौघ-देश्याः+++(=निभाः)+++ ।  
तज्-जाः श्रुतेर् "मधुन उत्स" इति **प्रतीताः**  
माङ्गल्य-रङ्ग-निलयस्य परस्य धाम्नः ॥ २ ॥
</details>

<details><summary>विस्तारः (द्रष्टुं नोद्यम्)</summary>

[[77]] 

श्रेय इति ।  
**माङ्गल्यं** मङ्गलप्रदं यदङ्गं श्रीरङ्गविमानं तत्-निलयो वासस्थानं यस्य तस्य परस्य धाम्नः, “नारायण परो ज्योतिः " इत्युक्तस्य भगवतः **चरणारविन्द-निष्यन्दमानस्य** प्रवहतः मकरन्दरसौघस्य **देश्याः** सदृशप्रायाः ।  
“ ईषद् असमाप्तौ कल्पब्देश्यदेशीयरः" इति देश्य प्रत्ययः ।  
श्रुतेर् वेदात् मधुनो मकरन्दस्य उत्सः प्रवाह इति प्रतीताः प्रसिद्धाः ।  

> "विष्णोः पदे परमे मध्व उत्सः" 

इति श्रुतेर् इति भावः ।  

**तज्जाः । चरणारविन्दजनिताः किरणाः** **श्रेयः किरन्तु** विस्तारयन्तु, वर्धयन्त्व् इत्यर्थः ।  
चरणारविन्दानाम् अत्यन्तभोग्यतया मधुसाम्यम् इति मन्तव्यम् ।  
मदीयशरण-वरण-विषयाः  
रङ्ग-रमण-चरण-किरणाः अतिमानुषावतार-चरित्रस्तोत्रानुगुणां वाणीसमृद्धिं प्रदिशन्त्व् इति हार्दो भावः ॥ २ ॥ 
</details>


<details><summary>मूलम्</summary>

श्रेयः किरन्तु किरणाश्चरणारविन्दनिष्यन्दमानमकरन्दरसौघदेश्याः ।  
तज्जाः श्रुतेर्मधुन उत्स इति प्रतीताः माङ्गल्यरङ्गनिलयस्य परस्य धाम्नः ॥ २ ॥
</details>


<details open><summary>विश्वास-प्रस्तुतिः</summary>

श्रीमत्-पराङ्कुश-मुनीन्द्र-मनो--**निवासात्**  
तज्-ज+अनुराग-रस--**मज्जनम्** अञ्जसा **ऽऽप्य** ।  
अद्याप्य् अनारत-तद्-उत्थित-राग-योगं  
श्रीरङ्ग-राज-चरणाम्बुजम् **उन्नयामः** ॥ ३ ॥+++(4)+++
</details>

<details><summary>विस्तारः (द्रष्टुं नोद्यम्)</summary>

[[69]] 

श्रीमदिति । **श्रीमत्-पराङ्कुश-मुनीन्द्र-मनसि निवासात्** निरन्तर-वासात् तज्जे पराङ्कुश-मूनीन्द्र-मनो-जनिते **अनुराग-रसे मज्जनम्** अवगाहनम्,  
अञ्जसा द्रुतम् आप्य अधिगम्य अद्यापि अनारतः अविश्रान्तः तदुत्थितः अनुरागरसमज्जनजनितः रागयोगः रक्तिमसम्पर्को यस्य तत् श्रीरङ्गराजचरणाम्बुजं उन्नयामः उन्नतं कुर्मः प्रणता भवाम इत्यर्थः । श्रीपराङ्कुशान्तरङ्गस्य श्ररङ्गनाथचरणविषयकानुरागभरितत्वात् तस्मि न्निवसत स्तस्य तदीयानुरागवर्ण सम्पर्को जात इत्युत्प्रेक्ष्यते ॥ ३ ॥ 
</details>


<details><summary>मूलम्</summary>

श्रीमत्पराङ्कुशमुनीन्द्रमनोनिवासात् तज्जानुरागरसमज्जनम् अञ्जसाऽऽप्य ।  
अद्याप्यनारततदुत्थितरागयोगं श्रीरङ्गराजचरणाम्बुजम् उन्नयामः ॥ ३ ॥
</details>


<details open><summary>विश्वास-प्रस्तुतिः</summary>

वज्र-ध्वजाङ्कुश-सुधा-कलशातपत्र-   
पङ्के-रुहाङ्क-**परिकर्म-परीतम्** अन्तः ।  
आ-पाद--पङ्क-ज--विशृङ्खल-दीप्र-मौलेः+++(=किरीटस्य)+++  
श्री-रङ्गिणश् चरणयोर् युगम् **आश्रयामः** ॥ ४ ॥
</details>

<details><summary>विस्तारः (द्रष्टुं नोद्यम्)</summary>

वज्रेति ।  
अन्तः अन्तःप्रदेशे वज्रं वज्रायुधं सुधाकलशः अमृतकलशः **वज्रध्वजाङ्कुशसुधाकलशातपत्रपङ्केरुहाणां अङ्काः** चिह्नान्येव **परिकर्म** अलङ्कारः तेन **परीतम्** आवृतम्,  
**आपादपङ्कजं** पादपङ्कजपर्यन्तं **विशृङ्खलम्** अनर्गलं यथातथा **दीप्र** उज्ज्वलः **मौलिः** किरीटं यस्य तस्य श्रीरङ्गिणः चरणयो र्युग माश्रयामः । सर्वेश्वरत्वसूचकसमुज्ज्वलमौलेः श्रीरङ्गराजस्य अत्यन्तभोग्यवज्रादिचिह्नसमग्रतलमङ्घ्रियुग्मं शरणं भजाम इत्यर्थः ॥ ४ ॥ 

</details>


<details><summary>मूलम्</summary>

वज्रध्वजाङ्कुशसुधाकलशातपत्रपङ्केरुहाङ्कपरिकर्मपरीतमन्तः ।  
आपादपङ्कजविशृङ्खलदीप्रमौलेः श्रीरङ्गिणश्चरणयोर्युगम् आश्रयामः ॥ ४ ॥
</details>

### त्रिविक्रमः
<details open><summary>विश्वास-प्रस्तुतिः</summary>

श्री-रङ्ग-राज-चरणौ **प्रणुमो** ययोः खलु  
एकस् त्रि-विक्रम-विधौ वसुधाम् अशेषाम् ।  
**व्यक्रंस्त** साचल-कुलाम् अपि विप्रकीर्ण-  
स्थूलावलग्न-सिकताम् इव निर्+++(गत)+++-णतोच्चम् ॥ ५ ॥
</details>

<details><summary>विस्तारः (द्रष्टुं नोद्यम्)</summary>

श्रीरङ्गेति । श्रीरङ्गराजचरणौ प्रणुमः स्तुम इत्यर्थः । णु स्तुता विति धातुः । ययो र्मध्ये एकः त्रिविक्रमविधौ त्रिविक्रमणविधाने साचलकुलां अचलकुलसहितां, कुलाचलसहिताम् इति वा । आहिताग्न्यादित्वा त्साधुः । 

[[69]] 
 
अशेषामपि वसुधां विप्रकीर्णस्थूलावलग्नसिकतामिव स्थिताम्, विप्रकीर्णाः स्थूलाः पादत-लावलग्नाः सिकताः यस्यास्सा इति विग्रहः । तदानीं कुलाचलाः पादतललग्न स्थूल सिकता इव स्थिता इति भावः । **निर्णतोच्चं** - निर्गताः नतोच्चाः नीचोन्नता यस्मिन्कर्मणि तद्यथा भवति तथा, उच्चनीचरहितम् इति यावत् । अनेन कृत्स्नपदार्थाना मविशेषेण पादस्पर्शो विवक्षितः । व्यक्रंस्त खलु अक्रान्तवा न्किल । 'क्रमु पादविक्षेपे' इत्य स्मा द्धातोः कर्तरिलुङ् ॥ ५॥ 

</details>


<details><summary>मूलम्</summary>

श्रीरङ्गराजचरणौ प्रणुमो ययोः खलु एकस्त्रिविक्रमविधौ वसुधामशेषाम् ।  
व्यक्रंस्त साचलकुलामपि विप्रकीर्णस्थूलावलग्नसिकतामिव निर्णतोच्चम् ॥ ५ ॥
</details>

## अनुग्रह-भावाः
### व्यूहाः
<details open><summary>विश्वास-प्रस्तुतिः</summary>

ज्ञानं बलं विपुलम् ईशन-वीर्य-शक्ति-  
तेजांसि च त्रि-युग-भूयम् उपागतानि  
+++(ज्ञान-बले → सङ्कर्षण, ऐश्वर्य-वीर्ये → प्रद्युम्नः, शक्ति-तेजसी → अनिरुद्ध इति)+++।  
पूर्णानि षट् च +++(वासुदेवरूपे)+++ **परिगृह्य** भवंश् चतुर्धा  
भक्तं जनं त्वम् **अनुजग्रहिथा** ऽनुरागात् ॥ ६ ॥
</details>

<details><summary>विस्तारः (द्रष्टुं नोद्यम्)</summary>

ज्ञानमिति ।  
विपुलम् इति विशेषणं  
वचनव्यत्यासेन सर्वत्र योज्यम् ।  
ज्ञानबले ऐश्वर्यवीर्ये शक्तितेजसी इति **त्रियुगभूयं** युगल-त्रयत्वं उपागतानि प्राप्तानि पूर्णानि समस्तानि - षट् च परिगृह्य स्वीकृत्य  
चतुर्धा भवन् वासुदेव-सङ्कर्षणप्रद्युम्नानिरुद्ध-रूपेण  
चतुः-प्रकारस् सन्  
त्वं **अनुरागात्** प्रेम्णः अनुग्रहावहप्रसादा दित्यर्थः ।  
**भक्तं जनं अनुजग्रहिथ** अनुगृहीतवान् ।  
भवतश्चतुर्विधविग्रहपरिग्रहः आश्रितानुग्रहायेति भावः । 

> “ षाङ्-गुण्याद् वासुदेवः पर इति स भवान् मुक्त-भोग्यो, बलाढ्यात्  
> बोधात् सङ्कर्षणस् त्वं हरसि, वितनुषे शास्त्रम्, ऐश्वर्य-वीर्यात् । प्रद्युम्नस्, सर्ग-धर्मो नयसि च भगवन् ! शक्ति-तेजो ऽनिरुद्धो  
> बिभ्राणः पासि तत्त्वं, गमयसि च तथा व्यूह-रङ्गाधिराज!' 

इति श्लोकोऽत्र अनुसन्धेयः ॥ ६ ॥ 

</details>


<details><summary>मूलम्</summary>

ज्ञानं बलं विपुलमीशनवीर्यशक्तितेजांसि च त्रियुगभूयमुपागतानि ।  
पूर्णानि षट् च परिगृह्य भवंश्चतुर्धा भक्तं जनं त्वमनुजग्रहिथाऽनुरागात् ॥ ६ ॥
</details>

### वाग्-अतीतता
<details open><summary>विश्वास-प्रस्तुतिः</summary>

एकान्त-मङ्गल-गुणास्पदम् अस्त-हेयं  
नित्यं पदं तव यतस् तत एव देव! ।  
**आम्नायते** तद् इह विश्व-विरूप-रूपं  
तेनैव नन्व् इदम् अ-शब्दम् अ-रूपम् **आहुः** ॥ ७ ॥
</details>

<details><summary>विस्तारः (द्रष्टुं नोद्यम्)</summary>

एकान्तेति । हे देव! तव पदं पद्यते प्राप्यते उपास्यते इति पदं स्वरूपं यतः नित्यं सदा एकान्ताना मसाधारणानां मङ्गलगुणाना मास्पदं आधारभूतं अस्तहेयं निरस्तावद्यञ्च, भवतीति शेषः । ततः कारणादेव तत्पदम् इह विश्वविरूपरूपं सकल विलक्षणाकारं **आम्नायते** आम्नायैः प्रतिपाद्यते । तेनैव हेतुना इदं स्वरूपं अरूपं रूपरहितम्, अशब्दं नाम रहितञ्च आहुः, आम्नाया इति शेषः । लौकिकसकल विसजातीय हेयप्रत्यनीक 
। कल्याणैकतान त्वोभयलिङ्गविशिष्टं भवत्स्वरूपं “ य एषोऽन्तरादित्ये हिरण्मयः पुरुषो दृश्यते तस्योदिति नाम" इति रूपनामवत्त्वेऽपि नामरूपरहित माम्नायते इति भावः ॥ ७ ॥ 

</details>


<details><summary>मूलम्</summary>

एकान्तमङ्गलगुणास्पदम् अस्तहेयं नित्यं पदं तव यतस्तत एव देव! ।  
आम्नायते तदिह विश्वविरूपरूपं तेनैव नन्विदम् अशब्दम् अरूपम् आहुः ॥ ७ ॥
</details>


<details><summary>विस्तारः (द्रष्टुं नोद्यम्) - प्रस्तावः</summary>

उक्तमर्थम् एव विवृणोति - 
</details>
 


<details open><summary>विश्वास-प्रस्तुतिः</summary>

शब्दादि-हेय +++(विषयजातम्)+++ इह **गोचर** इन्द्रियाणां,  
तत्-प्रत्यनीक-विभवस् त्वम् **अतीन्द्रियो ऽसि** ।  
तेनैव ते **न** बत **दर्शनम्** अस्ति किञ्चिद्  
वाचो धियश् च तत एव **न गोचरोऽसि** ॥ ८ ॥
</details>

<details><summary>विस्तारः (द्रष्टुं नोद्यम्)</summary>

[[70]]  
शब्दादीति । **शब्दादिश्चाऽसौ हेयश्च** तथोक्तः हेय-शब्दादि-विषय इत्यर्थः । **इन्द्रियाणां गोचरः** विषयः श्रोत्रादीन्द्रियग्राह्य इत्यर्थः ।  
**तत्प्रत्यनीकः**, अन्धकारस्याऽऽतप इव सहावस्थानासह इति भावः ।  
**विभवः** कल्याणगुणसम्पत् यस्य स तथोक्तः, **त्वम् अतीन्द्रियोऽसि** इन्द्रियाविषयोऽसि ।  
तेनैव हेतुना ते **दर्शनं** साक्षात्कारः नाऽस्ति । 

> “न मांसचक्षुर् अभिवीक्षते तम्” । 

तत एव हेतोः वाचो धियश्च न गोचरोऽसि । 

> "न चक्षुषा गृह्यते नाऽपि वाचा",  
> "मतं यस्य न वेद सः” । 

**बतेति** खेदे । 
एतादृशस्य भवतो दर्शनं मम कदाऽपि न सम्भवतीति भावः ॥ ८ ॥ 

</details>


<details><summary>मूलम्</summary>

शब्दादिहेय इह गोचर इन्द्रियाणां तत्प्रत्यनीकविभवस्त्वम् अतीन्द्रियोऽसि ।  
तेनैव ते न बत दर्शनमस्ति किञ्चिद् वाचो धियश्च तत एव न गोचरोऽसि ॥ ८ ॥
</details>

### अवतार-प्रयोजनम्
<details open><summary>विश्वास-प्रस्तुतिः</summary>

एवं +++(अतीन्द्रियत्वे)+++ स्थिते त्वद्-उपसंश्रयणाभ्युपायो  
+++(प्र)+++मानेन केनचिद् **अलप्स्यत नोपलब्धुम्**+++(→अनुष्ठातुम्)+++ ।  
**नो** चेद् अमर्त्य-मनुजादिषु योनिषु त्वम्  
इच्छा-विहार-विधिना **समवातरिष्यः** ॥ ९ ॥
</details>

<details><summary>विस्तारः (द्रष्टुं नोद्यम्)</summary>

[[71]] 

एवमिति ।  
**एवं स्थिते**,  
भवतोऽतीन्द्रियत्वे **स्थिते** सति  
**त्वमिच्छाविहार** विधिना | **स्वैरसञ्चारविधानेन** हेतुना **अमर्त्यमनुजादिषु योनिषु**, आदिशब्देन तिर्यक्स्थावरौ गृह्येते नो समवारतिष्यश्चेत्,  
**अवतारं नाऽकरिष्यो** यदि **त्वदुपसंश्रयणाभ्युपायः** भवत्समाश्रयरूप उपायः **उपलब्धुं** ज्ञातुं **केनचिन्मानेन** अवताराविषयकेन केनाऽपि प्रमाणेन **नाऽलप्स्यत**, लभेरात्मनेपदे लृङ्, दुर्लभोऽभविष्यद् इत्यर्थः ।  
अवतारेण सकल-मनुज-नयन-विषयतां गतत्वात् त्वत्-समाश्रयणीयत्व-ज्ञानं सुलभं बभूवेतिभावः ।  

“तमेव शरणं गतः” “मा मेकं शरणं व्रज", "नमश्चक्रुर्जनार्दनम्" इत्युक्त प्रकारेण शरणागतिज्ञान मवतारविषयक श्रीरामायणाद्यधीनम् इति हृदयम् ॥ ९ ॥ 

</details>


<details><summary>मूलम्</summary>

एवं स्थिते त्वदुपसंश्रयणाभ्युपायो मानेन केनचिदलप्स्यत नोपलब्धुम् ।  
नो चेद् अमर्त्यमनुजादिषु योनिषु त्वम् इच्छाविहारविधिना समवातरिष्यः ॥ ९ ॥
</details>

<details><summary>विस्तारः (द्रष्टुं नोद्यम्) - प्रस्तावः</summary>

उक्तमेव विवृणोति - 
</details>

<details open><summary>विश्वास-प्रस्तुतिः</summary>

शीलः क एष तव हन्त! दयैक-सिन्धो!  
क्षुद्रे पृथग्+++(=प्राकृत)+++-जन-पदे जगद्-अण्ड-मध्ये ।  
क्षोदीयसो+++(=अतिक्षुद्रस्य)+++ ऽपि हि जनस्य कृते कृती त्वम्  
**अत्रावतीर्य** ननु **लोचन-गोचरो** ऽभूः ॥ १० ॥
</details>

<details><summary>विस्तारः (द्रष्टुं नोद्यम्)</summary>

शील इति । हे दयैकसिन्धो ! कृती कृतकृत्य स्त्वं जगदण्ड मध्ये क्षुद्रे अत्यल्पे पृथग्जनपदे निहीनजनानां वासस्थाने, 

> “प्राकृतश्च पृथग्जनः,  
> निहीनोऽपशदो जाल्म ” 

इत्यमरः । क्षोदीयसः अतिक्षुद्रस्य जनस्य कृते जनायेत्यर्यः । अत्राऽवतीर्य लोचनगोचरोऽभूः । नन्विति प्रसिद्धौ । तव क एष शीलः? महतो मन्दै स्सह संश्लेषः इया निति परिच्छेत्तु मशक्य इत्यर्थः । हन्तेति हर्षे ।  
शेषशेषाशानादि सूरिपरिषत्-सेव्यस्य उभयविभूत्य् अधिपतेः तव  
एकस्मिन्न् अण्डे अतिक्षुद्रे निहीनावासे  
अतिक्षुद्रजन-निमित्तावतार-प्रयुक्तश्शीलः  
परमपरिच्छेद्य इति भावः ॥ १० ॥ 

</details>


<details><summary>मूलम्</summary>

शीलः क एष तव हन्त! दयैकसिन्धो! क्षुद्रे पृथग्जनपदे जगदण्डमध्ये ।  
क्षोदीयसोऽपि हि जनस्य कृते कृती त्वम् अत्रावतीर्य ननु लोचनगोचरोऽभूः ॥ १० ॥
</details>


### क्रीडा- सौशील्यम्, माया

<details><summary>विस्तारः (द्रष्टुं नोद्यम्) - प्रस्तावः</summary>

इदानीं सौशील्यप्रयुक्तं स्वतन्त्र्यमाह - 
</details>


<details open><summary>विश्वास-प्रस्तुतिः</summary>

यं +++(स्व-पितृ-शिरश्-छेद-)+++पातकात् सुमहतो ऽप्य् **उदधारयस्** त्वं  
त्वत्-पाद-वारि-परिपूत-शिराश् च योऽभूत्  +++(शिवः)+++।  
तं +++(कृष्णावतारे)+++ **वन्दसे** किल, ततश् च +++(पुत्रोत्पत्तिं)+++ वरं **वृणीषे**!  
क्रीडा-विधिर् बत विलक्षण-लक्षणस् ते ॥ ११ ॥
</details>

<details><summary>विस्तारः (द्रष्टुं नोद्यम्)</summary>

यमिति । त्वं यं रुद्रं सुमहतोऽपि पातकात् स्वपितृचतुरानन शिरश्छेदप्रयुक्तपातकात् **उदधारयः** उद्धृतं कृतवान् कपालमोचनेनेति भावः ।  
यः त्वत्पादवारिणा गङ्गाजलेन परिपूतशिराश्च अभूत् तं रुद्रं वन्दसे प्रणमसि ।  
ततः रुद्रात् **वरञ्च** पुत्रोत्पत्तिरूपं कैलासयात्रायाम् इति भावः । **वृणीषे** याचसे ।  
ते तव क्रीडाविधिः लीलाव्यापारः, विलक्षणं लोकविसदृशं लक्षणं यस्य तथोक्तो भवति । बतेत्याश्चर्ये । स्वरक्ष्यविषये प्रणमनवरप्रार्थने अत्याश्चर्यकरे इति भावः ॥ ११ ॥ 

</details>


<details><summary>मूलम्</summary>

यं पातकात् सुमहतोऽप्युदधारयस्त्वं त्वत्पादवारिपरिपूतशिराश्च योऽभूत् ।  
तं वन्दसे किल ततश्च वरं वृणीषे! क्रीडाविधिर्बत विलक्षणलक्षणस्ते ॥ ११ ॥
</details>


<details><summary>विस्तारः (द्रष्टुं नोद्यम्) - प्रस्तावः</summary>

कृष्णेन प्रणामादिके कृतेऽपि कथं रुद्रस्तन्महिमानमजानन्निव स्थितवान् इत्य् आशङ्कायाम् आह- 
</details>



<details open><summary>विश्वास-प्रस्तुतिः</summary>

क्रीडाविधेः परिकरस् तव या तु **माया**  
सा **मोहिनी**, न कतमस्य तु हन्त! जन्तोः ।  
है! मर्त्य-सिंह-वपुषस् तव तेजसो ऽंशे +++(कीट इव)+++  
शम्भुर् भवन् हि शरभः **शलभो बभूव** ॥ १२ ॥+++(4)+++
</details>

<details><summary>विस्तारः (द्रष्टुं नोद्यम्)</summary>

क्रीडा विधेरिति ।  
या तु **माया** परिदृष्ट-विचित्र-वस्तु-स्वभाव-वैषम्यवती या प्रकृतिः  
**तव क्रीडाविधेः परिकरः** उपकरणं भवति,  
**सा** कर्त्री **कतमस्य जन्तोः न मोहिनी** ज्ञानाधिकानां जीवाना मपि मोहिन्येवेत्यर्थः ।  
**तु** शब्दोऽवधारणे "तु स्याद्भेदेऽवधारणे" इत्यमरः ।  
**हि** यस्मात्कारणात् **शरभो भवन्** सिंहहिंसक शरभाख्य मृगाकारः **शम्भुः**  
मर्त्यसिंहवपुषः नरसिंहविग्रहस्य तव तेजसः अंशे एकदेशे **शलभो बभूव** दग्धो बभूवेत्यर्थः । 

> "हन्तुम् अभ्यागतं रौद्रं  
शरभं नरकेसरी ।  
नखैर् विदारयामास  
हिरण्यकशिपुं यथा ।  
नमोऽस्तु नरसिंहाय  
लक्ष्मी-स्थिति-जितक्रुधे ।  
यत् क्रोधाग्नौ पुरा रौद्रश्  
शरभश् शलभायितः” 

इत्यादिपौराणिकवचनम् अत्रानुसन्धेयम् । 

[[73]]

> “भगवत्-स्वरूप--तिरो-धान-करीं स्व-विषयायाश् च भोग्य-बुद्धेर् जननीम्",
 
> "दैवीगुणमयी माया”  

> “मायया मोहितं जगत्”, 

> “अनीशया शोचति मह्यमानः” 

इत्य् उक्तप्रकारेण माया-मोहितत्वात्  
युद्धोन्मुखस्य प्रणामादि-स्वीकारः  
उचित एवेति भावः ॥ १२ ॥ 

</details>


<details><summary>मूलम्</summary>

क्रीडाविधेः परिकरस्तव या तु माया सा मोहिनी न कतमस्य तु हन्त! जन्तोः ।  
है! मर्त्यसिंहवपुषस्तव तेजसोऽंशे शम्भुर्भवन् हि शरभः शलभो बभूव ॥ १२ ॥
</details>


<details><summary>विस्तारः (द्रष्टुं नोद्यम्) - प्रस्तावः</summary>

भगवतः पारतन्त्र्यमपि स्वातन्त्र्य-काष्ठेत्याह - 
</details>


<details open><summary>विश्वास-प्रस्तुतिः</summary>

**यस्यात्मतां** त्रि-पुर-भङ्ग-विधाव् **अधास्** त्वं  
त्वच्-छक्ति-तेजित-शरो **विजयी** च योऽभूत् ।  
दक्ष-क्रतौ तु किल तेन **विनिर्जितस्** त्वं  
**युक्तो** विधेय-विषयेषु हि कामचारः ॥ १३ ॥+++(4)+++
</details>

<details><summary>विस्तारः (द्रष्टुं नोद्यम्)</summary>

यस्येति । त्रिपुरभङ्गविधौ यस्य रुद्रस्य आत्मतां अन्तरात्मतां त्वं अधाः अधारयः। यः त्वच्छक्तितेजितशर स्सन् आहित तैक्ष्ण्यबाण स्सन् शराग्रे त्वच्छक्त्याहिततेजास्सन् विजयी चाऽभूत् । तेजृ शातने इति धातुः । (1. तिज निशाने इति धातु पाठः ) 

> “विष्णुरात्मा भगवतो  
भवस्यामिततेजसः ।  
तस्माद् धनुर्-ज्या-संस्पर्शं  
स विषेहे महेश्वरः ।  
पुरा पराजयं प्राप्य  
समरे त्रिपुरासुरात् ॥” 

दक्षक्रतौ तु तेन त्वं तु विनिर्जितः किल; अन्यथा क्रतुध्वंसा सम्भवादिति भावः । **विधेयविषयेषु** वश्येष्वपि कामचारः पराजयरूप स्वैरचारः युक्तो हि, स्वाधीनजनपारतन्त्र्य मतिशयावहम् एवेति भावः ॥ १३ ॥ 
</details>



<details><summary>मूलम्</summary>

यस्यात्मतां त्रिपुरभङ्गविधावधास्त्वं त्वच्छक्तितेजितशरो विजयी च योऽभूत् ।  
दक्षक्रतौ तु किल तेन विनिर्जितस्त्वं युक्तो विधेयविषयेषु हि कामचारः ॥ १३ ॥
</details>


<details open><summary>विश्वास-प्रस्तुतिः</summary>

मुग्धः शिशुर् वट-दले **शयितो** ऽतितन्वा  
तन्वा, जगन्ति **बिभृषे** स-विकासम् एव ।  
ऐशीम् इमां तु तव शक्तिम् अतर्कितव्याम्  
अव्याजतः **प्रथयसे** किम् इहावतीर्णः? ॥ १४ ॥
</details>

<details><summary>विस्तारः (द्रष्टुं नोद्यम्)</summary>

मुग्ध इति । वटदले शयितः । प्रलयार्णवे इति शेषः । मुग्धः शिशुः अतिबालः त्वं अतितन्वा अतिसूक्ष्मया तन्वा मूर्त्या जगन्ति सकल भुवनानि सविकासम् एव असम्बाधम् एवेत्यर्थः । बिभृषे दधासि । अत्यन्त [[74]] बालस्य स्वविग्रहोदरान्तरे प्रलयकालिक सकल भुवनानि धृत्वा महार्णवोद्भूतातिकोमल वटदल शयनं स्वकीयपरत्वसूचकम् इति भावः । अतर्कितव्याम् अचिन्तनीयाम् अपरिच्छेद्याम् इत्यर्थः । इमां तव शक्तिन्तु शक्तिम् एव। “तु स्याद्भेदेऽवधारणे” इत्यमरः । इहावतीर्णस् सन् अव्याजतः अहेतुकं अकृत्रिमम् इति वा । किं प्रथयसे, प्रथितां ख्यातां करोषि I यशोदावश्यशैशवरूपसौलभ्येऽपि परत्वाविष्कार अत्याश्चर्यकर इति भावः 
॥ १४ ॥ 

</details>


<details><summary>मूलम्</summary>

मुग्धः शिशुः वटदले शयितोऽतितन्वा तन्वा जगन्ति बिभृषे सविकासमेव ।  
ऐशीमिमां तु तव शक्तिमतर्कितव्याम् अव्याजतः प्रथयसे किमिहावतीर्णः? ॥ १४ ॥
</details>

### सौलभ्यम्
<details><summary>विस्तारः (द्रष्टुं नोद्यम्) - प्रस्तावः</summary>

"स उ श्रेयान् भवति जायमानः" इत्युक्तप्रकारेण अवतारसौलभ्यम् अपि परत्वम् इत्याह - 
</details>

<details open><summary>विश्वास-प्रस्तुतिः</summary>

ब्रह्मेश-मध्य-गणना गणनाऽर्कपङ्क्ताव्  
इन्द्रानुजत्वम् अदितेस् तनयत्व-योगात् ।  
इक्ष्वाकु-वंश--यदु-वंश-जनिश् च हन्त!  
**श्लाघ्यान्य्** अमून्य् अनुपमस्य परस्य धाम्नः ॥ १५ ॥
</details>

<details><summary>विस्तारः (द्रष्टुं नोद्यम्)</summary>

ब्रह्मेति । अनुपमस्य, “न तत्समश्चाभ्यधिकश्च दृश्यते” इत्युक्तस्ये त्यर्थः ः । परस्य धाम्नः, "नारायण परो ज्योतिः" इत्युक्तस्य ब्रह्मेशमध्यगणना " मध्येविरिञ्चगिरिशं प्रथमावतारः " विधीशयो मध्ये तु विष्णु रिति यः प्रथमावतारः इत्युक्तावतार इत्यर्थः । अर्कपङ्क्तौ द्वादशादित्याना म्मध्ये गणना " आदित्याना महं विष्णु ज्र्ज्योतिषां रवि रंशुमान्" इत्युक्तावस्थानम् इत्यर्थः । अदिते स्तनयत्वयोगात् इन्द्रानुजत्व मुपेन्द्रावतारः, इक्ष्वाकुवंशयदुवंशजनिश्च रामकृष्णावतारौ च अमूनि, सामान्ये नपुंसकं प्रयोक्तव्यमित्यनुशासनात् नपुंसकलिङ्ग प्रयोगः । श्लाघ्यानि अतिशयावहानि । हन्तेति हर्षे ॥ १५ ॥ 
</details>

<details><summary>मूलम्</summary>

ब्रह्मेशमध्यगणना गणनाऽर्कपङ्क्तौ इन्द्रानुजत्वम् अदितेस्तनयत्वयोगात् ।  
इक्ष्वाकुवंश-यदुवंशजनिश्च हन्त! श्लाघ्यान्यमून्यनुपमस्य परस्य धाम्नः ॥ १५ ॥
</details>

## त्रिविक्रमः
<details><summary>विस्तारः (द्रष्टुं नोद्यम्) - प्रस्तावः</summary>

सम्प्रति त्रिविक्रमावतार सौलभ्य मनुसन्धत्ते - 
</details>


<details open><summary>विश्वास-प्रस्तुतिः</summary>

+++(सृष्टौ)+++ त्वन्-निर्मिता, +++(लये)+++ जठर-गा च तव त्रिलोकी,  
किं **भिक्षणाद्** इयम्+++(→त्रिलोकी)+++ **ऋते** भवता **दुरापा**? ।  
मध्ये कदा तु **न विचक्रमिषे** जगच् चेत्  
त्वद्-विक्रमैः **कथम्** इव श्रुतिर् **अञ्चिता**+++(=पूजिता)+++ स्यात्? ॥ १६ ॥
</details>

<details><summary>विस्तारः (द्रष्टुं नोद्यम्)</summary>

[[75]] 

त्वदिति ।  
त्वन्निर्मिता,  
“अप एव ससर्जादौ” इत्यादि क्रमेण अण्ड सृष्टिपर्यन्तं स्वयम् एव कृत्वा  
ततः स्वसृष्ट स्वांशभूत चतर्मुखेन सृष्टेत्यर्थः ।  
तव जठरं कुक्षिं गच्छतीति तथोक्ता च,  
प्रलये इति भावः ।  
इयं त्रिलोकी भिक्षणाद् ऋते याचनां विना “अन्यारादितर्ते” इति पञ्चमी ।  
**भवता दुरापा** अलभ्या किम् ? लभ्यैवेत्यर्थः । तर्हि त्रिविक्रमावतारः किमर्थ इत्यत आह- मध्ये इति ।  
**कदा तु** कदाचित् **मध्ये** सृष्टिप्रलयो रन्तराले जगत् न विचक्रमिषे चेत् विक्रान्तं कृतवान्नाऽसि यदि ।  
क्रमु पाद वक्षेपे इत्यस्माद्धातोः आत्मनेपदलिण्मध्यमपुरुषैकवचनम् ।  
कथमिव कथं वा श्रुतिः त्वद्विक्रमैः **अञ्चिता** पूजिता स्यात् ? 

> " इदं विष्णुर् विचक्रमे  
> त्रेधा निदधे पदम्”  
> "त्रीणि पदा विचक्रमे",  
> "विचक्रमाणस् त्रेधोरुगायः”,  
> “उरुक्रमस्य सहिबन्धुर् इत्था,  
> विष्णोः पदे परमे मध्व उत्सः" 

इत्यादिना त्रिविक्रमापदानेनैव श्रुतिः परिष्कृते ति भावः ।  
सृष्टि-प्रलय-विषयक-प्रमाणैस्  
त्रिलोक्यां त्वदीयायां सत्याम् अपि  
श्रुति-स्तुति-विषयापदान-सम्पादनार्थं सुमनो-याचनां रचितवान् इति पिण्डितार्थः ॥ १६ ॥ 

</details>


<details><summary>मूलम्</summary>

त्वन्निर्मिता जठरगा च तव त्रिलोकी किं भिक्षणादियमृते भवता दुरापा? ।  
मध्ये कदा तु न विचक्रमिषे जगच्चेत् त्वद्विक्रमैः कथमिव श्रुतिरञ्चिता स्यात्? ॥ १६ ॥
</details>

## कूर्मः
<details open><summary>विश्वास-प्रस्तुतिः</summary>

एतत् कथं कथय यन् **मथितस्** त्वयाऽसौ  
**हित्वा** स्व-भाव-नियमं प्रथितं त्रिलोक्याम् ।  
अश्वाप्सरो-विष-सुधा-विधु-पारिजात-  
लक्ष्म्य्-आत्मना **परिणतो** जल-धिर् बभूव ॥ १७ ॥
</details>

<details><summary>मूलम्</summary>

एतत् कथं कथय यन्मथितस्त्वयाऽसौ हित्वा स्वभावनियमं प्रथितं त्रिलोक्याम् ।  
अश्वाप्सरोविषसुधाविधुपारिजातलक्ष्म्यात्मना परिणतो जलधिर्बभूव ॥ १७ ॥
</details>

## रामः
<details><summary>विस्तारः (द्रष्टुं नोद्यम्) - प्रस्तावः</summary>

अनन्तरं श्री-रामावतारातिमानुष-चरित्र-विशेषान्  
सप्त-दशभिः श्लोकैः सङ्गृह्य विवक्षुः  
प्रथमतो गृध्र-राजाय मुक्ति-प्रदान-वैचित्र्यं वदन्  
परिहारस्य स्वयम् ऊहितुम् अशक्यत्वात् तम् एव पृच्छति 
</details>


<details open><summary>विश्वास-प्रस्तुतिः</summary>

**पृच्छामि** किञ्चन यदा किल राघवत्वे  
माया-मृगस्य **वशगो** मनुजत्व-मौग्ध्यात् ।  
सीता-वियोग-**विवशो, न** च तद्-गति-**ज्ञः**  
**प्रादास्** तदा पर-गतिं हि कथं? ख-गाय ॥ १८ ॥
</details>

<details><summary>विस्तारः (द्रष्टुं नोद्यम्)</summary>

पृच्छामीति । किञ्चन किमप्याश्चर्यकरं चरित्रं पृच्छामि । यदा राघवत्वे 
मनुजत्व मौग्ध्यात्, “आत्मानं मानुषं मन्ये रामं दशरथात्मजम्" इत्युक्त मनुष्यत्वप्रयुक्तमोहात्, मृगस्य मारीचस्य वशगः सीताया वियोगेन विश्लेषेण विवशः मूर्च्छित इत्यर्थः । तस्या स्सीताया गतिं गमनं जानातीति तद्गतिज्ञश्च न भवसीति शेषः । तदा खगाय पक्षिणे परगतिं कथं प्रादाः 
न, प्रदत्तवानसि? मनुष्यभावनया अज्ञत्व मारोपितञ्चेत्, “मया त्वं समनुज्ञातो 
गच्छ लोका ननुत्तमान् ” इति जटायवे परमपदप्रदानस्य परिहार स्त्वयैव वक्तव्य इति भावः ॥ १७ ॥ 

</details>


<details><summary>मूलम्</summary>

पृच्छामि किञ्चन यदा किल राघवत्वे मायामृगस्य वशगो मनुजत्वमौग्ध्यात् ।  
सीतावियोगविवशो न च तद्गतिज्ञः प्रादास्तदा परगतिं हि कथं? खगाय ॥ १८ ॥
</details>

<details><summary>विस्तारः (द्रष्टुं नोद्यम्) - प्रस्तावः</summary>

उक्तम् एव मुख-भेदेन विवृणोति - 
</details>


<details open><summary>विश्वास-प्रस्तुतिः</summary>

अ-क्षुण्ण-योग-पथम् अग्र्य-**हतं** जटायुं  
तिर्यञ्चम् एव बत मोक्ष-पथे **नियोक्तुम्** ।  
**शक्नोषि वेत्सि** च यदा, स तदा कथं त्वं  
देवीम् **अवाप्तुम्** अन्-अलं **व्यथितो विचिन्वन्** ॥ १९ ॥
</details>

<details><summary>विस्तारः (द्रष्टुं नोद्यम्)</summary>

अक्षुण्णेति । अक्षुण्णः अनभ्यस्तः योगपथः योगमार्गो येन तम् अननुष्ठित साधनम् इत्यर्थः । तिर्यञ्चं साधनानुष्ठानानुगुण जन्मविहीनम् इत्यर्थः । अग्ग्रहतं ब्राह्मणेन हतम् । " नाऽग्रहतस्य लोकोऽस्ति " इत्युक्तपरगति प्रतिबन्धक शरीर विश्लेषहेतुम् इत्यर्थः । जटायुं मोक्षपथे नियोक्तुं यदा वेत्सि शक्नोषि च ज्ञानशक्ति युक्तो भवसि तदा स त्वं देवीं विचिन्वन् मार्गमाणः अज्ञइवेत्यर्थः अवाप्तुं अनलं अशक्तश्च सन् कथं व्यथितो भवसि । बतेत्याश्चर्थे ॥ १८ ॥ 
</details>


<details><summary>मूलम्</summary>

अक्षुण्णयोगपथम् अग्र्यहतं जटायुं तिर्यञ्चमेव बत मोक्षपथे नियोक्तुम् ।  
शक्नोषि वेत्सि च यदा स तदा कथं त्वं देवीमवाप्तुमनलं व्यथितो विचिन्वन् ॥ १९ ॥
</details>

<details><summary>विस्तारः (द्रष्टुं नोद्यम्) - प्रस्तावः</summary>

उक्तम् एव शक्त्यभाव-भावनाम् अनुभवति - 
</details>


<details open><summary>विश्वास-प्रस्तुतिः</summary>

सालान् हि सप्त स-गिरीन् स-रसातलान् यान्  
एकेषु-मन्द-जवतो **निर्-अपत्रयस्**+++(←निष्पत्र + णिच्)+++ त्वम् ।  
तेष्व् एक-विव्यथन-खिन्न--कपि+++(→वालि)+++-प्रणुन्नं  
शाखा-मृगं **मृगयसे** स्म कथं सहायम्? ॥ २० ॥
</details>

<details><summary>विस्तारः (द्रष्टुं नोद्यम्)</summary>

सालानिति । सगिरीन् सरसातलान् यान् एकस्य इषोः बाणस्य [[77]] मन्दजवतः अल्पवेगात् । अतिवेगतित्वे अण्डभित्तिभेदएव स्यादिति भावः । निरपत्रयः, निष्पत्रं कृतवान्, भिनत्सिस्मेत्यर्थः । 

> “बिभेद च पुनस् सालान्  
> सप्तैकेन महेषुणा ।  
> गिरीन् रसातलञ्चैव " 

इति संक्षेपे । 

> “इमे च विपुलास् सालास्  
> सप्तशाखावलम्बिनः ।  
> यत्रैकं घटते वाली  
> निष्पत्रयितुम् ओजसा" 

इति किष्किन्धाकाण्डोक्त्यनुगुणः 'निरपत्रय' इति प्रयोगः ।  
तेषु सालेषु एकस्य **विव्यथने** विदारणे खिन्नेन कपिना वालिना प्रणुन्नं निरस्तं शाखामृगं वानरं सुग्रीवं कथं सहायं मृगयसे स्म, मार्गितवानसि । स्वापेक्षयाऽतिशयितशक्तिः किल सहायतयाऽपेक्षणीय इति भावः ॥ १९ ॥ 

</details>


<details><summary>मूलम्</summary>

सालान् हि सप्त सगिरीन् सरसातलान् यान् एकेषुमन्दजवतो निरपत्रयस्त्वम् ।  
तेष्वेकविव्यथनखिन्नकपिप्रणुन्नं शाखामृगं मृगयसे स्म कथं सहायम्? ॥ २० ॥
</details>

<details><summary>विस्तारः (द्रष्टुं नोद्यम्) - प्रस्तावः</summary>

सप्त-सालादि-विदारणम् अपि सुग्रीव-विषयक-सौशील्य-कृत्यम् इत्याह- 
</details>
 


<details open><summary>विश्वास-प्रस्तुतिः</summary>

दासः **सखा समभवत्** तव यः कपीन्द्रस्,  
तद्-विद्विषं कपिम् अ-मर्ष-वशात् **जिघांसुः** ।  
त्वत्-स्नेह-विक्लव-धियं तम् इमं कपीन्द्रं  
+++(सौशील्याद्)+++ **विस्रम्भयन्** सपदि साल-गिरीन् **अविध्यः** ॥ २१ ॥
</details>

<details><summary>विस्तारः (द्रष्टुं नोद्यम्)</summary>

दास इति । यः कपीन्द्रः सुग्रीवः तव दास स्सखा च समभवत् सम्भूतः । तस्य विद्विषं शत्रुं कपिं वालिनं अमर्षवशात् रोषपारवश्यात् जिघांसुः हन्तु मिच्छुः त्वं त्वत्स्नेहेन भवद्विषयभक्त्या विक्लबधियं विह्वलबुद्धिं प्रेमान्धबुद्धिम् इत्यर्थः ।  
तमिमं **कपीन्द्रं** सुग्रीवं सपदि **विस्रम्भयन्** सन् विश्वस्तं कुर्वन् सन् **सालगिरीन् अविध्यः** विद्धा नकरोः, तादृशं तव सौशील्यम् इतिभावः ॥ १० ॥ 

</details>



<details><summary>मूलम्</summary>

दासः सखा समभवत् तव यः कपीन्द्रः तद्विद्विषं कपिम् अमर्षवशात् जिघांसुः ।  
त्वत्स्नेहविक्लवधियं तमिमं कपीन्द्रं विस्रम्भयन् सपदि सालगिरीन् अविध्यः ॥ २१ ॥
</details>


<details open><summary>विश्वास-प्रस्तुतिः</summary>

यद् वा मृगं मृगयुवत् मृगया-पथेन  
छन्नो **जघन्थ**, न तु शत्रुवद् आभिमुख्यात् ।  
तद् **युक्तम्** एव तव राघव-वंश-जस्य  
तिर्यक्षु **नैव** हि **विपक्षतयोपचारः** ॥ २२ ॥
</details>

<details><summary>विस्तारः (द्रष्टुं नोद्यम्)</summary>

[[78]] 

यद्वेति । यद्वेति । पक्षान्तरे । अथवा यत् वा इति पदद्वयम् । वाशब्दोऽवधारणवाचकः । मृगयुवत् व्याध इव, मृगं वालिनं मृगयापथेन आखेटपरिपाट्या, छन्नो वा निगूढ एव जघन्थ हतवा नसि । हन्ते र्लिण्मध्यमपुरुषैकवचनम् । शत्रुवत् आभिमुख्यात् न जघन्थ इति यत्, तत् राघववंशजस्य तव युक्तम् एव । राघवाणां तादृशपराक्रमशालि सार्वभौमत्वा दिति भावः । हि यस्मा त्कारणात् तिर्यक्षु तिर्यग्जातिषु विपक्षतया शत्रुत्वेन उपचारः सत्कारः, तुल्यबलत्व प्रतिपत्ति रिति यावत् । नैव न भवत्येव; यतो राघवाणां तिर्यक्षु न तुल्यबलत्वप्रतिपत्तिः, ततः आभिमुख्यं विनाऽपि शाखामृग हननमुचितम् इति भावः ॥ १२ ॥ 

</details>


<details><summary>मूलम्</summary>

यद्वा मृगं मृगयुवत् मृगयापथेन छन्नो जघन्थ न तु शत्रुवदाभिमुख्यात् ।  
तद् युक्तमेव तव राघववंशजस्य तिर्यक्षु नैव हि विपक्षतयोपचारः ॥ २२ ॥
</details>


<details open><summary>विश्वास-प्रस्तुतिः</summary>

मानुष्यकं चरितमाचरितुं प्रवृत्तो देवातिगं चरितमङ्ग! किमङ्ग्यकार्षीः ।  
यत् सागरे बत बबन्धिथ नाथ! सेतुं शैलैः प्लवङ्गमसमिङ्गितसम्प्रणुन्नैः ॥ २३ ॥
</details>

<details><summary>मूलम्</summary>

मानुष्यकं चरितमाचरितुं प्रवृत्तो देवातिगं चरितमङ्ग! किमङ्ग्यकार्षीः ।  
यत् सागरे बत बबन्धिथ नाथ! सेतुं शैलैः प्लवङ्गमसमिङ्गितसम्प्रणुन्नैः ॥ २३ ॥
</details>


<details open><summary>विश्वास-प्रस्तुतिः</summary>

यो विक्रमेण मनुजत्वविभूषणेन देवं वरं वरुणराजम् अज! व्यजेष्ठाः ।  
कृत्वोपदां दशरथं विधिरुद्रमुख्यैः देवैः स्तुतश्च स किलेन्द्रजिता जितोऽसि ॥ २४ ॥
</details>

<details><summary>मूलम्</summary>

यो विक्रमेण मनुजत्वविभूषणेन देवं वरं वरुणराजम् अज! व्यजेष्ठाः ।  
कृत्वोपदां दशरथं विधिरुद्रमुख्यैः देवैः स्तुतश्च स किलेन्द्रजिता जितोऽसि ॥ २४ ॥
</details>


<details open><summary>विश्वास-प्रस्तुतिः</summary>

अब्धिं न तेरिथ जिगेथ न राक्षसेन्द्रं नैवास्य जज्ञित यदा च बलाबलं त्वम् ।  
निस्संशयः सपदि तस्य पदेऽभ्यषिञ्चः तस्यानुजं कथमिदं हि विभीषणं च ॥ २५ ॥
</details>

<details><summary>मूलम्</summary>

अब्धिं न तेरिथ जिगेथ न राक्षसेन्द्रं नैवास्य जज्ञित यदा च बलाबलं त्वम् ।  
निस्संशयः सपदि तस्य पदेऽभ्यषिञ्चः तस्यानुजं कथमिदं हि विभीषणं च ॥ २५ ॥
</details>


<details open><summary>विश्वास-प्रस्तुतिः</summary>

त्वं दक्षिणस्य निवसन् उदधेस्तटेऽपि दूरान्तरोत्तरपयोधिमहान्तरीपे ।  
दैत्यान् निजैकशरपारणयन् किमेतां लङ्कां स्थितोऽत्र कुरुषे किल न स्म भस्म? ॥ २६ ॥
</details>

<details><summary>मूलम्</summary>

त्वं दक्षिणस्य निवसन् उदधेस्तटेऽपि दूरान्तरोत्तरपयोधिमहान्तरीपे ।  
दैत्यान् निजैकशरपारणयन् किमेतां लङ्कां स्थितोऽत्र कुरुषे किल न स्म भस्म? ॥ २६ ॥
</details>


<details open><summary>विश्वास-प्रस्तुतिः</summary>

यत् तादृशागसमरिं रघुवीर वीक्ष्य विश्रम्यताम् इति मुमोचिथ मुग्धमाजौ ।  
कोऽयं गुणः कतरकोटिगतः कियान् वा कस्य स्तुतेः पदमहो वद कस्य भूमिः? ॥ २७ ॥
</details>

<details><summary>मूलम्</summary>

यत् तादृशागसमरिं रघुवीर वीक्ष्य विश्रम्यताम् इति मुमोचिथ मुग्धमाजौ ।  
कोऽयं गुणः कतरकोटिगतः कियान् वा कस्य स्तुतेः पदमहो वद कस्य भूमिः? ॥ २७ ॥
</details>


<details open><summary>विश्वास-प्रस्तुतिः</summary>

यल्लक्ष्मणस्त्वदनुजो रिपुशक्तिमुग्धः शत्रोर्गुरुः हनुमतस्तु लघुर्बभूव ।  
एतेन वै सुविदितोऽभवदिन्द्रशत्रोः मायास्त्रबन्धननिबन्धनजो विमोहः ॥ २८ ॥
</details>

<details><summary>मूलम्</summary>

यल्लक्ष्मणस्त्वदनुजो रिपुशक्तिमुग्धः शत्रोर्गुरुः हनुमतस्तु लघुर्बभूव ।  
एतेन वै सुविदितोऽभवदिन्द्रशत्रोः मायास्त्रबन्धननिबन्धनजो विमोहः ॥ २८ ॥
</details>


<details open><summary>विश्वास-प्रस्तुतिः</summary>

हा हन्त हन्त भवतश्चरणारविन्दद्वन्द्वं कदा नु विषयी भविता ममाक्ष्णोः ।  
योऽहं निरर्गलविनिर्गलदन्धकारैः वृक्षैस्तृणैश्च सुलभं समयं व्यतीतः ॥ २९ ॥
</details>

<details><summary>मूलम्</summary>

हा हन्त हन्त भवतश्चरणारविन्दद्वन्द्वं कदा नु विषयी भविता ममाक्ष्णोः ।  
योऽहं निरर्गलविनिर्गलदन्धकारैः वृक्षैस्तृणैश्च सुलभं समयं व्यतीतः ॥ २९ ॥
</details>


<details open><summary>विश्वास-प्रस्तुतिः</summary>

वंशं रघोरनुजिघृक्षुरिहावतीर्णः दिव्यैर्ववर्षिथ तथाऽत्र भवद्गुणौघैः ।  
त्वत्सन्निधिप्रभवशैत्यजुषो यथा ही वृक्षाश्च तान्तिमलभन्त भवद्वियोगे ॥ ३० ॥
</details>

<details><summary>मूलम्</summary>

वंशं रघोरनुजिघृक्षुरिहावतीर्णः दिव्यैर्ववर्षिथ तथाऽत्र भवद्गुणौघैः ।  
त्वत्सन्निधिप्रभवशैत्यजुषो यथा ही वृक्षाश्च तान्तिमलभन्त भवद्वियोगे ॥ ३० ॥
</details>


<details open><summary>विश्वास-प्रस्तुतिः</summary>

ये धर्ममाचरितुम् अभ्यसितुं च योगं बोद्धुं च किञ्चन न जात्वधिकारभाजः ।  
तेऽपि त्वदाचरितभूतलबन्धगन्धाद् बन्धातिगाः परगतिं गमितास्तृणाद्याः ॥ ३१ ॥
</details>

<details><summary>मूलम्</summary>

ये धर्ममाचरितुम् अभ्यसितुं च योगं बोद्धुं च किञ्चन न जात्वधिकारभाजः ।  
तेऽपि त्वदाचरितभूतलबन्धगन्धाद् बन्धातिगाः परगतिं गमितास्तृणाद्याः ॥ ३१ ॥
</details>


<details open><summary>विश्वास-प्रस्तुतिः</summary>

तादृग्गुणो ननु बभूविथ राघवत्वे यस्तावकं चरितमन्वहम् अन्वभुङ्क्त ।  
सोऽत्रैव हन्त! हनुमान् परमां विमुक्तिं बुद्ध्याऽवधूय चरितं तव सेवतेऽसौ ॥ ३२ ॥
</details>

<details><summary>मूलम्</summary>

तादृग्गुणो ननु बभूविथ राघवत्वे यस्तावकं चरितमन्वहम् अन्वभुङ्क्त ।  
सोऽत्रैव हन्त! हनुमान् परमां विमुक्तिं बुद्ध्याऽवधूय चरितं तव सेवतेऽसौ ॥ ३२ ॥
</details>


<details open><summary>विश्वास-प्रस्तुतिः</summary>

यस्त्वं कृतागसमपि प्रणतिप्रसक्तं तं वायसं परमया कृपयाऽक्षमिष्ठाः ।  
तेनैव मादृशजनस्य महागसोऽपि युक्तं समाश्वसनम् इत्युपधारयामि ॥ ३३ ॥
</details>

<details><summary>मूलम्</summary>

यस्त्वं कृतागसमपि प्रणतिप्रसक्तं तं वायसं परमया कृपयाऽक्षमिष्ठाः ।  
तेनैव मादृशजनस्य महागसोऽपि युक्तं समाश्वसनम् इत्युपधारयामि ॥ ३३ ॥
</details>


<details open><summary>विश्वास-प्रस्तुतिः</summary>

सा पूतना शकटम् अर्जुनयोश्च युग्मं बाल्योचितेऽन्यपरचेष्टितविस्फुलिङ्गे ।  
यस्यालभन्त शलभत्वमहो! निगूढः स त्वं व्रजे ववृधिषे किल कंसभीत्या ॥ ३४ ॥
</details>

<details><summary>मूलम्</summary>

सा पूतना शकटम् अर्जुनयोश्च युग्मं बाल्योचितेऽन्यपरचेष्टितविस्फुलिङ्गे ।  
यस्यालभन्त शलभत्वमहो! निगूढः स त्वं व्रजे ववृधिषे किल कंसभीत्या ॥ ३४ ॥
</details>


<details open><summary>विश्वास-प्रस्तुतिः</summary>

पश्यत्सु सूरिषु सदा परमं पदं ते देव्या श्रिया सह वसन् परया विभूत्या ।  
योगेन योगनिरतैः परिमृग्यमाणः किं त्वं व्रजेषु नवनीतमहो! व्यमुष्णाः? ॥ ३५ ॥
</details>

<details><summary>मूलम्</summary>

पश्यत्सु सूरिषु सदा परमं पदं ते देव्या श्रिया सह वसन् परया विभूत्या ।  
योगेन योगनिरतैः परिमृग्यमाणः किं त्वं व्रजेषु नवनीतमहो! व्यमुष्णाः? ॥ ३५ ॥
</details>


<details open><summary>विश्वास-प्रस्तुतिः</summary>

यं दुर्ग्रहं सुमनसो मनसाऽपि नित्यं बन्धच्छिदं परममीशमुदाहरन्ति ।  
दाम्ना निबद्ध इति शुश्रुम तं भवन्तं नालं बभूविथ! बत! श्लथनाय तस्य ॥ ३६ ॥
</details>

<details><summary>मूलम्</summary>

यं दुर्ग्रहं सुमनसो मनसाऽपि नित्यं बन्धच्छिदं परममीशमुदाहरन्ति ।  
दाम्ना निबद्ध इति शुश्रुम तं भवन्तं नालं बभूविथ! बत! श्लथनाय तस्य ॥ ३६ ॥
</details>


<details open><summary>विश्वास-प्रस्तुतिः</summary>

ऐशं हि शैशवमपि व्यतिवेलखेलं यत् पूतना शकटम् अर्जुनयोश्च युग्मम् ।  
बाल्योचितान्यपरसाचिविचेष्टितेन हन्तालभन्त शलभायितमोजसस्ते ॥ ३७ ॥
</details>

<details><summary>मूलम्</summary>

ऐशं हि शैशवमपि व्यतिवेलखेलं यत् पूतना शकटम् अर्जुनयोश्च युग्मम् ।  
बाल्योचितान्यपरसाचिविचेष्टितेन हन्तालभन्त शलभायितमोजसस्ते ॥ ३७ ॥
</details>


<details open><summary>विश्वास-प्रस्तुतिः</summary>

सत्येव गव्यनिवहे निजधाम्नि भूम्ना पर्यन्तसद्मसु किमर्थं? अचूचुरस्त्वम् ।  
मुष्णञ्च किं व्यजघटो घटशेषमग्रे? गोपीजनस्य परिहासपदं किमासीः? ॥ ३८ ॥
</details>

<details><summary>मूलम्</summary>

सत्येव गव्यनिवहे निजधाम्नि भूम्ना पर्यन्तसद्मसु किमर्थं? अचूचुरस्त्वम् ।  
मुष्णञ्च किं व्यजघटो घटशेषमग्रे? गोपीजनस्य परिहासपदं किमासीः? ॥ ३८ ॥
</details>


<details open><summary>विश्वास-प्रस्तुतिः</summary>

यन्नाम नाथ! नवनीतम् अचूचुरस्त्वं तच्छादनाय यदि ते मतिराविरासीत् ।  
किं मुग्ध! दिग्धममुना करपल्लवं ते गात्रे प्रमृज्य निरगाः किल निर्विशङ्कः ॥ ३९ ॥
</details>

<details><summary>मूलम्</summary>

यन्नाम नाथ! नवनीतम् अचूचुरस्त्वं तच्छादनाय यदि ते मतिराविरासीत् ।  
किं मुग्ध! दिग्धममुना करपल्लवं ते गात्रे प्रमृज्य निरगाः किल निर्विशङ्कः ॥ ३९ ॥
</details>


<details open><summary>विश्वास-प्रस्तुतिः</summary>

त्वामन्यगोपगृहगव्यमुषं यशोदा गुर्वी त्वदीयमवमानममृष्यमाणा ।  
प्रेम्णाऽथ दामपरिणामजुषा बबन्ध तादृङ् न ते चरितम् आर्यजनाः सहन्ते ॥ ४० ॥
</details>

<details><summary>मूलम्</summary>

त्वामन्यगोपगृहगव्यमुषं यशोदा गुर्वी त्वदीयमवमानममृष्यमाणा ।  
प्रेम्णाऽथ दामपरिणामजुषा बबन्ध तादृङ् न ते चरितम् आर्यजनाः सहन्ते ॥ ४० ॥
</details>


<details open><summary>विश्वास-प्रस्तुतिः</summary>

मात्रा यदि त्वमसि दामनि सन्निबद्धः तच्छ्राविणाम् उदितचाक्षुषनिर्झराणाम् ।  
बध्नासि हन्त हृदयं भगवन्! कुतस्तत्? सर्वो हि वश्यविषये विवृणोति वीर्यम् ॥ ४१ ॥
</details>

<details><summary>मूलम्</summary>

मात्रा यदि त्वमसि दामनि सन्निबद्धः तच्छ्राविणाम् उदितचाक्षुषनिर्झराणाम् ।  
बध्नासि हन्त हृदयं भगवन्! कुतस्तत्? सर्वो हि वश्यविषये विवृणोति वीर्यम् ॥ ४१ ॥
</details>


<details open><summary>विश्वास-प्रस्तुतिः</summary>

कान्तालकान्तममलं कमलायताक्षम् उद्भ्रूविलासम् उदितस्मितम् उन्नसं च ।  
वक्त्रं वहन् परम! गोपगृहेषु किं त्वं गोपीमनांसि नवनीतमुताभ्यमोषीः? ॥ ४२ ॥
</details>

<details><summary>मूलम्</summary>

कान्तालकान्तममलं कमलायताक्षम् उद्भ्रूविलासम् उदितस्मितम् उन्नसं च ।  
वक्त्रं वहन् परम! गोपगृहेषु किं त्वं गोपीमनांसि नवनीतमुताभ्यमोषीः? ॥ ४२ ॥
</details>


<details open><summary>विश्वास-प्रस्तुतिः</summary>

सर्वं गुणाय गुणिनाम् इति सत्यमेतत् यत् खल्विहेतरजने मलिनत्वहेतुः ।  
यद् गोपवेषविनिवेषणमुत्तमं ते गोपालनं च गणयन्ति गुणं गुणेषु ॥ ४३ ॥
</details>

<details><summary>मूलम्</summary>

सर्वं गुणाय गुणिनाम् इति सत्यमेतत् यत् खल्विहेतरजने मलिनत्वहेतुः ।  
यद् गोपवेषविनिवेषणमुत्तमं ते गोपालनं च गणयन्ति गुणं गुणेषु ॥ ४३ ॥
</details>


<details open><summary>विश्वास-प्रस्तुतिः</summary>

गोपालपोतकतया निभृतं धरित्रीम् आवस्तुकाम इव सन्नपि बाल्यलौल्यात् ।  
ऐन्द्रं निहत्य महम् अद्रिमथो दधानः किं तस्थिषे सुरगणाय सवासवाय ॥ ४४ ॥
</details>

<details><summary>मूलम्</summary>

गोपालपोतकतया निभृतं धरित्रीम् आवस्तुकाम इव सन्नपि बाल्यलौल्यात् ।  
ऐन्द्रं निहत्य महम् अद्रिमथो दधानः किं तस्थिषे सुरगणाय सवासवाय ॥ ४४ ॥
</details>


<details open><summary>विश्वास-प्रस्तुतिः</summary>

वेणुक्वणप्रणयिनि त्वयि लोकनाथ! वृन्दावनं चरणसञ्चरणैः पुनाने ।  
भावास्तदा वनभुवः किल कीदृशस्ते त्वद्गीतसिक्तसिकतासु वसुन्धरासु ॥ ४५ ॥
</details>

<details><summary>मूलम्</summary>

वेणुक्वणप्रणयिनि त्वयि लोकनाथ! वृन्दावनं चरणसञ्चरणैः पुनाने ।  
भावास्तदा वनभुवः किल कीदृशस्ते त्वद्गीतसिक्तसिकतासु वसुन्धरासु ॥ ४५ ॥
</details>


<details open><summary>विश्वास-प्रस्तुतिः</summary>

धन्यैः श्रुतं तदिह तावकरासकाले गीतेन येन हि शिलाः सलिलाम्बभूवुः ।  
पञ्चापि किञ्च परिवृत्तगुणानि भूतानि उर्वीकृशानुमरुदम्बरशम्बराणि ॥ ४६ ॥
</details>

<details><summary>मूलम्</summary>

धन्यैः श्रुतं तदिह तावकरासकाले गीतेन येन हि शिलाः सलिलाम्बभूवुः ।  
पञ्चापि किञ्च परिवृत्तगुणानि भूतानि उर्वीकृशानुमरुदम्बरशम्बराणि ॥ ४६ ॥
</details>


<details open><summary>विश्वास-प्रस्तुतिः</summary>

तेभ्यः कृती न किल कश्चिदिहास्ति ये वै रासोत्सवोत्सुकधियस्तव काननान्ते ।  
वेणुस्वनस्रुतरसौघपरिप्लुतान्ते स्वे सृक्वणी रसनया लिलिहुर्भुजङ्गाः ॥ ४७ ॥
</details>

<details><summary>मूलम्</summary>

तेभ्यः कृती न किल कश्चिदिहास्ति ये वै रासोत्सवोत्सुकधियस्तव काननान्ते ।  
वेणुस्वनस्रुतरसौघपरिप्लुतान्ते स्वे सृक्वणी रसनया लिलिहुर्भुजङ्गाः ॥ ४७ ॥
</details>


<details open><summary>विश्वास-प्रस्तुतिः</summary>

अम्भोदनीलम् अरविन्ददलायताक्षं पिञ्छावतंसम् उररीकृतवेणुपाणिम् ।  
त्वां गोपवेषपरिकर्मितकायकान्तिं धन्यास्तदा ददृशुरुन्मथितान्यभावाः ॥ ४८ ॥
</details>

<details><summary>मूलम्</summary>

अम्भोदनीलम् अरविन्ददलायताक्षं पिञ्छावतंसम् उररीकृतवेणुपाणिम् ।  
त्वां गोपवेषपरिकर्मितकायकान्तिं धन्यास्तदा ददृशुरुन्मथितान्यभावाः ॥ ४८ ॥
</details>


<details open><summary>विश्वास-प्रस्तुतिः</summary>

गोवर्धनो गिरिवरो यमुना नदी सा बृन्दावनं च मथुरा च पुरी पुराणी ।  
अद्यापि हन्त! सुलभाः कृतिनां जनानाम् एते भवच्चरणचारजुषः प्रदेशाः ॥ ४९ ॥
</details>

<details><summary>मूलम्</summary>

गोवर्धनो गिरिवरो यमुना नदी सा बृन्दावनं च मथुरा च पुरी पुराणी ।  
अद्यापि हन्त! सुलभाः कृतिनां जनानाम् एते भवच्चरणचारजुषः प्रदेशाः ॥ ४९ ॥
</details>


<details open><summary>विश्वास-प्रस्तुतिः</summary>

बृन्दावने स्थिरचरात्मककीटदूर्वापर्यन्तजन्तुनिचये बत ये तदानीम् ।  
नैवालभामहि जनिं हतकास्त एते पापाः पदं तव कदा पुनराश्रयामः ॥ ५० ॥
</details>

<details><summary>मूलम्</summary>

बृन्दावने स्थिरचरात्मककीटदूर्वापर्यन्तजन्तुनिचये बत ये तदानीम् ।  
नैवालभामहि जनिं हतकास्त एते पापाः पदं तव कदा पुनराश्रयामः ॥ ५० ॥
</details>


<details open><summary>विश्वास-प्रस्तुतिः</summary>

हा जन्म तासु सिकतासु मया न लब्धं रासे त्वया विरहिताः किल गोपकन्याः ।  
यास्तावकीनपदपङ्क्तिजुषोऽजुषन्त निक्षिप्य तत्र निजमङ्गमनङ्गतप्तम् ॥ ५१ ॥
</details>

<details><summary>मूलम्</summary>

हा जन्म तासु सिकतासु मया न लब्धं रासे त्वया विरहिताः किल गोपकन्याः ।  
यास्तावकीनपदपङ्क्तिजुषोऽजुषन्त निक्षिप्य तत्र निजमङ्गमनङ्गतप्तम् ॥ ५१ ॥
</details>


<details open><summary>विश्वास-प्रस्तुतिः</summary>

आचिन्वतः कुसुममङ्घ्रिसरोरुहं ते ये भेजिरे बत! वनस्पतयो लता वा ।  
अद्यापि तत्कुलभुवः कुलदैवतं मे वृन्दावनं मम धियं च सनाथयन्ति ॥ ५२ ॥
</details>

<details><summary>मूलम्</summary>

आचिन्वतः कुसुममङ्घ्रिसरोरुहं ते ये भेजिरे बत! वनस्पतयो लता वा ।  
अद्यापि तत्कुलभुवः कुलदैवतं मे वृन्दावनं मम धियं च सनाथयन्ति ॥ ५२ ॥
</details>


<details open><summary>विश्वास-प्रस्तुतिः</summary>

यत् त्वत्प्रियं तदिह पुण्यम् अपुण्यमन्यत् नान्यत् तयोर्भवति लक्षणमत्र जातु ।  
धूर्तायितं तव हि यत् किल रासगोष्ठ्यां तत्कीर्तनं परमपावनम् आमनन्ति ॥ ५३ ॥
</details>

<details><summary>मूलम्</summary>

यत् त्वत्प्रियं तदिह पुण्यम् अपुण्यमन्यत् नान्यत् तयोर्भवति लक्षणमत्र जातु ।  
धूर्तायितं तव हि यत् किल रासगोष्ठ्यां तत्कीर्तनं परमपावनम् आमनन्ति ॥ ५३ ॥
</details>


<details open><summary>विश्वास-प्रस्तुतिः</summary>

या कंसमुख्यनृपकीटनिबर्हणोत्था सा निर्जितत्रिजगतस्तव नैव कीर्तिः ।  
गोपालनादि यदिदं भवदीयकर्मेत्यार्द्रीकरोति विदुषां हृदयं तदेतत् ॥ ५४ ॥
</details>

<details><summary>मूलम्</summary>

या कंसमुख्यनृपकीटनिबर्हणोत्था सा निर्जितत्रिजगतस्तव नैव कीर्तिः ।  
गोपालनादि यदिदं भवदीयकर्मेत्यार्द्रीकरोति विदुषां हृदयं तदेतत् ॥ ५४ ॥
</details>


<details open><summary>विश्वास-प्रस्तुतिः</summary>

गोपालवेषपरिकर्म परावरेशं यन्नाम धाम परमं तमसः परस्तात् ।  
तत् पिञ्छलाञ्छनसुदामकृतोपवीतं गोधूलिधूसरितकुन्तलम् अन्तरास्ताम् ॥ ५५ ॥
</details>

<details><summary>मूलम्</summary>

गोपालवेषपरिकर्म परावरेशं यन्नाम धाम परमं तमसः परस्तात् ।  
तत् पिञ्छलाञ्छनसुदामकृतोपवीतं गोधूलिधूसरितकुन्तलम् अन्तरास्ताम् ॥ ५५ ॥
</details>


<details open><summary>विश्वास-प्रस्तुतिः</summary>

यद्वै जरासुतभयाद् विपलायथास्त्वं तच्चेन्मनुष्यचरितानुविधानजं ते ।  
तर्हि त्रिलोकगुरुम् ईश्वरमीश्वराणां बाणाहवे किमिति शम्भुम् अजृम्भयस्त्वम् ॥ ५६ ॥
</details>

<details><summary>मूलम्</summary>

यद्वै जरासुतभयाद् विपलायथास्त्वं तच्चेन्मनुष्यचरितानुविधानजं ते ।  
तर्हि त्रिलोकगुरुम् ईश्वरमीश्वराणां बाणाहवे किमिति शम्भुम् अजृम्भयस्त्वम् ॥ ५६ ॥
</details>


<details open><summary>विश्वास-प्रस्तुतिः</summary>

जातं कुतस्तदकृतज्ञविचेष्टितं ते पुत्रीयया किल वरं ववृषे वृषाङ्कात् ।  
अक्षेषु सक्तमतिना च निरादरेण वाराणसी हरपुरी भवता विदग्धा ॥ ५७ ॥
</details>

<details><summary>मूलम्</summary>

जातं कुतस्तदकृतज्ञविचेष्टितं ते पुत्रीयया किल वरं ववृषे वृषाङ्कात् ।  
अक्षेषु सक्तमतिना च निरादरेण वाराणसी हरपुरी भवता विदग्धा ॥ ५७ ॥
</details>


<details open><summary>विश्वास-प्रस्तुतिः</summary>

सञ्जीवयन् अपि मृतं सुतमुत्तरायाः सान्दीपनेश्चिरमृतं सुतमानयंश्च ।  
धाम्नो निजाद् द्विजसुतान् पुनरानयन् वा स्वामेव तां तनुमहो! कथमानयस्त्वम् ॥ ५८ ॥
</details>

<details><summary>मूलम्</summary>

सञ्जीवयन् अपि मृतं सुतमुत्तरायाः सान्दीपनेश्चिरमृतं सुतमानयंश्च ।  
धाम्नो निजाद् द्विजसुतान् पुनरानयन् वा स्वामेव तां तनुमहो! कथमानयस्त्वम् ॥ ५८ ॥
</details>


<details open><summary>विश्वास-प्रस्तुतिः</summary>

अद्यापि नास्त्युपरतिः त्रिविधापचारात् पापः परे निपतितोऽस्मि तमस्यपारे ।  
एतादृशोऽहमगतिर्भवतो दयायाः पात्रं त्वदीयचरणौ शरणं प्रपद्ये ॥ ५९ ॥
</details>

<details><summary>मूलम्</summary>

अद्यापि नास्त्युपरतिः त्रिविधापचारात् पापः परे निपतितोऽस्मि तमस्यपारे ।  
एतादृशोऽहमगतिर्भवतो दयायाः पात्रं त्वदीयचरणौ शरणं प्रपद्ये ॥ ५९ ॥
</details>


<details open><summary>विश्वास-प्रस्तुतिः</summary>

विस्रम्भणं त्वयि न यद्यपि मेऽस्ति नापि श्रद्धा यथोक्तवचनार्थगता तथाऽपि ।  
वाचं त्विमां सकृदथाप्यसकृन्मयोक्तां सत्यां कुरुष्व दययैव दयैकसिन्धो ॥ ६० ॥
</details>

<details><summary>मूलम्</summary>

विस्रम्भणं त्वयि न यद्यपि मेऽस्ति नापि श्रद्धा यथोक्तवचनार्थगता तथाऽपि ।  
वाचं त्विमां सकृदथाप्यसकृन्मयोक्तां सत्यां कुरुष्व दययैव दयैकसिन्धो ॥ ६० ॥
</details>


<details open><summary>विश्वास-प्रस्तुतिः</summary>

पापीयसोऽपि शरणागतिशब्दभाजो नोपेक्षणं मम तवोचितमीश्वरस्य ।  
त्वज्ज्ञानशक्तिकरुणासु सतीषु नेह पापं पराक्रमितुमर्हति मामकीनम् ॥ ६१ ॥
</details>

<details><summary>मूलम्</summary>

पापीयसोऽपि शरणागतिशब्दभाजो नोपेक्षणं मम तवोचितमीश्वरस्य ।  
त्वज्ज्ञानशक्तिकरुणासु सतीषु नेह पापं पराक्रमितुमर्हति मामकीनम् ॥ ६१ ॥
</details>