+++
title = "रघुवीर-गद्यम्"
unicode_script = "devanagari"
+++
रघुवीर गद्यं अथवा श्रीमहावीरवैभवम्।    

<details><summary>विस्तारः (द्रष्टुं नोद्यम्)</summary>


<div class="videoEmbed"  src="https://youtu.be/MDGzS50X2WI" caption="आण्डवन्"></div>
<div class="videoEmbed"  src="https://www.youtube.com/watch?v=fUCDA3p4r2k" caption="रघुरामाभिषेकः (अपूर्णम्)"></div>
</details>



जयत्य् आश्रित-सन्त्रास-ध्वान्त-विध्वंसनोदयः ।  
प्रभावान् सीतया देव्या परम-व्योम भास्करः ॥

जय जय महावीर !  
महाधीर धौरेय !  
देवासुर-समर-समय-समुदित-निखिल-निर्जर-निर्धारित--निरवधिक-माहात्म्य !  
दशवदन-दमित-दैवत-परिषद्-अभ्यर्थित--दाशरथि-भाव !  
दिनकर-कुल-कमल-दिवाकर !  
दिविषद्-अधिपति-रण-सहचरण--चतुर-दशरथ-चरम-ऋण-विमोचन !  
कोसल-सुता-कुमार-भाव--कञ्चुकित--कारणाकार+++(=??)+++ !  
कौमार-केलि-गोपायित-कौशिकाध्वर  
रणाध्वर-धुर्य--भव्य-दिव्यास्त्र-वृन्द--वन्दित !  
प्रणत-जन-विमत-विमथन--दुर्-ललित-दोर्--ललित !  
तनुतर-विशिख--विताडन--विघटित--विशरारु+++(=ऋषि)+++-शरारु--ताटका-ताटकेय !  
जड-किरण-शकल-धर--जटिल-नट-पति--मकुट-नटन-पटु-विबुध-सरिद्--अति-बहुल-मधु-गलन-ललित--पद-नलिन--रज-उप-मृदित-निज-वृजिन+++(=पाप)+++--जहद्-उपल-तनु-रुचिर--परम-मुनि-वर-युवति--नुत !  
कुशिक-सुत-कथित-विदित-नव-विविध-कथ !  
मैथिल-नगर-सुलोचना--लोचन-चकोर-चन्द्र !  
खण्ड-परशु+++(=शिव)+++-कोदण्ड+++(=धनुः)+++-प्रकाण्ड-खण्डन-शौण्ड--भुज-दण्ड !  
चण्ड-कर--किरण-मण्डल--बोधित-पुण्डरीक-वन--रुचि--लुण्टाक-लोचन !  
मोचित-जनक-हृदय-शङ्कातङ्क !  
परिहृत--निखिल-नर-पति-वरण--जनक-दुहितृ--कुच-तट-विहरण-समुचित--कर-तल !  
शत-कोटि-शत-गुण--कठिन--परशु-धर-मुनि-वर--कर-धृत--दुरवनम-तम--निज-धनुर्--आकर्षण-प्रकाशित-पारमेष्ठ्य !  
क्रतु-हर--शिखरि-कन्दुक-विहृत्य्-उन्मुख--जगद्-अरुन्-तुद--जित-हरिद्-अन्त-दन्तुर+उदन्त--  
दश-वदन--दमन-कुशल--दश-शत-भुज-नृपति--कुल-रुधिर-झर-भरित--पृथुतर-तटाक-तर्पित-पितृक--  
भृगु-पति--सुगति-विहति-कर-नत-परुस्+++(=पर्व)+++-इषु-परिघ !  
अनृत-भय-मुषित-हृदय--पितृ-वचन-पालन-प्रतिज्ञा-ऽवज्ञात-यौवराज्य !  
निषाद-राज-सौहृद-सूचित-सौशील्य-सागर !  
भरद्वाज-शासन-परिगृहीत--विचित्र-चित्र-कूट-गिरि-कटक-तट-रम्यावसथ !  
अनन्य-शासनीय !  
प्रणत-भरत--मकुट-तट-सुघटित--पादुकाग्र्याभिषेक-निर्वर्तित--सर्व-लोक--योग-क्षेम !  
पिशित-रुचि-विहित-दुरित--वल-मथन+++(=इन्द्र)+++-तनय--बलि-भुग्--अनु-गति--स-रभस--शयन-तृण-शकल--परिपतन-भय-चरित--स-कल सुर-मुनि-वर--बहु-मत--महास्त्र-सामर्थ्य !  
द्रुहिण--हर--वल-मथन--दुर्-आलक्ष्य--शर-लक्ष्य !  
दण्डका--तपो-वन--जङ्गम-पारिजात !  
विराध-हरिण-शार्दूल !  
विलुलित-बहु-फल-मख-कलम+++(=सस्य-नाल)+++--रजनि-चर--मृग-मृगयारम्भ-सम्भृत--चीर-भृद्-अनुरोध !  
त्रि-शिरः-शिरस्-त्रितय--तिमिर-निरास--वासर-कर !  
दूषण-जल-निधि-शोशाण--तोषित-ऋषि-गण--घोषित-विजय घोषण !  
खरतर--खर-तरु--खण्डन--चण्ड-पवन !  
द्विसप्त-रक्षः-सहस्र--नल+++(=कलम)+++-वन-विलोलन--महा-कलभ !  
असहाय-शूर !  
अनपाय-साहस !  
महित-महा-मृध-दर्शन-मुदित-मैथिली--दृढ-तर-परिरम्भण-विभव--विरोपित-विकट-वीर-व्रण !  
मारीच--माया-मृग-चर्म-परिकर्मित+++(=भूषित)+++-निर्भर-दर्भास्तरण !  
विक्रम-यशो-लाभ--विक्रीत-जीवित--गृघ्र-राज-देह-दिधक्षा--लक्षित-भक्त-जन-दाक्षिण्य !  
कल्पित-विबुध-भाव--कबन्धाभिनन्दित !  
अवन्ध्य-महिम--मुनि-जन-भजन--मुषित-हृदय-कलुष--शबरी-मोक्ष-साक्षि-भूत !  
प्रभञ्जन-तनय--भावुक-भाषित--रञ्जित-हृदय !  
तरणि-सुत-शरणागति--परतन्त्री-कृत--स्वातन्त्र्य !  
द्रुत-घटित--कैलास-कोटि-विकट+++(=विशाल)+++--दुन्दुभि-कङ्काल-कूट--दूर-विक्षेप-दक्ष--दक्षिणेतर-पादाङ्गुष्ठ--दर+++(=ईषत्)+++-चलन--विश्वस्त-सुहृद्-आशय !  
अति-पृथुल--बहु-विटपि--गिरि--धरणि-विवर--युगपद्-उदय--विवृत--चित्र-पुङ्ख+++(=बाण)+++-वैचित्र्य !  
विपुल-भुज-शैल मूल निबिड निपीडित रावण रणरणक जनक चतुरुदधि  
विहरण चतुर कपि-कुल पति हृदय विशाल शिलातल-दारण दारुण शिलीमुख !  
अपार पारावार परिखा परिवृत परपुर परिसृत दव दहन  
जवन-पवन-भव कपिवर परिष्वङ्ग भावित सर्वस्व दान !  
अहित सहोदर रक्षः परिग्रह विसंवादिविविध सचिव विप्रलम्भ समय  
संरम्भ समुज्जृम्भित सर्वेश्वर भाव !  
सकृत्प्रपन्न जन संरक्षण दीक्षित !  
वीर !  
सत्यव्रत !  
प्रतिशयन भूमिका भूषित पयोधि पुलिन !  
प्रलय शिखि परुष विशिख शिखा शोषिताकूपार वारि पूर !  
प्रबल रिपु कलह कुतुक चटुल कपि-कुल कर-तलतुलित हृत गिरिनिकर साधित  
सेतु-पध सीमा सीमन्तित समुद्र !  
द्रुत गति तरु मृग वरूथिनी निरुद्ध लङ्कावरोध वेपथु लास्य लीलोपदेश  
देशिक धनुर्ज्याघोष !  
गगन-चर कनक-गिरि गरिम-धर निगम-मय निज-गरुड गरुदनिल लव गलित  
विष-वदन शर कदन !  
अकृत चर वनचर रण करण वैलक्ष्य कूणिताक्ष बहुविध रक्षो  
बलाध्यक्ष वक्षः कवाट पाटन पटिम साटोप कोपावलेप !  
कटुरटद् अटनि टङ्कृति चटुल कठोर कार्मुक !  
विशङ्कट विशिख विताडन विघटित मकुट विह्वल विश्रवस्तनयविश्रम  
समय विश्राणन विख्यात विक्रम !  
कुम्भकर्ण कुल गिरि विदलन दम्भोलि भूत निःशङ्क कङ्कपत्र !  
अभिचरण हुतवह परिचरण विघटन सरभस परिपतद् अपरिमितकपिबल  
जलधिलहरि कलकल-रव कुपित मघव-जिदभिहनन-कृदनुज साक्षिक  
राक्षस द्वन्द्व-युद्ध !  
अप्रतिद्वन्द्व पौरुष !  
त्र यम्बक समधिक घोरास्त्राडम्बर !  
सारथि हृत रथ सत्रप शात्रव सत्यापित प्रताप !  
शितशरकृतलवनदशमुख मुख दशक निपतन पुनरुदय दरगलित जनित  
दर तरल हरि-हय नयन नलिन-वन रुचि-खचित निपतित सुर-तरु कुसुम वितति  
सुरभित रथ पथ !  
अखिल जगदधिक भुज बल वर बल दश-लपन लपन दशक लवन-जनित कदन  
परवश रजनि-चर युवति विलपन वचन समविषय निगम शिखर निकर  
मुखर मुख मुनि-वर परिपणित!  
अभिगत शतमख हुतवह पितृपति निरृति वरुण पवन धनदगिरिशप्रमुख  
सुरपति नुति मुदित !  
अमित मति विधि विदित कथित निज विभव जलधि पृषत लव !  
विगत भय विबुध विबोधित वीर शयन शायित वानर पृतनौघ !  
स्व समय विघटित सुघटित सहृदय सहधर्मचारिणीक !  
विभीषण वशंवदी-कृत लङ्कैश्वर्य !  
निष्पन्न कृत्य !  
ख पुष्पित रिपु पक्ष !  
पुष्पक रभस गति गोष्पदी-कृत गगनार्णव !  
प्रतिज्ञार्णव तरण कृत क्षण भरत मनोरथ संहित सिंहासनाधिरूढ !  
स्वामिन् !  
राघव सिंह !  
हाटक गिरि कटक लडह पाद पीठ निकट तट परिलुठित निखिलनृपति किरीट  
कोटि विविध मणि गण किरण निकर नीराजितचरण राजीव !  
दिव्य भौमायोध्याधिदैवत !  
पितृ वध कुपित परशु-धर मुनि विहित नृप हनन कदन पूर्वकालप्रभव  
शत गुण प्रतिष्ठापित धार्मिक राज वंश !  
शुच चरित रत भरत खर्वित गर्व गन्धर्व यूथ गीत विजय गाथाशत !  
शासित मधु-सुत शत्रुघ्न सेवित !  
कुश लव परिगृहीत कुल गाथा विशेष !  
विधि वश परिणमदमर भणिति कविवर रचित निज चरितनिबन्धन निशमन  
निर्वृत !  
सर्व जन सम्मानित !  
पुनरुपस्थापित विमान वर विश्राणन प्रीणित वैश्रवण विश्रावित यशः  
प्रपञ्च !  
पञ्चतापन्न मुनिकुमार सञ्जीवनामृत !  
त्रेतायुग प्रवर्तित कार्तयुग वृत्तान्त !  
अविकल बहुसुवर्ण हय-मख सहस्र निर्वहण निर्वर्तित  
निजवर्णाश्रम धर्म !  
सर्व कर्म समाराध्य !  
सनातन धर्म !  
साकेत जनपद जनि धनिक जङ्गम तदितर जन्तु जात दिव्य गति दान दर्शित नित्य  
निस्सीम वैभव !  
भव तपन तापित भक्तजन भद्राराम !  
श्री रामभद्र !  
नमस्ते पुनस्ते नमः ॥

चतुर्मुखेश्वरमुखैः पुत्र पौत्रादि शालिने ।  
नमः सीता समेताय रामाय गृहमेधिने ॥

कविकथक सिंहकथितं  
कठोत सुकुमार गुम्भ गम्भीरम् ।  
भव भय भेषजमेतत्  
पठत महावीर वैभवं सुधियः ॥
