+++
title = "१ शरणागतिगद्यम्"

+++

<details><summary>वेङ्कट-नाथः</summary>

**ऐश्वर्ये शीले** चान्वितेन आदि-शब्देन परत्वसौलभ्यौपयिकगुणवर्गद्वयसङ्ग्रहः; 'सर्वैश्वर्यगुणोपेतां नित्यं तद्धर्मधर्मिणीम्' (ब्रा.पु.) इत्य्-आदिभिरेतत्सिद्धिः । अत्र परस्परेच्छाविघाताभावादैश्वर्यमनुरूपम् । शीलञ्च गुहादिषु रामस्येव, त्रिजटादिषु तस्याः प्रसिद्धम्। एवं पतिपारार्थ्ययुक्ततदितरसर्वशेषित्वान्विता नामन्येषामपि गुणानामानुरूप्यं सुगमम् । 'ब्रह्मेशादिसुरव्रजस्सदयितस्त्वद्दासदासीगणः ' (च. श्लो. १) इत्युक्तेभ्य स्सातिशय असङ्ख्यातगुणेभ्यो व्यावृत्त्यर्थमाह अनवधिकातिशयासङ्ख्येय इति । अनवधिकत्वम्[^१_pg8] इह स्वापेक्षया उत्कृष्टावधिराहित्यम् । ननु भगवत एव ऐश्वर्यमनवधिकातिशयम्; 'तमीश्वराणां परमं महेश्वरम्' (श्वे.उ.६-७), 'सर्वेश्वरेश्वरः कृष्णः', (वि.ध.७४-४४) 'न त्वत्समश्चाभ्यधिकश्च दृश्यते ) ( श्वे.उ.६-८) 'न त्वत्समोऽस्त्यभ्यधिकः कुतोऽन्यः' (भ.गी.११-४३) इत्य्-आदिभिस्तथोक्तेः । 'पुम्प्रधानेश्वरेश्वरी' (ल.स. १) इति नाम तु स्त्रीप्रत्य यानुपपत्तेः, श्रुत्यादिविरोधाच्च अन्यथा नेयम् । 'पुम्प्रधानयोः' गोबलीवर्द न्यायेन विशेषत उक्तानां ब्रह्मादीश्वराणाञ्च भगवानीश्वरः तत्पत्नी इयमिति, 'पुंयोगादाख्यायाम्' (पा.सू. ४-१-४८) इति स्त्रीप्रत्ययोपपत्तिः । पुम्प्रधाने स्वशक्तयैव नियच्छति । ईश्वरञ्च वाल्लभ्येनेति निर्वाहो विरूपः क्लिष्टश्च । 'ईश्वरीं सर्वभूतानां' (श्रीसू. ९) इत्येतदप्येतेन गतार्थमिति । अत्रोच्यते-यद्यपि नाम्नि तथा निर्वाह; तथाऽपि श्रुतौ न तथा स्यात्, 'सर्वभूतानाम्' इति षष्ठ्यन्वयवैघट्यप्रसङ्गात् । स्त्रीप्रत्ययस्तु बाहुलकेन नेयः । 'अस्येशाना

[^१_pg8]: अनवधिकातिशयत्वम् - स्वापेक्षया उत्कृष्टावधिराहित्यम् । 


[^1_pg8]: पद्मो गदोअ। 


[^2_pg8]: चिक्लीतोअ । 


<dg 8/>

जगतो विष्णुपत्नी' (तै. सं. ४-४-१२) इति च मन्त्रान्तरेण उक्तम् । तदपि हि तद्विभूतिभूतभूमिविषयत्वात् तत्पर्यवसाय्येव । श्रीवैकुण्ठगद्ये च शेषादीनामपि तदाज्ञानुविधायित्वमुक्तम्, 'शेषशेषाशनादि सर्व परिजनं भगवतस्तत्तदवस्थोचित-परिचर्यायामाज्ञापयन्त्या' (वै.ग.) इति । आहुश्च भगवद्यामुनाचार्याः - 'यस्यास्ते महिमानमात्मन इव त्वद्वल्लभोऽपि प्रभुः, नालं मातुमियत्तया निरवधिं नित्यानुकूलं स्वतः' (च.श्लो. २) इति । वेदार्थसङ्ग्रहे च उक्तं, स्वाभिमत[^1_pg9] स्वानुरूपस्वरूपरूपगुणविभवैश्वर्यशीलाद्यनवधिकमहिममहिषी' इति । उक्तञ्च श्रीवत्साङ्कमिश्रैः - 'देवि! त्वन्महिमावधिर्न हरिणा नापि त्वया ज्ञायते' (श्रीस्त. ८) इति । तदात्मजैश्च 'प्रशकनबल' - इत्यारभ्य, - 'तव भगवतश्चैते साधारणा गुणराशयः' (श्रीगु.र.को. ३२) इति । न चैतावता भगवतो निस्समाभ्यधिकत्वविरोधः; प्रत्युत तत्प्रतिष्ठापनमेव, 'ह्रीश्च ते लक्ष्मीश्च पत्न्यौ' (तै. आर. ३-१३-४१) इति श्रुतेः । न ह्येवंविधपत्नी विशिष्टत्वं कस्यचित् अन्यस्य[^2_pg9] अस्ति, येन तत्साम्यादिशङ्का स्यात् । उपबृंहितञ्च 'अप्रमेयं हि तत्तेजो यस्य सा जनकात्मजा' (रा.अर.३७-१८) इति । एवमस्याश्शीलादीनामनवधिकातिशयत्वेऽप्यविरोधः 'यथा प्रभागुणोत्कर्षे भास्करो निस्समाधिकः । श्रीमानपि तथैव स्यात्पतिः पत्नीगुणोन्नतौ ॥ ज्ञानभोगसमानत्वे नित्यमुक्तेश्वरेषु च । यथा वैषम्यनियतिस्तथैवाऽत्रेत्यनाविलम्' ॥ शास्त्रेषु बहुधा भगवद्गुणत्वादिरूपेण निर्दिष्टायास्तस्याः कैश्चिन्निर्गुण त्वादिकं शङ्क्यते[^3_pg9] इति तद्व्युदासाय[^4_pg9] कल्याणगुणोक्तिः । गुणत्वादिनिर्देशास्तु अस्या द्रव्यत्वाद्यविरोधेन अन्यपरा इति तत्र तत्र द्रष्टव्यम्। 'ततोऽवलोकिता देवाः' (वि.पु.१-९-१०६) 'त्वयाऽवलोकितस्सद्यः' (वि.पु. १-९-१३०) 'स श्लाघ्यस्स गुणी धन्यः' (वि.पु.१-९-१३१) इत्य्-आदिभिरेतदवलोकनात् क्षुद्राणामपि गुणसिद्धौ, सर्वकल्याणगुणशालित्वमस्याः कैमुत्यसिद्धम् । कल्याणत्वं मोक्षपर्यवसायितत्त्वज्ञानादिमङ्गलावहत्वं स्वयं नित्यानुकूलत्वञ्च । 'न ते वर्णयितुं शक्ता गुणान् जिह्वाऽपि वेधसः' (वि.पु.१-९-१३३) इत्याद्यभिप्रेतसर्वापरिच्छेद्यगुणानन्त्यातिशयसूचनाय गणशब्दः; ऐश्वर्यादेरनेकावान्तरगुणसमुदायात्मकत्वाद्वा, 'प्रकृष्टं विज्ञानम्' (व. स्त. १५) इत्य्-आदि-न्यायात् ।

[^1_pg9]: स्वाभिमर्तानित्यनिरवद्यअ । 


[^2_pg9]: तदन्यस्य अ । 


[^3_pg9]: शङ्क्येत - अ । 


[^4_pg9]: तन्निरासाय आ । 

</details>

<dg 9/>

श्रियम्, देवीम्, नित्यानपायिनीम् 

<details><summary>सुदर्शन-भट्टः</summary>

सदाऽपराधानभिज्ञतायै नित्यानपायिनीम् इति पदम् ।
</details>

  

<details><summary>वेङ्कट-नाथः</summary>

अथ विभूतितोऽपि मङ्गलनिर्वाहकत्वं प्रदर्शयति-पद्मवनालयाम् इति । एतेन 'पद्मे स्थितां पद्मवर्णाम्', (श्रीसू. ४) 'गन्धद्वाराम्' (श्रीसू. ९) इत्याद्याम्नातसौवर्ण्यसौगन्ध्यातिशयोऽपि सूचितः । तच्छरणवरणमन्त्रे चोक्तम् - 'तां पद्मनेमीं शरणमहं प्रपद्ये' (श्रीसू.५) इति नाभिस्थानीयकर्णिकावस्थानात्प-द्ममस्याः नेमिवद्भवति । 'पद्ममेव नेमिः - नयनसाधनं यस्यास्सा पद्मनेमी' इति केचित्; 'मातरं पद्ममालिनीम्', (श्रीसू. ११) 'आर्दां पुष्करिणीं पुष्टिं पिङ्गलां पद्ममालिनीं,' (श्रीसू.१३) 'श्रीनिलयमालाधारिणी', (श्रीमन्त्रम्) 'प्रियाणि तस्याः पुष्पाणि कमलानि विदुर्बुधाः,' (धनदीये) 'विकासिकमलस्थिता' (वि.पु.१-९-१००) इत्य्-आदि-ष्वप्यस्याः विशेषतः पद्माङ्गीकारश्रुतेः । श्रीविष्णुस्मृत्यादिषु विस्तरेणोक्तानां मङ्गल्यविभूतिभेदानाम् इयं विशेषतो देवतेति ज्ञापयितुमिह सुप्रसिद्धमुख्यमङ्गलभूतपद्मवनोदाहरणम् । 'यत्र पद्मवनानि[^१_pg10] च' इति भगवतो विशेषसन्निधिस्थाने पद्मवने तद्विग्रह इव ' असौ विशेषेण[^1_pg10] सन्निधत्ते । एतेन'साऽहं वै पङ्कजे जाता सूर्यरश्मिप्रबोधिते । भूत्यर्थं सर्वभूतानां पद्मा श्रीः पद्ममालिनी' ॥ (म.भा. शां. २२१-२०) इति श्रीवासवसंवादोक्तं सर्वभूतोज्जीवनार्थावतारसौलभ्यमपि प्रदर्शितं भवति । एवं मङ्गलगुणविभूतियोगेन निर्दोषत्वमपि सङ्कलय्याह - भगवतीम् इति । 'ज्ञानशक्तिबल' (वि.पु.६-५-७४) इत्यारभ्य 'विना हेयैर्गुणादिभिः' (वि. पु. ६-५-७५) इति हि स्मर्यते । 

[^१_pg10]: पद्मवनानि'तुलसी काननं यत्र फुल्लपद्मवनानि च । वसन्ति वैष्णवा यत्र तत्र सन्निहितो हरिः' ॥ इति वचनमिहाभिप्रेतम् । 


[^1_pg10]: विशेषणासौआ । 


###### श्रीशब्दनिर्वचनम्
अथोक्तवक्ष्यमाणसर्वातिशयस्थापिकया सुप्रसिद्धस्वासाधारणसमाख्यया सर्वसमाश्रयणीयत्वादिकमाहश्रियम् इति । एवं हि श्रीशब्दो निरुच्यते
</details>

<dg 10/>

निरवद्याम्, 

<details><summary>सुदर्शन-भट्टः</summary>

दौर्लभ्यरूपाऽवद्यरहिता निरवद्या ।
</details>

  

<details><summary>वेङ्कट-नाथः</summary>

शृणाति निखिलान्दोषान् श्रीणाति च गुणैर्जगत् । श्रीयते चाखिलैर्नित्यं श्रूयते च परम्पदम् ॥ (अहि.सं.५१-६५) इति । 'श्रयन्तीं श्रीयमाणाञ्च शृणन्तीं शृण्वतीमपि' । ( अहि. सं. २१-८) इति च ।अस्य च नाम्नस्सर्वप्रकारोत्कर्षज्ञापकत्वम् आहुः - 'श्रीरित्येव च नाम ते भगवति ! ब्रूमः कथं त्वां वयम्' (च.श्लो.१) इति । 'श्रीरसि यतः' (श्रीगु.र.को.२९) इति च । भगवन्नारायण-पदोक्तस्यानुरूप्यञ्च भगवतीम्, श्रियम् इति, पदाभ्यां दर्शितम् । श्रीपदनिरुक्तिभिस्संश्रित-दोषनिराकरणम्, प्राप्यरुचिप्रापकाध्य वसायादिप्रदानमुपायस्वरूपनिर्वर्तकत्वम् । 'पितेव त्वत्प्रेयान्' (श्रीगु.र.को.५२) इत्युक्तं[^1_pg11] प्रतिप्रसादजनकत्वञ्च सिद्धम् । एवमाश्रितार्थव्यापारास्तदनुगुणावतारादयश्च न कर्मकृत इत्याह-देवीम् इति। भर्तुर्लीलायामैकरस्यात्तदनुगुणव्यापारोपपत्तिरिति भावः। भगवतीमित्यादिपदत्रयेण द्विषट्कार्णस्थ[^१_pg11] भगवद्वासुदेवपदार्थानुरूप्यञ्च ज्ञाप्यते । श्रियं देवीम् इति समभिव्याहारेण, 'श्रियं देवीमुपह्वये श्रीर्मा देवी जुषताम्' । (श्रीसू. ३) 'श्रीर्देवी पयसस्तस्मादुत्थिता धृतपङ्कजा' ॥ (वि.पु.१-९-१००) इत्यादयश्श्रुतिस्मृतयः सूच्यन्ते । 'श्रियः श्रीश्च भवेदग्र्या' (रा.अयो.४४-१५) इत्याद्युक्तं पतिसम्बन्धेन द्योतमानत्वादिकमपि देवीमित्यनेन गम्यते । एवं 'क्रीडार्थमवतीर्णस्य तस्य' इत्याद्युक्तलोकानुकम्पाहेतुकावतारायाः अपि तस्याः 'पश्यतां सर्वदेवानां ययौ वक्षःस्थलं हरेः, (वि.पु.१-९-१०५) 'मया विना शुष्यति शोकदीनम्' (रा. सुं.३६-२८) इत्य्-आदिभिरागन्तुकसंश्लेष विश्लेषादिव्यपदेशात् कथमपराधभीतानां तत्तदवस्थासु तत्पुरस्कारेण भगवदाश्रयणं स्यादित्यत्राह - नित्यानपायिनीम् इति । 'श्रीवत्सवक्षा नित्यश्रीः' (रा.यु.११४-१५) 'नित्यैवैषा जगन्माता विष्णोः श्रीरनपायिनी, (वि.पु.१-८-१७) 'अन्येषु चावतारेषु विष्णोरेषाऽनपायिनी', (वि.पु.१-९-१४४) 'भगवद्वासुदेवस्य नित्यैवैषाऽनपायिनी,'

[^१_pg11]: द्विषट्कार्णस्थः - द्वादशाक्षरमन्त्रस्थः इत्यर्थः । अक्षरवाची, अर्णशब्दोऽपि प्रामाणिकः । अत एव सहस्रनामभाष्यनिरुक्तौ, 'वस्वर्णो मनुरुज्वलः', 'सप्तार्णो मृत्युनाशकः' इत्य्-आदि प्रयोगाः दरीदृश्यन्ते ।  


[^1_pg11]: इत्याद्युक्तं - अ । 

[^2_pg11]: अवगम्यते - अ ।??

</details>

<dg 11/>

<details><summary>वेङ्कट-नाथः</summary>

'महाविभूतेस्सम्पूर्णषाड्गुण्यवपुषः प्रभोः । मम सर्वात्मभूतस्य नित्यैवैषानपायिनी' ॥ (ब्रा.पु.) इत्य्-आदिभिरनयोर्न कदाचिदपि विश्लेषः । अवतारेष्वपि कदाचिद्विश्लेषशोकादेरभिनयमात्रमेव । इदञ्च श्रीमद्रामायणान्ते सूचितम्'रामस्य सव्यपार्श्वे तु पद्मा श्रीस्समवस्थिता । दक्षिणे ह्रीर्विशालाक्षी व्यवसायस्तथाग्रतः' (रा.उत्त.१०९-६) इति। एवं देवीमित्यन्तेन व्याख्येयस्थश्रीशब्दार्थो दर्शितः। तन्मुखेन नित्यं भगवतस्सुखप्रसादनीयत्वं व्यञ्जयितुं[^1_pg12] नित्यानपायिनीम् इत्यन्तेन तत्रत्यमतुबर्थश्चोक्तो भवति। ननु भगवतीमित्यादिभिस्स्वतो निर्दोषत्वादौ नित्यसम्बन्धे च सिद्धेऽपि स्त्रीत्वोपाधिवशात्कदाचित्पतिपारार्थ्यवैमुख्यम्, पतिप्रतिकूलाभिप्रायत्वम्, अविमृश्यकारित्वम्,नृशंसत्वम्, निग्रहरुचित्वञ्च 'शतह्रदानां लोलत्वं मत्स्यानां प्रतिकूलताम्[^2_pg12] । गरुडानिलयोश्शैघ्र्यम् अनुगच्छन्ति योषितः' ॥ (रा.अर.१३-६) 'विद्यते स्त्रीषु चापल्यं' (रा.युद्ध. १६-९) 'किं न कुर्वन्ति योषितः। इत्य्-आदिभिः प्रसिद्धं यदि स्यात्तदा कथं नित्यमशरण्यशरण्यत्वं स्यादित्यत्राहनिरवद्याम् इति । सामान्यतस्स्त्रीत्वनिबन्धनदोषवचनं क्षेत्रज्ञेष्वेव कर्मोपाधिविशेषनियतं प्रायिकञ्चेति नास्याः तत्प्रसङ्गः । उक्तञ्च तथैव, 'अनवद्याऽनवद्याङ्गी नित्यं तद्धर्मधर्मिणी' (ल.तं.१७-३१) इति । श्रीरामायणे च 'इयन्तु भवतो भार्या दोषैरेतैर्विवर्जिता' (रा. अर. १३-७) इति। किञ्च, 'आनृशस्यं परो धर्मस्त्वत्त एव मया श्रुतः' (रा. सुं. ३८-४१) इति स्मारयन्त्या नृशंसत्वप्रसङ्ग एव नास्ति । निग्रहरुचिञ्च समर्थाया एवास्या अत्यन्तापकारिष्वपि न सम्भवतीति स्ववाक्यसिद्धम्, 'असन्देशात्तु रामस्य तपसश्चानुपालनात् । न त्वां कुर्मि दशग्रीव! भस्म भस्मार्ह ! तेजसा' ॥ (रा.सुं.२७-२०) इति एतद्विभूतिभूत देवतादिषु [^3_pg12] स्वकर्म[^4_pg12] वशादीदृशदोषसम्भवेऽपि नास्याः तन्मूलभूतसङ्कल्पः ! देवदेवदिव्यमहिषीम्

[^1_pg12]: तच्चरण्य आ। 


[^2_pg12]: ब्रह्माण्ड आ। 


[^3_pg12]: सर्वजन्तून्प्रति आ । 

</details>

<details><summary>सुदर्शन-भट्टः</summary>

कृताऽभिषेका-महिषी । अतः अप्रतिहतचिकीर्षिता ।
</details>

  

<details><summary>वेङ्कट-नाथः</summary>

'त्वया देवि ! परित्यक्तं सकलं भुवनत्रयम् । विनष्टप्रायमभवत्त्वयेदानीं समेधितम्' ॥ (वि.पु.१-९-१२३) 'सन्त्यक्ता ये त्वयाऽमले!' (वि.पु.१-९-१२९) इत्य्-आदि-षूक्तसन्त्यागोऽप्युपेक्षामात्रम् । तच्च प्रीतिकोपविरहेणावस्थानम् । नन्वेवं भगवदभिमतत्वादिकं शरण्य[^1_pg12] त्वौपयिकं सर्वं तत्पत्न्यन्तरेऽपि स्यात् 'विष्टम्भो दिवो धरुणः पृथिव्याः' (तै.सं.४-४-१२) इत्य्-आदिभिस्तन्माहात्म्यप्रसिद्धेः; तारतम्यन्तु दुरूहम् । अतः कथम् अशरण्यशरण्यामनन्यशरण इत्युच्यते ? तत्राह - देवदेवदिव्यमहिषीम् इति । यथा मनुष्यादिभ्योऽ धिकानां ब्रह्मादिदेवानां मनुष्यस्थानीयानां सर्वप्रकारसमधिकतया भगवान् देवः, तथा ब्रह्मदिदेवपत्नीभ्यस्समधिकानां भगवत्पत्नीनामप्यसौ प्रधानतमेत्यभिप्रायेणात्र दिव्यशब्दः । इयं ह्युभयाधिष्ठानैकशेषित्वसाम्राज्येन सर्वमङ्गलप्रदायित्वादिभिश्च प्रकृष्यत इति भगवच्छास्त्रे उक्तम् । तथा ब्राह्मो[^2_pg12] पुराणेऽपि'अनन्त नामधेया च शक्तिचक्रस्य नायिका' (ब्र.पु) इति । पत्न्यादिषु शक्तिशब्दस्तद्विहारादिकार्योपयुक्तविशेषणत्वाभिप्रायः । तदिदं प्राधान्यं 'कृताभिषेका महिषी' (अमरः.२-६-५) इति विशेषणात् महिषीशब्देनैव वा विवक्षितम् । तदा दिव्यशब्दः तद्विग्रहस्य भगवद्विग्रहस्येवाप्राकृतत्वादिकं व्यनक्ति । एवं चिकीर्षितभङ्गपरिहाराय प्रत्याख्यानानर्हत्वाय च पतिवाल्लभ्यातिशय उक्तः । अथ तथाविधोत्कर्षस्वनिकर्ष-स्वापराधदर्शनजनितसाध्वसपरिहाराय प्रजावात्सल्यातिशयमाह अखिलजगन्मातरम् इति । जगच्छब्द इह चेतनपरः । 'नमामि सर्वलोकानां जननीमब्धिसम्भवाम्', (वि.पु.१-९-११७) 'त्वं माता सर्वलोकानाम्' (वि.पु.१-९-१२६) इत्य्-आदिभिरस्याश्चतुर्मुखादीन् सर्वाञ्जन्तून्प्रति[^3_pg12] मातृत्वात् लोकमातेति नाम पठ्यते । एवमुपबृंहणबलात् 'निचदेवीं

[^1_pg12]: तच्चरण्य आ। 


[^2_pg12]: ब्रह्माण्ड आ। 


[^3_pg12]: सर्वजन्तून्प्रति आ । 

</details>

<dg 12/>

अखिलजगन्मातरम्-अस्मन्मातरम्-अशरण्यशरण्याम्, 

<details><summary>सुदर्शन-भट्टः</summary>

अखिलशब्दः स्वान्तर्भावपरः न ह्यस्मद्वर्जितमिति[^1_pg13] भावः । शरण्यं भगवन्तमलब्धवन्तः - अशरण्याः

[^1_pg13]: ह्यस्मद्वर्जमितिइ 

</details>

<details><summary>वेङ्कट-नाथः</summary>

'मातरम्' (श्रीसू. १२) इत्य्-आदि-षूक्तमस्या मातृत्वं भगवतः पितृत्वेन समानविषयम्, न हि तत् मदेकवर्जम् इदमस्या मातृत्वमित्यभिप्रायेण अखिलशब्दः । तदिदं विश्वमातृत्वप्रदर्शितं निरुपाधिकवात्सल्यं 'रिपूणामपि वत्सलस्य' (रा.यु. ५०-५६) पत्युरनुरूपतमम् । तच्च हितचिन्तारहितेष्वहितचिन्तकेष्वपि कयाचिन्नयत्या कदाचित्फलति । किं पुनरिदानीं हितचिन्तोन्मुखे मयीति भावः । दुस्सहनिरन्तरापराधे दोषैकनिधौ रावणेऽपि हि सोन्मादे पुत्र इव जननीत्वेनैव जातवात्सल्या 'मित्रमौपयिकं कर्तुम्', (रा.सुं.२१-१९) 'विदितस्स हि धर्मज्ञः,' (रा. सुं. २१-२०) 'प्रसादयस्व त्वं चैनम्' (रा. सुं. २१ - २०) इत्य्-आदिभिस्सर्वाधिकं रहस्यमुपदिश्य, तद्भ्रमप्रशमने प्रयतते स्म । एवमखिलजगन्मातरमित्यन्तैः पदैश्चिकीर्षितायाः तत्प्रपत्तेरतिशयितामोघ धर्मत्वं सूचितम् । यथोक्तं काश्यपीये 'नारायणात्मिकां देवीं श्रियं त्रैलोक्यमातरम् । भजमानो महाभाग ! परमो धर्म उच्यते' ॥ (का.सं) इति । अयञ्च तदात्मकत्वव्यपदेशतत्पत्नीत्वाभिप्रायेण । अत्र 'अस्मत्स्वामिन् !' (श.ग.) इति वदस्मन्मातरमित्यपि श्रीविष्णुचित्तादयः पठन्ति; व्याचक्षते च; 'यामुनमुनि वंशजननेन' पुनश्च विशेषेण अस्मन्मातरम् इति । उक्तैस्स्वभावैस्सिद्धमपेक्षितानुगुणमाकारमाह अशरण्यशरण्याम् इति । येषां मोक्षोपायनिष्पत्तिकामानां सर्वलोकशरण्योऽपि न भवेच्छरण्यः, तेषामप्यसौ शरण्या; यथोक्तं त्रिजटया 'भर्त्सितामपि याचध्वं राक्षस्यः ! किं विवक्षया ? । राघवाद्धि भयं घोरं राक्षसानामुपस्थितम्' ॥ (रा.सुं.२७-४५) 'प्रणिपातप्रसन्ना हि मैथिली जनकात्मजा । अलमेषा परित्रातुं राक्षस्यो महतो भयात्' ॥ इति । (रा.सुं. २७-४४)
</details>

<dg 13/>

अनन्यशरणः शरणमहं प्रपद्ये ॥ १ ।॥ 

<details><summary>सुदर्शन-भट्टः</summary>

अहमपि तेष्वेक इत्याह-अनन्य इति ।
</details>

  

<details><summary>वेङ्कट-नाथः</summary>

वानरपरिषदि च एतदनुवदन् वायुसूनुराह[^1_pg14]'अलमेषा परित्रातुं राघवाद्राक्षसीगणम्' ॥ (रा. सुं. ५८-८८) 'ततस्सा ह्रीमती बाला भर्तुर्विजयहर्षिता ॥ अवोचद्यदि तत्तथ्यं भवेयं शरणं हि वः' ॥ (रा. सुं. ५८-९१) इति । 'पापानां वा शुभानां वा' (रा.यु. ११६-४५) इत्यादीनि च प्रभञ्जनसुतं प्रति तद्वाक्यानि । कुपितनरसिंहसमीपागतिभीताश्च प्रजापतिप्रभृतयः तामेव विश्वमातरमाश्रित्य तत्पुरस्कारेण तमुपसेदुरिति पुराणप्रसिद्धम् । आहुश्च 'मातर्मैथिलि ! राक्षसीस्त्वयि तथैवार्द्राऽपराधास्त्वया रक्षन्त्या' (श्रीगु.र.को.५०) इत्य्-आदि । भवत्वेवमशरण्यशरण्यत्वं तस्याः भवतस्तेन किमायातमित्यत्र तदेकप्रपत्तियोग्यां स्वावस्थां दर्शयतिअनन्यशरण इति । 'अन्यच्चरणं यस्य नास्ति सोऽनन्यशरणः'; शरणम् - उपायः । 'उपाये गृहरक्षित्रोः शब्दश्शरणमित्ययम् । वर्तते साम्प्रतन्त्वेष उपायार्थैकवाचकः' ॥ (अहि.सं.३७-३१) इति व्यवस्थापनात् । एवमुत्तरत्रापि द्रष्टव्यम् । उत्तमपुरुषेणैव स्वान्वये सिद्धे अहम् इत्यधिकोक्त्या स्वस्य च दुष्करोपायान्तराशक्तिस्सूच्यते । प्रपद्ये इत्यत्र यद्यपि गत्यर्थेन धातुना बुद्ध्यर्थेन सता अध्यवसायमात्रमुपस्थाप्यते, तथाऽपि प्रमाणानुसारात् शरणशब्द तात्पर्याच्च[^2_pg14] प्रार्थनाद्यन्वितभरन्यासं करोमीत्युक्तं भवति । प्रार्थ्यते चानन्तरं फलविशेषः । यस्तु परस्परोपकारेण दक्षिणादानेन प्रशासनेन वा भरन्यासः, नासौ प्रपत्तिः । नन्विदं मुमुक्षोरेव, भगवद्व्यवच्छेदेन तदन्य प्रपदने[^3_pg14] तदैकान्त्यं विहन्यात्, मैवम्; यथा कर्मयोगादिकमनन्योपासनार्थतया उपादीयते, तथा अनन्यप्रपदनार्थतया उपादीयमानमिदं

[^1_pg14]: वायुसूनुरेवमाह - आ । 


[^2_pg14]: तात्पर्यानुसाराच्च - अ । 


[^3_pg14]: प्रपदनम् आ । 

</details>

<dg 14/>

<details><summary>वेङ्कट-नाथः</summary>

तद्वदैकान्त्यमेव स्थापयति । यथा स्वाधिकारोचितपरिकरार्चने अनन्यत्वाविरोधः, तथेहापि 'आप्तो विष्णोरनाप्तश्च द्विधा परिकरस्स्मृतः । नित्यो वन्द्यो न चानित्यः कर्मवश्यो मुमुक्षुभिः' ॥ (पौ.सं.) इति चोक्तम् । एवं घटकतया वरणेऽपि न विरोधः । अन्यथा गुरुभजनतत्पुरस्कारादिकमपि विरुध्येत । अथ, 'तद्विज्ञानार्थं स गुरुमेवाभिगच्छेत्), (मुं.उ.१-२-१२) 'आचार्यमुपासीत' (आप.ध.१६-१३) इत्य्-आदिभिः तादर्थ्यात् तत्सङ्गृह्यते; इदमपि[^1_pg15] पूर्वोक्तैस्तथैवाविशेषात् । किञ्च श्रियः प्रपत्तिम्, 'चन्द्रां प्रभासाम्' (श्रीसू. ५) इति मन्त्रेणालक्ष्मीनाशनार्थम् आमनन्ति । तथा ' ॠचस्सामानि यजूंषि सा हि श्रीरमृता सताम्' (तै ब्रा. ३-७) इति । या मुमुक्षूणां मोक्षहेतुर्विद्यैव लक्ष्मीः तदभावनाशोऽनया क्रियत इति तदर्थं शरण्याभिप्रायसंवादिनी तन्महिषीप्रपत्तिः युक्तैवेति सिद्धम् । एवं सेयं[^2_pg15] साक्षात्परम्परया वा सर्वफलसाधिका । 'उदाराम्' (श्रीसू. ५) इति श्रौतं पदं ह्यनवच्छिन्नविषयम् । तच्च 'सर्वकामप्रदां रम्यां संसारार्णवतारिणीम् । क्षिप्रप्रसादिनीं लक्ष्मीं [^3_pg15] शरण्यामनुचिन्तयेत्' ॥ इत्य्-आदिभिः स्वायम्भुवादिवचनैरुपबृंहितम् । व्याचख्युश्च 'ऐश्वर्यमक्षरगतिं परमं पदं वा' इत्यारभ्य 'कथय कोऽयमुदारभावः' (श्रीगु.र.को.५८) इति । व्यतिरेकमुखेन चैतत् स्थिरीकृतं चतुःश्लोक्याम्'श्रेयो न ह्यरविन्दलोचनमनः कान्ताप्रसादादृते । संसृत्यक्षरवैष्णवाध्वसु नृणां सम्भाव्यते कर्हिचित्' ॥ (च.श्लो.३) इति । तत्किमत्रापेक्षितमित्यत्राह -पारमार्थिक इति । पारमार्थिकशब्दस्य चरणारविन्दविशेषणत्वे अर्थशब्द प्रयोजनवाची । पारमार्थिकम्[^4_pg15] - परमार्थ इत्यर्थः ।

[^1_pg15]: इयमपि आ । 


[^2_pg15]: सेयम् अ । 


[^3_pg15]: देवीम् आ । 


[^4_pg15]: पारमार्थिकः - आ । 

</details>

<dg 15/>

<details><summary>विषयः - यदुगिरिग्रन्थोक्तः</summary>

स्वस्य भगवच्छरणागतिनैरन्तर्यप्रार्थना
</details>

पारमार्थिक - भगवचरणारविन्दयुगलैकान्तिकात्यन्तिक

<details><summary>सुदर्शन-भट्टः</summary>

किमपेक्षितमित्यत्राह पारमार्थिक इति । अनुभवविशेषणम् । परमपुरुषार्थान्तर्भूतत्वात्, स्वयं परमपुरुषार्थत्वात्, अकृत्रिमत्वाद्वा पारमार्थिकत्वम् । अकृत्रिमत्वम्-निरुपाधिकत्वम्, भक्तिविशेषणं वा पारमार्थिक शब्दः । चरणारविन्द इति मातु स्स्तन्यं[^1_pg16] पुत्रस्येव शेषभूतस्य प्राप्य[^2_pg16] मिति भावः । ऐकान्तिकत्वं फलान्तरार्थत्वाभावात् भगवदेकविषयत्वम् । आत्यन्तिकत्वम् अत एव सदानुवृत्तिः, नित्ययुक्त इति यावत्

[^1_pg16]: स्स्तनम् - इ । 


[^2_pg16]: प्राप्त इ । 

</details>

  

<details><summary>वेङ्कट-नाथः</summary>

यद्वा, परमप्रयोजनभूताऽनुभवग्राह्यं परमभोग्यमित्यर्थः । एतेन परभक्त्यादिजननार्हत्वं व्यज्यते । निर्दोषगुणवत्स्वामिचरणयोस्सेवकस्य भक्तयतिशयः स्यादित्यभिप्रायेण भगवञ्चरणशब्दः । अरविन्दत्वरूपणञ्च उपायदशायामपि स्वादुत्वसूचकम् 'स भ्रातुश्चरणौ गाढम्' (रा. अयो. ३१-२) 'यावन्न चरणौ भ्रातुः' (रा. अयो.९८-८) । 'तस्य ताम्रतलौ तात! चरणौ सुप्रतिष्ठितौ । सुजातमृदुरक्ताभिरङ्गुलीभिरलङ्कृतौ ॥ प्रयतेन मया मूर्ध्ना गृहीत्वा ह्यभिवन्दितौ' ॥ (म.भा.आर.१८६-११९,१२०) इत्य्-आदि-ष्विव अन्योन्ययोगादपि शोभमानत्वद्योतनाय युगलशब्दः । पारमार्थिकशब्दस्य परभक्त्यादिविशेषणत्वे अनुभवविशेषणत्वेऽपि परमप्रयोजनत्वं, भ्रमकैतवराहित्यं वा विवक्षितम् । ऐकान्तिकत्वं प्रयोजनान्तरानन्वयेन तदेकनियतत्वम्; तत एव नित्यानुवृत्तत्वम् आत्यन्तिकत्वम् । अन्यार्थत्वे हि तत्सिद्धौ निवर्तेत । निरतिशयत्वम् आत्यन्तिकत्वम् इति चाहुः ।
</details>

<dg 16/>

परभक्ति - परज्ञानपरमभक्तिकृत

<details><summary>सुदर्शन-भट्टः</summary>

उत्तरोत्तरसाक्षात्काराभिनिवेशः परभक्तिः । साक्षात्कारः परज्ञानम्। उत्तरोत्तरानुभवाभिनिवेशः परमभक्तिः ।
</details>

  

<details><summary>वेङ्कट-नाथः</summary>

अत्र परभक्तिः उत्तरोत्तरसाक्षात्कारेच्छात्मिका धीः, सा च 'या प्रीतिः ' (वि.पु.१-१९-२०) इत्य्-आदि-ष्विव विषयस्वभावजा, न त्विष्टसाधनत्वबुद्धिजा । परज्ञानम् - उत्तरोत्तरसाक्षात्कारः । साक्षात्कृते निरन्तरानुबुभूषा परमभक्तिः । अनुभवस्त्विह अनुकूलतमत्वेन साक्षात्कार एव । नित्यानां मुक्तानाञ्च नित्यानुवृत्तैक रूपानुभवः[^1_pg17] क्षणभेदेन परभक्तित्वाद्याकारभेदैश्च विकल्प्यते । पूर्वपूर्वक्षणेषु उत्तरोत्तरक्षणावच्छिन्नस्वरूपस्य इष्टतमत्वमभिप्रेत्य कृतत्वव्यपदेशः । तस्य मुख्यत्वन्तु योगविशेषजन्यानुभवे । ननु इहोपायभूतपरभक्त्यादिभिः मुक्त[^2_pg17] दशानुभवस्य कृतत्वं मुख्यमेवास्तु; तथासति उपरि श्लोकत्रयोदितज्ञानस्य स्थानत्रयोदितपरभक्तेश्च प्रार्थनमुपपद्येत । तदर्थञ्च यथाभाष्यं सम्प्रतिपन्नाङ्गप्रपत्तिरिह प्रार्थिता स्यात् ? मैवम्, 'प्रकृतिं स्थूलसूक्ष्मरूपां विसृज्य तदानीमेव मत्प्रसादलब्धमच्चरणारविन्दयुगलैकान्तिकात्यन्तिकपरभक्तिपरज्ञान' इत्य्-आदि-वक्ष्यमाण सरूपतया तदनुगुणमिह व्याख्यातुमुचितत्वात्

[^1_pg17]: रूपानुभवे - अ । 


[^2_pg17]: मुक्ति - आ । 


[^1_pg17]: उदाहृतः । 'अहमस्म्यपराधानामालयोऽकिञ्चनोऽगतिः । त्वमेवोपायभूतो मे भवेति प्रार्थनामतिः ॥ शरणागतिरित्युक्ता सा देवेऽस्मिन् प्रयुज्यताम् । तस्यानुबन्धाः पाप्मानस्सर्वे नश्यन्ति तत्क्षणात्' ॥ (अहि.सं.३७-३०,३१) इति । अत्रापि 'त्वमेवोपायभूतो मे भव' इत्य्-आदिभिः, न्यासात्मकत्वं सूच्यते । 'तेषान्तु तपसां न्यासमतिरिक्तं तपश्श्रुतम्' (अहि. सं. ३७-३६) । इति चाह; न्यासशब्दस्य चात्र शरणागतिविषयत्वं दर्शितम् 'निक्षेपापरपर्यायो न्यासः पञ्चाङ्गसंयुतः । सन्यासस्त्याग इत्युक्तश्शरणागतिरित्यपि ॥ इति । (ल.तं. १७-७४) 'न्यास इत्याहुर्मनीषिणो ब्रह्माणम्' (महाना.उ.६३-७९) इत्यत्र न्यासशब्दसामानाधिकरण्यन्त्वन्यपरम् । एवं स्वतन्त्रप्रपत्तिसिद्धौ 'भक्तया परमया वाऽपि प्रपत्त्या वा महामते ! । प्राप्योऽहं नान्यथा प्राप्यो मम कैङ्कर्यलिप्सुभिः' ॥ इति विकल्पोऽपि व्यवस्थितविषय उपपद्यते । श्लोकत्रयोदितज्ञानादिकमप्यत्र स्वयम्प्रयोजनतया प्रार्थ्यत इति न विरोधः । न च प्रपत्तिस्वातन्त्र्ये भाष्यविरोधः । तथा हि 'चतुर्विधा भजन्ते मां जनास्सुकृतिनोऽर्जुन'! (भ.गी. ७ - १६) इत्य्-आदि-नोपासनस्येव, प्रपदनस्यापि 'तावदार्तिस्तथा वाञ्छा तावन्मोहस्तथाऽसुखम् । यावन्न याति शरणं त्वामशेषाघनाशनम्' ॥ (वि.पु.१-९-७३)  

[^1_pg17]: रूपानुभवे - अ । 



[^1_pg17]: प्राप्तिपर्यन्त एव - अ । 

[^1_pg17]: रूपानुभवे - अ । 


[^1_pg17]: उदाहृतः । 'अहमस्म्यपराधानामालयोऽकिञ्चनोऽगतिः । त्वमेवोपायभूतो मे भवेति प्रार्थनामतिः ॥ शरणागतिरित्युक्ता सा देवेऽस्मिन् प्रयुज्यताम् । तस्यानुबन्धाः पाप्मानस्सर्वे नश्यन्ति तत्क्षणात्' ॥ (अहि.सं.३७-३०,३१) इति । अत्रापि 'त्वमेवोपायभूतो मे भव' इत्य्-आदिभिः, न्यासात्मकत्वं सूच्यते । 'तेषान्तु तपसां न्यासमतिरिक्तं तपश्श्रुतम्' (अहि. सं. ३७-३६) । इति चाह; न्यासशब्दस्य चात्र शरणागतिविषयत्वं दर्शितम् 'निक्षेपापरपर्यायो न्यासः पञ्चाङ्गसंयुतः । सन्यासस्त्याग इत्युक्तश्शरणागतिरित्यपि ॥ इति । (ल.तं. १७-७४) 'न्यास इत्याहुर्मनीषिणो ब्रह्माणम्' (महाना.उ.६३-७९) इत्यत्र न्यासशब्दसामानाधिकरण्यन्त्वन्यपरम् । एवं स्वतन्त्रप्रपत्तिसिद्धौ 'भक्तया परमया वाऽपि प्रपत्त्या वा महामते ! । प्राप्योऽहं नान्यथा प्राप्यो मम कैङ्कर्यलिप्सुभिः' ॥ इति विकल्पोऽपि व्यवस्थितविषय उपपद्यते । श्लोकत्रयोदितज्ञानादिकमप्यत्र स्वयम्प्रयोजनतया प्रार्थ्यत इति न विरोधः । न च प्रपत्तिस्वातन्त्र्ये भाष्यविरोधः । तथा हि 'चतुर्विधा भजन्ते मां जनास्सुकृतिनोऽर्जुन'! (भ.गी. ७ - १६) इत्य्-आदि-नोपासनस्येव, प्रपदनस्यापि 'तावदार्तिस्तथा वाञ्छा तावन्मोहस्तथाऽसुखम् । यावन्न याति शरणं त्वामशेषाघनाशनम्' ॥ (वि.पु.१-९-७३)  

[^1_pg17]: रूपानुभवे - अ । 




###### भगवत्प्रपत्तेः स्वतन्त्रतया मोक्षसाधनत्वस्थापनम्
न च भगवत्प्रपत्तेस्स्वतन्त्रतया मोक्षसाधनत्वं नास्तीति वाच्यम्, श्रुतिस्मृतिभगवच्छास्त्रेषु तत्स्वातन्त्र्यदृष्टेः । 'यो ब्रह्माणम्' (श्वे.उ.६-१८) इत्य्-आदिके हि श्वेताश्वतरमन्त्रे हिरण्यगर्भादिकारणभूतपरमपुरुषशरणागतिः मुमुक्षुणा अनुष्ठेयेति प्रतीयते । न च क्वचिदङ्गत्वदर्शनात् गुरुलघुविकल्पानुपपत्तेश्च व्यवहितसाधनत्वं कल्प्यम्; अधिकारिभेदेन व्यवस्थापनात् । तथा च उपबृंहितं ब्राह्मे पुराणे 'शरणं त्वां प्रपन्ना ये ध्यानयोगविवर्जिताः । तेऽपि मृत्युमतिक्रम्य यान्ति तद्वैष्णवं पदम्' ॥ इति । (ब्रा पु. ५३) अहिर्बुध्न्ये च स्पष्टमुक्तम्[^3_pg17]
</details>

[^3_pg17]: सुस्पष्टमुक्तम् - अ । रऱ.-'यद्येन कामकामेन न साध्यं साधनान्तरैः । मुमुक्षुणा यत्साङ्ख्येन योगेन न च भक्तितः ॥ प्राप्यते परमं धाम यतो नावर्तते यतिः । तेन तेनाप्यते तत्तन्न्यासेनैव महामुने! ॥ परमात्मा च तेनैव प्राप्यते पुरुषोत्तमः' ॥ (अहि.सं.३७-२५,२६,२७) इति । प्रपपत्तियोगश्च अविलम्बित फलप्रद एवं 


<dg 17/>

परिपूर्णानवरत-नित्य-विशदतम

<details><summary>सुदर्शन-भट्टः</summary>

परिपूर्णत्वादिपदषट्कम् अनुभवविशेषणम् । परव्यूहादि सर्वावस्थ भगवद्विषयत्वं परिपूर्णत्वम्; सकृत्वव्यावृत्त्यर्थम् अनवरतत्वम् । अविरतेच्छा-वधिमत्वव्युदासाय नित्यत्वम् । विरतनित्यत्वव्युदासाय अनवरतत्वम् । स्नानाग्निहोत्रादिकं हि विरतनित्यम् । परोक्षत्वव्युदासाय विशदतमत्वम् । रऱ.'प्रपत्तेः क्वचिदप्येवं परापेक्षा न विद्यते, सा हि सर्वत्र सर्वेषां सर्वकामफलप्रदा ॥ (सन. सं.) इत्य्-आदिभिस्सर्वाभिमतसाधनत्वावगतेः; सर्वफलसाधारणमपि चरमश्लोकविधेयं तत्र प्रकृतोपायविरोधिपापनिवर्तनरूपोदाहरणविशेषे प्रदर्शयामास। इह तु साध्यान्तरसाधनान्तररहितमन्त्रविवरणप्रवृत्तत्वात्, प्राप्तिविरोधिनिरसनार्थतया उदाहरति । 'तस्मान्नोपाय भक्त्यादिक मिहोच्यत[^1_pg18]' इति सिद्धम् । परभक्त्यादिभिस्साध्यमनुभवादिकं तदभावेऽपि मे प्रपत्तिमात्रेण भवत्विति विवक्षायां प्रस्तुतविरोधाभावेऽपि, वक्ष्यमाणानुसारेण विवक्षान्तरं दर्शितम् । 'आर्तोपच्छन्दनं गद्यं भाष्यन्तु पररञ्जनम् । इत्याविलधियोऽप्येवं प्रसीदेयुः प्रमाणतः' ॥ पुनश्च मुक्तानुभवं परिपूर्णेत्यादिभिः षड्भिः विशिनष्टि । अत्र हि मुमुक्षूणां भगवदनुभवविशेषेषु यथासम्भवं सुकृततारतम्येन परिमिताकारगोचरत्वम्, खद्योतस्फुरणवत् सान्तरत्वम्, कञ्चित्कालम्[^2_pg18] निरन्तरत्वेऽपि सारस्वतस्रोतोन्यायेन विच्छिन्नप्रवाहत्वम्; सामान्यतस्सर्वविषयत्वेऽपि परोक्षरूपत्वम्, स्वयम्प्रियत्वेऽपि मधुरभेषजनयेन मुक्तिरूपस्वप्रयोजन साधनत्वबुध्या उपादेयत्वम्, अत एव सावधिकरसत्वञ्च स्यात् ; निश्शेषनिवृत्तप्रतिबन्धस्य तु न तथेति भावः ।  

[^1_pg18]: भूतपरभक्त्यादिकअ । 

[^2_pg18]: किञ्चित्कालम् आ । 

<dg 18/>

</details>

अनन्यप्रयोजनानवधिकातिशय-प्रिय-भगवदनुभवजनित-अनवधिकातिशयप्रीतिकारित

<details><summary>सुदर्शन-भट्टः</summary>

प्रयोजनान्तरार्थत्वव्युदासाय अनन्यप्रयोजनत्वम् । तत्र हेतुः अनवधिकातिशयप्रियत्वम् । प्रयोजनान्तरत्वाभावेऽपि सावधिकातिशयप्रियत्वव्युदासार्थम्; अनवधिकातिशयप्रियत्वमुक्तम् । ईदृशानुभवेन जनिताऽनवधिकातिशयप्रीतिः - 'अहो मया ईदृशानुभवो लब्धः' इति पूर्वानुभवलब्धविषयनिरवधिकातिशयानुकूलप्रीतिसन्तानरूपा । तया अनुकारितम् ।
</details>

  

<details><summary>वेङ्कट-नाथः</summary>

अत्र प्रीतिहेतुत्वाभिधानेऽपि तदर्थबुध्या उपादेयत्वाभावादनन्यप्रयोजनत्वमविरुद्धम् । तत्र हेतुः अनवधिकातिशयप्रियत्वम् । भगवदनुभव इत्यनेन मुक्तौ पाषाणकल्पत्वपक्षः । स्वात्ममात्रानुभवनिर्गुणप्राप्त्यादिवादश्च व्युदस्यते । सर्वविशिष्टब्रह्मानुभवे प्रधानानुभाव्यञ्च व्यञ्जितम् । अत्र अनुभवजनितप्रीतिर्नाम 'निरतिशयानुकूलोऽयं विषयो मया अनुभूयते' इति । स्वयमपि निरतिशयानुकूल्यवती कृतार्थता बुद्धिः । 'कृतार्थोऽस्मी त्यमन्यत' इतिवत् । सा च सामग्र्यनुवृत्त्या प्रतिक्षणभाविनी प्रवाहविच्छेदरहिता चेत्येके । अन्ये तु प्रीतेस्स्वरूपतोऽनुवृत्तत्वेऽपि पूर्ववदनुभवस्यैव प्रयोज्यप्रयोजकाकारविभागेन जन्यजनकवाचोयुक्तिः इति । अस्याश्च प्रीतेः अनवधिकातिशयत्वं प्रीत्यन्तरापेक्षया निकृष्टत्वविरहात् । ईश्वरस्य नित्यानामपि हि न मुक्तेभ्योऽतिशयिता प्रीतिः । 'श्रोत्रियस्य चाकामहतस्य (तै. उ. आन. ८) 'भोगमात्रसाम्यलिङ्गाञ्च' (ब्र.सू.४-४-२१) इति समानभोगव्यवस्थापनात्, ईश्वरनित्यमुक्तभोगानाम् उपचयापचयतारतम्यवादयोः अपन्यायमूलत्वाञ्च । कैङ्कर्यस्य भगवदिच्छाकारितत्वेऽपि 'प्रहर्षयिष्यामि' (स्तो.र.४६) इति, तत्प्रीत्युद्देशेन प्रवृत्तत्वेऽपि प्रीतिकारिता इत्य्-आदि-ना 'यथार्हं केशवे वृत्तिम्' (म.भा.उ.३९-३८) इति न्यायात् प्रीतेः प्रेरकत्वातिशयेन स्वरसप्रवृत्तिर्नियोगनैरपेक्ष्यञ्च द्योत्यते । एवं प्रीत्या प्रवृत्तस्यापि कैङ्कर्यविशेषेषु स्वाम्यभिमतिविशेषास्त्वनुरोधनीयाः। तादृशमेव च कैङ्कर्यम्, 'एतत्सामगायन्नास्ते', (तै.उ. भृ.१०) 'जक्षत्क्रीडन् रममाणः स्त्रीभिर्वा , (छां. उ. ८-१२-३) अशेषावस्थोचित-अशेषशेषतैकरतिरुप
</details>

<details><summary>सुदर्शन-भट्टः</summary>

अशेषावस्थाः - आस्थानान्तःपुरस्थित्यादयः । अशेषशब्दः छत्रचामर-कळाची-पादुकाग्रहण-ताम्बूलदानादिपरः । अनन्तवैनतेयादीनां सर्वविधकैङ्कर्यप्राप्तावपि कैङ्कर्यं प्रतिनियतं दृश्यते, तत्कथमिति शङ्कायामाह रतिरूप इति ।
</details>

  

<details><summary>वेङ्कट-नाथः</summary>

'स यदि पितृलोककामो भवति' (छां. उ.८-२-१) इत्य्-आदि-ष्वप्युक्तम् । अशेषावस्थाशब्देन परव्यूहादयः स्थानासनशयनादयः जगत्सृष्ट्यादयश्च भगवतोऽवस्थाः, स्वस्य च सशरीरत्वाशरीरत्वानेकशरीरत्वरूपा गृह्यन्ते; कैङ्कर्यस्य तत्तदवस्थोचितत्वं, यथालोकं यथागमं च चामरग्रहणादिना भोक्तृतया भोग्यतया च सन्निधाय कृतत्वात् । अशेषशेषता आत्मनः आत्मीयस्य च सर्वस्य परशेषभावः । यद्वा, सर्वप्रकारशेषवृत्तिः । अनन्तगरुडादिप्रतिनियताधिकारकृत्येषु मुक्तस्येच्छाविरहात्, इष्यमाणेष्वपि सर्वेषु 'स एकधा भवति'[^1_pg19] (छां.उ.७-२६-२) 'तावन्ति चक्रे रूपाणि भगवान् देवकीसुतः', इति प्रकारेण शेषशेषिणोः यथाभिमतरूपपरिग्रहेण मुक्तस्य स्वाभिमतसर्वशेषवृत्तिस्स्यादेव । तस्याम् एकशब्देन स्वप्रयोजनप्राधान्यव्युदासः । अथवा, नित्यानां मुक्तानाञ्च भगवत्प्रीतिफलासु सर्वासु शेषवृत्तिषु परकृतासु स्वकृतासु च प्रीत्यविशेषो विवक्षितः । 'नित्याभिवाञ्छितपरस्परनीचभावैः) (वै स्त.७७) 'याभिस्त्वं स्तनबाहुदृष्टिभिरिव' (श्रीगु.र.को.२६) इत्य्-आदि-न्यायाच्च । एकरूपा वा रतिः एकरतिः, कालभेदेन सङ्कोचाद्यभावात् । रतिरिह प्रीतिरिच्छा वा; तया हेतुभूतया कैङ्कर्यं निरूप्यत इत्यभिप्रायेण रूपशब्दः । शेषतैकरतिः इत्येतत् श्रीवैकुण्ठगद्ये 'परिचर्यैकमनोरथः' इत्यनेन विवृतम् । अत्रानुभवरतिकैङ्कर्यशब्देषु ज्ञानचिकीर्षाप्रयत्नक्रमश्च प्रकाशितः । यद्वा, शेषतैकरतिरेव कैङ्कर्यप्रधानं स्वरूपम्; तत्परिवाहतया[^2_pg19] तु व्यापारान्तराणि भवन्तीत्यभिप्रायः । प्राकृतप्रलयादिष्वपि अविच्छिन्नप्रवाह तया अत्रत्यकैङ्कर्याव्ध्यावृत्यर्थं

[^1_pg19]: स एकधाभवति, द्विधाभवति,अनेकधाभवतिअ।  


[^2_pg19]: तत्परीवाहतया आ ।  

</details>

<dg 19/>

नित्यकैङ्ङ्कर्यप्राप्त्यपेक्षया,  

<details><summary>सुदर्शन-भट्टः</summary>

स्वेन कृतत्वेऽपि परप्रीतिरेव फलम् । 'प्रहर्षयिष्यामि' इति ह्युच्यते; तस्मादन्यकृतत्वेऽपि कैङ्कर्यस्य तज्जनितपरप्रीतिं दृष्ट्वा स्वकृतत्वे सतीव प्रीतिस्सर्वेषां जायत इति तादृशप्रीतिरूपं कैङ्कर्यमित्यर्थः; इति मन्त्रचतुर्थ्यर्थोक्तिः ।
</details>

    

<details><summary>वेङ्कट-नाथः</summary>

नित्यत्वोक्तिः 'प्रलये न व्यथन्ति च' (भ.गी. १४२) इति हि गीतम् । स्वामिसमादेशापेक्षी तच्चोदितकारी किङ्करः, तस्य वृत्तिः कैङ्कर्यम् । तस्य अन्यैर्दुष्प्रापत्वेन अलभ्यलाभत्वसूचनार्थम्, इतःपूर्वं प्राप्तेरभावादप्राप्त प्राप्तिपक्षव्युदासेन अपेक्षार्हत्वज्ञापनार्थञ्च अधिकः प्राप्तिशब्दः । 'सम्पद्याविर्भावः' (ब्र.सू. ४-४-१) इत्य्-आदिकं हि नित्यसिद्धेष्वेवाकारेषु मुख्यम्; न तु साध्ये निरङ्कुशविकासे तत्पूर्वक व्यापारे च । तत्र तु  
निवृत्त प्रतिबन्धस्वरूपोपाधि[^1_pg20] कत्वसूचनार्थम् । 'आविस्स्युर्मम सहजकैङ्कर्यविधयः' (अ.श्लो.३) इत्यभियुक्तैरुक्तम् ।  
'आत्माभिमानानुगुणपुरुषार्थव्यवस्थया ।  
भगवत्पारतन्त्र्यादि प्रबुद्धस्य सुखायते ॥  
परेच्छायत्तभूम्नोऽपि स्वेच्छाया अविघाततः ।  
'सर्वं परवशं दुःखम्' (म.स्मृ.४-१६०) इत्याद्यं नात्र बाधकम्' ॥  
'स्वतश्शेषत्वकैङ्कर्ये न कुत्राप्यसुखावहे ।  
कर्मजत्वात्तथात्वस्य लोके च व्यभिचारतः ॥  
महानन्दमहिम्ना च प्राग्दुःखावेक्षणादपि ।  
मोहदुःखे तदा स्यातामिति मूढस्य जल्पितम् ॥  
सुखस्य मोहनत्वञ्च तामसत्वाद्युपाधिभिः ।  
सुखाय च भवेत्क्वापि पूर्वदुःखावमर्शनम् ॥

[^1_pg20]: प्रतिबन्धोपाधि - आ । 

</details>

<dg 20/>

पारमार्थिकी भगवञ्चरणारविन्दशरणागतिः यथावस्थिता 

<details><summary>सुदर्शन-भट्टः</summary>

पारमार्थिकी इति तमः कार्यव्युदासाय । आनुकूल्यादिशरीरवती; तद्धि तस्या उपायान्तरेभ्यः व्यावृत्तं स्वरूपम् । यथावस्थिता इति रजःकार्य व्युदासाय । प्रपत्तव्यविषयसम्बन्धरूपः प्रकारः । तत्साहित्यमभिप्रेतम् । शरणवरणानर्हे शरण्यत्वधीर्हि अयथावस्थिता स्यात् । 
</details>

  

<details><summary>वेङ्कट-नाथः</summary>

एवमिह अपेक्षया इत्यन्तं व्याख्येये सोपबृंहणचतुर्थ्यभिप्रेतस्य प्रपञ्चनम् । भगवत एव शरणत्वे वक्तव्येऽपि, दिव्यविग्रहस्य शरण्य गुणादिव्यञ्जकत्वम् । चरणग्रहणस्य कृपोत्तम्भकत्वातिशयेन अनतिक्रमण हेतुत्वञ्चाभिप्रेत्य चरणशब्दः । अरविन्दशब्दः उपायदशायामपि भोग्यत्वं सूचयति । अत्र भगवच्छब्दः निरपेक्षरक्षणौपयिकाकारपौष्कल्यप्रदर्शकः । कृत्स्नविदपि भाष्यकारः प्रश्रयप्रकाशनाय पारमार्थिकी, यथावस्थिता इति सामान्यतो निर्दिशति । 'त्वमेव वरं वृणीष्व यं त्वं मनुष्याय हिततमं मन्यसे', (कौषी.उ.१) 'यद्धितं मम देवेश ! तदाज्ञापय माधव !' (जि. स्तो. १-१८) इतिवत् । एतेन भगवत्प्रपत्तिर्मोक्षसाधनत्वम्[^1_pg21] इत्येतावन्मया निर्णीतम् । सा यत्स्वरूपा यत्प्रकारे ति च न जाने; अतस्त्वयैव वत्सलतया मोक्षार्थ भगवत्प्रपत्तेस्स्वरूपादिकं यथाप्रमाणं ज्ञापयित्वा अनुष्ठापनीयोऽहम् इति विशेषनिष्कर्षरहितानामपि विज्ञापनप्रकारश्शिक्षितो भवति । एवं सामान्यत उक्तेऽपि सर्वज्ञा सर्वहितैषिणी देवी स्वयमेव सर्वं विधास्यतीति तात्पर्यम् । 'देवानां गुह्यम्' (महाना.उ.१० २२) इत्याद्युक्तं गोपनीयतमत्वम्, तत एव तत्र तत्र तदनुगुणनिर्देशः प्रपत्तिस्वरूपादेर्दुरवगाहत्वञ्च सामान्यनिर्देशेन द्योत्यते । ननु सर्वलोकसर्वागमप्रसिद्धायाः प्रपत्तेः कथं दुरवगाहत्वम् ? इत्थम्; - केचित् भक्तिप्रपत्त्योर्व्यतिकरितप्रयोगादैक्यमिच्छन्ति । लक्षणभेदाद्भेदमिच्छन्तोऽपि केचित् स्वातन्त्र्येण मुक्तिसाधनत्वं नानुमन्यन्ते ।

[^1_pg21]: भगवत्प्रपत्तेर्मोक्षसाधनम् -अ । 

</details>

<dg 21/>

<details><summary>वेङ्कट-नाथः</summary>

अन्ये तु, स्वातन्त्र्याभ्युपगमेऽपि 'षड्विधा शरणागतिः' (अहि.सं.३७-२९) इति वचनानुरोधादाग्रेयादिषट्कवत् सम्भूय साधकत्वमाहुः । तत्रैव षण्णां प्रत्येकं साधनत्वमपरे । तेष्वेव यथेष्टं केचित्कतिपयो पेक्षया कतिपयपरिग्राहिणः । नियतैकसङ्ग्रहेऽपि स्वरूपन्यासमात्रत्वम् । प्रार्थनाभरन्यासयोरन्यतरमात्रत्वम् । तयोरेव यथेष्टमङ्गाङ्गित्वम्, विकल्पं वा केचिदाहुः । इतरे च प्रपत्तेरविधेयज्ञानरूपत्वम्, अनिवारणादिरूपत्वम्, दक्षिणाज्ञादिहेतुकभरन्यासाविशिष्टत्वम्, अनङ्गत्वं, द्वित्राद्यङ्गत्वम्, सर्वधर्मस्वरूपत्यागाद्यङ्गकत्वम्, भक्तियोगवत् आप्रयाणादनुवर्तनीयत्वम्, भक्तियोगाद्यङ्गकत्वम्, आरब्धकार्यपुण्यपापनिवर्तनाक्षमत्वम्, किं बहुना? गृहागमनाऽञ्जलिप्रणामादिमात्रताञ्च प्रतिपादयन्ति । एवं विप्रतिपत्तियोग्यतया दुष्करः प्रपत्तेर्निष्कर्षः । स तर्हि कथं स्यात् ? उच्यतेतत्र तावत् भक्त्यैक्यादिपक्षान्निक्षेपरक्षादिषु निराकार्ष्म ! षाड्विध्योक्तिरपि 'न्यासः पञ्चाङ्गसंयुतः' (ल.तं.१७-७४) इतिवचनबलादष्टाङ्गयोगोक्तिवदाङ्गाङ्गिसमुञ्चयेन स्थापिता । अत एव हि 'षडङ्गं तमुपायञ्च' (ल.तं. १७-५९) इत्य्-आदिकमपि सङ्गच्छते; स्वरूपन्यासस्य अत्रापेक्षितत्वेऽपि 'आत्मात्मीयभरन्यासः, (ल.तं.१७-७९) 'त्वयि निहितभरोऽस्मि सोऽहं यतः', (व.स्त.९१) 'तव भरोहमकारिषि धार्मिकैः' (श्रीरं. स्त. २-१०२) इत्य्-आदि-प्रमाणसम्प्रदायैः भरन्यासप्राधान्यं सिद्धम् । यद्यप्युक्तं भरतमुनिना 'अनन्यसाध्ये स्वाभीष्टे महाविश्वासपूर्वकम् । तदेकोपायतायाञ्चा प्रपत्तिश्शरणागतिः' ॥ (भरतमुनिवाक्यम्) इति । यदपि च अहिर्बुध्न्येन 'प्रार्थनामतिश्शरणागतिः' (अहि.सं. ३७-३१) इति । तत्रापि पूर्वोक्तप्रमाणानुसारात्, अनन्यसाध्यत्वतदेकोपायत्वोक्तितात्पर्याच्च, प्रार्थनापूर्वकभरन्यासात्मकत्वसिद्धिरित्येषा दिक् । अतो दुरवगाहत्वद्योतनाय पारमार्थिकी इत्य्-आदि-सामान्यनिर्देश उपपन्न इति । एवमीदृशभरन्यासात्मकतया शरण्यत्वोपयुक्ताकारविशिष्टपरतत्वविषयतया च निरूप्यायामस्यां प्रपत्तौ, स्वरूपतो विषयतश्च तमः कार्यवैपरीत्य विरहः पारमार्थिकत्वम् । प्रकारतोऽङ्गतश्च रजःकार्यप्रकारान्यथाभावराहित्यम्, यथाप्रमाणं फलसङ्गकर्तृत्वादित्यागश्च अत्र यथावस्थितत्वम् । राजस-तामसबुद्धिप्रकारश्च 'यया धर्ममधर्मञ्च' (भ.गी.१८-३१) अविरताऽस्तु मे ॥ २ ॥
</details>

<details><summary>सुदर्शन-भट्टः</summary>

अविरता आफलसिद्धेरविश्रान्ता । अव्यवहितसाधनमित्यर्थः । व्यवहितसाधनं हि मध्ये साधनान्तरप्राचुर्ये स्वयं विरतं स्यात् । साक्षादस्तु मे । अस्तु ते - इति 'तेन मैत्री भवतु ते ' (रा. सुं. २१-२०) इत्य्-आदि-मानगत्या निश्चित्येति केचित् ।
</details>

  

<details><summary>वेङ्कट-नाथः</summary>

'अधर्मं धर्ममिति या' (भ.गी. १८-३२) इति श्लोकाभ्यां गीतः । एतेन अनाप्तागमसिद्धत्वम्, नित्यागमसिद्धत्वेऽपि पुरुषबुध्यन्यथा[^1_pg22] कल्पित त्वञ्च निरस्तं भवति । एवन्तु व्याख्यातं व्यासायैः - 'पारमार्थिकी इति तमःकार्यव्युदासः[^2_pg22] । आनुकूल्यादि शरीरवती च सा । तद्धि तस्या उपायान्तरेभ्यो व्यावृत्तं स्वरूपम् । यथावस्थित इति रजःकार्यव्युदासः[^3_pg22]। प्रपत्तव्यविषय सम्बन्धरूपः प्रकारः, तत्साहित्यमभिप्रेतम् । शरणवरणानर्हे शरण्यत्वधीर्हि अयथावस्थिता स्यात्' इति । अविरता - आमोक्षदानादविश्रान्तव्यापारेत्यर्थः । व्यापारश्चात्र शरण्यप्रसाद विशेष एव । 'सकृदेव हि शास्त्रार्थः', (ल.तं.१७-९०) 'सकृदेव प्रपन्नाय' (रा.यु.१८-३३) 'ननु प्रपन्नस्सकृदेव नाथ!' (स्तो.र.६४) इत्य्-आदि-बलादङ्गत स्स्वरूपतो वा अनुवृत्तिरिह न विवक्षिता । व्याख्येये 'प्रपद्ये' इति वर्तमान निर्देशस्तु अनुष्ठानकालाभिप्रायः । व्यापारानुवृत्तिकथनात्तु भाष्योदाहृत भक्त्यङ्गप्रपत्तिव्यवच्छेदः । सा हि मध्ये साधनरूपं साध्यान्तरमुत्पाद्य विरतव्यापारा भवति; तदेव तु मुक्तिं साधयति । अस्त्वित्याशासनेन भगवत्प्रपत्तेस्स्वरूपतोऽपि स्वादुतमत्वं सूच्यते । मे अकिञ्चनतमस्य अनन्यशरणस्य । एवं विज्ञापिताया विष्णुपत्न्याः प्रतिवचनं निबध्नाति - अस्तु ते इति । रावणेऽपि 'तेन मैत्री भवतु ते' (रा. सुं. २१-२०) इति

[^1_pg22]: पुरुषबुध्या अन्यथा - अ । 


[^2_pg22]: तमःकार्यव्युदासाय - अ । 

[^3_pg22]: रजःकार्यव्युदासाय - अ ।
</details>

<dg 22/>

<details><summary>विषयः - यदुगिरिग्रन्थोक्तः</summary>

प्रार्थनायाः भगवता सफलीकरणम् 
</details>

अस्तु ते ॥ ३ ॥ तयैव सर्वं सम्पत्स्यते ॥ ४ ॥ 

<details><summary>सुदर्शन-भट्टः</summary>

स्वसम्बन्धिसम्बन्धिनिस्तरण[^1_pg23] मपि सर्वशब्दाभिप्रेतम् । अथ द्वयस्थं नारायणशब्दं विवृणोति अखिल इत्य्-आदि-ना । तत्र प्रथमपदेन नारशब्दवाच्यानां धर्म्युच्यते । अखिलशब्दः चिदचिद्गतक्लेशादिभावविकारादिहेयपरः ।

[^1_pg23]: स्वसम्बन्धिनिस्तरण - इ । 

</details>

  

<details><summary>वेङ्कट-नाथः</summary>

वादिन्याश्शरणागतविषये कैमुत्यसिद्धमिदं वरप्रदानवाक्यमित्युत्प्रेक्ष्य प्रोक्तम्[^2_pg23] । ते मयि न्यस्तभरस्य मया स्वीकृतभरस्य च । 'उपायदानमेतस्यास्तदिदं प्रतिसम्मतम् । यथा तस्याः प्रसीदन्त्या हारदानं हनूमते' ॥ इति । भगवत्प्रपत्तेः पूर्वोक्तनित्यकैङ्कर्यप्राप्तिपर्यन्तफलाविनाभावमाहतयैव सर्वं सम्पत्स्यते इति । एवकारेण अत्र उपायान्तरव्यवधाननैरपेक्ष्यं द्योत्यते । यद्वा अस्तु ते इत्येतावतैव पर्याप्ते तयैव इत्य्-आदिकं विभीषणसहागतराक्षसन्यायेन यथाभिमतानुबन्धिरक्षणाभिप्रायम् । अथवा, श्लोकत्रयोदित ज्ञानित्वादिकमत्र परत्र च यत्प्रार्थयिष्यते, तत्सर्वमिह सर्वशब्दार्थः । उक्तेन सह वक्ष्यमाणमनुक्तञ्च अनुबन्धिरक्षणम् अभिमतत्वाविशेषात् सङ्कलय्य प्रोच्यते । सम्पत्स्यते इति भविष्यन्निर्देशः - प्रपत्त्यनन्तरक्षणप्रभृति तत्तदुचितकालाभिप्रायः । वदान्यत्वव्यञ्जकञ्चेदं वाक्यद्वयम्; 'प्रियवाग्दानशीलो हि वदान्यः' (हला को. २-२११) । एवं श्रीमच्छब्दाभिप्रेतमर्थम् उपयोगविशेषपर्यन्तमुदाहृत्य प्राप्यत्व-प्रापकत्व उपयुक्तसर्वाकारसङ्ग्राहक्नारायणशब्दं व्याचिख्यासुः; तत्र तत्पुरुष व्युत्पत्तौ[^3_pg23] अयनशब्दार्थं,

[^2_pg23]: वा उक्तम् - आ । 


[^3_pg23]: वृत्तौ - अ । 

</details>

<dg 23/>

<details><summary>विषयः - यदुगिरिग्रन्थोक्तः</summary>

शरण्यत्वोपपादकानि भगवत्सम्बोधनानि भगवच्छरणागतिश्च
</details>

अखिलहेयप्रत्यनीक-कल्याणैकतान 

<details><summary>सुदर्शन-भट्टः</summary>

प्रत्यनीक इति न केवलं विरहमात्रमित्यर्थः । आनन्दकल्याणशब्दौ स्वपरापेक्षया अनुकूलत्वपरौ । आनन्दविवरणं वा कल्याणशब्दः । कल्याणानां गुणानां[^1_pg24] एकास्पदमिति वा कल्याणैकतानशब्दार्थः । यद्वा स्वसम्बन्धिनामपि मङ्गलावहता कल्याणशब्दार्थः । एकशब्देन प्रदेशभेदेन जडत्वप्रतिकूलत्वव्युदासः ।

[^1_pg24]: गुणानां वा -इ । 

</details>

  

<details><summary>वेङ्कट-नाथः</summary>

बहुव्रीहावन्यपदार्थञ्च दिव्यात्मस्वरूपं तावदाह - अखिल इति । अत्र सम्बुध्यन्तप्रयोगात् व्याख्येयेऽपि तथात्वेन त्वच्छब्दाध्याहार इति केचित् । श्रीमन्नारायण ! स्वामिन् ! (द्व.मं.) इत्यादौ मन्त्रान्तरे च तद्द्रष्टव्यम्[^2_pg24] । अन्ये तु, 'प्रार्थनानुगुणतात्पर्यानुसारेण सम्बुद्धिरिह प्रयुज्यत' इत्याहुः । अखिलहेयप्रत्यनीकत्वम् - अखिलहेयात्यन्ताभाववत्त्वम् । तेन कतिपयहेयरहितेभ्यो व्यवच्छेदः । कल्याणैकतानत्वम् - कल्याणानां सर्वेषां गुणानाम् असाधारणाश्रयभूतविस्तारत्वम्; नित्यादीनामपि न सर्वमङ्गल गुणवत्वम् । 'समस्तहेयरहितं विष्ण्वाख्यं परमं पदम्', (वि.पु.१-२२-५३) 'तेजोबलैश्वर्यमहावबोधसुवीर्यशक्तयादिगुणैकराशिः'. (वि.पु.६-५-८५) 'स च सर्वगुणोपेतः' (रा.बाल.१-१७) इत्य्-आदि प्रसिद्धोभयलिङ्गाधिकरणार्थः उपयोगातिशयात्प्रथममिहोक्तः । 'नराज्जातानि तत्त्वानि' (म.भा.आनु.१७८-७) इत्याद्युक्तकारणत्वादि शङ्कितमचिद्गतं चिद्गतञ्च विकारापुरुषार्थादिकं प्रणतोपेक्षादिपर्यन्तमवद्यं न किञ्चिदप्यस्यास्ति । न च कल्याणगुणेष्वस्याविद्यमानः कश्चिदित्यर्थः । पश्चात्तु ज्ञानबलादिगुणोक्तिः -एतद्विवरणम् । स्वरूपनिरूपकं ज्ञानत्वादिकमप्यत्र कल्याणशब्देन सामान्यतस्सङ्गृहीतम् । एवं सगुणनिर्गुण श्रुत्योर्विषयभेदेन अविरोधात् कुदृष्टिपक्षश्च निरस्तः । यद्वा, कल्याणैकतानम् प्रदेशभेदेन कालभेदेनापि अकल्याणत्वरहितमित्यर्थः । 'ज्ञानानन्दैकस्वरूप' इति तु तद्विशदीकरणम् । ज्ञानतया आनन्दतया च कार्त्स्न्येन कल्याणत्वमुक्तं[^3_pg24] भवति । जडाद्भोग्यात् प्रतिकूलोदासीनरूपज्ञानाभ्याञ्च व्यवच्छेदाय

[^2_pg24]: तद्दृष्टम् अ । 


[^3_pg24]: कल्याणत्वमित्युक्तम् आ । 

</details>

<dg 24/>

स्वेतर-समस्त-वस्तु-विलक्षणानन्त-ज्ञानानन्दैक-स्वरूप ! स्वाभिमतानुरूप

<details><summary>सुदर्शन-भट्टः</summary>

अथ रूपम् । अभिमतानुरूपशब्दौ पूर्ववत् ।
</details>

  

<details><summary>वेङ्कट-नाथः</summary>

ज्ञानानन्दयोरुभयोरप्युक्तिः । आनन्दकल्याणशब्दौ स्वपरापेक्षया अनुकूलत्वं वा ब्रूतः । एवम्, 'आनन्दादयः प्रधानस्य (ब्र.सू.३ ३.११) 'अक्षरधियान्त्ववरोधः' (ब्र.सू.३-३-३३) इत्यधिकरणद्वयोक्तं स्वरूपनिरूपकवर्गद्वयं व्यञ्जितं भवति । अथवा, हेयप्रत्यनीकत्वं - आश्रितानां यथोपायं स्वेच्छया हेयनिवर्तकत्वम् । तथा सति लोके स्वसङ्कल्पायत्तहेयसद्भावस्य न विरोधः । न च विरुद्ध घटनशक्तिकल्पना; स्वरूपमात्रेण हेयनिवर्तकत्वस्यानङ्गीकारात् । अन्यथा अतिप्रसङ्गात् । कल्याणैकतानत्वम् आश्रितानाम् अभिमतेषु कल्याणेष्वैकाग्र्यम्, अनिष्टनिवर्तनमिष्टप्रापणञ्चेत्यर्थः[^1_pg25] ; स्वस्य निर्दोषमङ्गलगुणाकरत्वमप्यत्र अर्थसिद्धम्[^2_pg25] । 'फलमत उपपत्तेः' (ब्र.सू.३-५-३७) इत्यधिकरणार्थश्च दर्शितः । 

त्रिविधानां चेतनानाम् अचेतनानाञ् च पराधीनत्वादि-साम्याद्  
एवम्-भूतं वस्त्व्-अन्तरं नास्तीत्य् अभिप्रायेणाह -  
**स्वेतर-समस्त-वस्तु-विलक्षण** इति ।  
एतेन ज्ञान-भोग-साम्येऽपि  
सर्व-प्रकार-साम्य-निषेधस् सिद्धः ।  

> नित्यं विभुं सर्वगतं सुसूक्ष्मम्, (मुं.उ.१-१-६) 

> 'विश्वम् एवेदं पुरुषः' (महाना.उ.११-२५) 

इत्य्-आदि-प्रसिद्धं त्रि-विध-परिच्छेद-राहित्यं  
प्राधान्यतः पृथग् आह -  
**अनन्त** इति सर्व-व्यापित्वात् देश-परिच्छेद-राहित्यम् ।  
सर्व-काल-वर्तित्वात् कालराह्-इपरिच्छेदाभावः ।  
साक्षात् परम्परया वा सर्व-प्रकारित्वेन  
सर्व-वस्तु-सामानाधिकरण्यार्हत्वात्  
वस्तु-परिच्छेद-विरहः । 

येन केनापि प्राशस्त्येन स्वस्मादुत्कृष्टैः कैश्चिद्वस्तुभिः अधरीकृतत्वाभावाद्वा । तद्विग्रहादीनान्तु सन्तोऽपि केचिदतिशयास्तद्वि भूतिगता एवेति तैरपि तस्यैवोत्कर्षः । वितस्त्यादिभिः प्रस्थतुलादिभिश्च परिच्छेदो देशपरिच्छेदान्तर्गत एवेति[^3_pg25] तन्निषेधेन सोऽपि निषिद्धः । 'वस्त्वन्तरशून्यत्वाद्वा, सर्ववस्तुस्वरूपैक्याद्वा वस्तुपरिच्छेदाभावः' इति पक्षौ तु सर्वप्रमाणविरुद्धौ अनन्तपदपूर्वापर श्रुतिविरुद्धौ च ।

[^1_pg25]: अनिष्टनिवर्तकत्वमिष्टप्रापकत्वञ्चेत्यर्थः - अ । 

[^2_pg25]: अर्थात्सिद्धम् - आ । 

[^3_pg25]: इति - आ । 

</details>

<dg 25/>

एकरूपाचिन्त्य-दिव्या[^1_pg26]द्भुत-नित्य-निरवद्य 

[^1_pg26]: दिव्यदिव्या इ । 


<details><summary>सुदर्शन-भट्टः</summary>

एकरूपत्वम् - उभयलिङ्गत्वप्राप्यत्वोपास्यत्वैः । तर्कागोचरत्वम् अचिन्त्यत्वम् । दिव्यशब्दद्वयम् द्रव्यसंस्थानवैलक्षण्यपरम् । अद्भुतत्वं प्रतिक्षणमपूर्वत्वम् । नित्यसंस्थानत्वं-नित्यत्वम् । दौर्लभ्यावद्यराहित्यम् निरवद्यत्वम् ।
</details>

  

<details><summary>वेङ्कट-नाथः</summary>

यद्यपि दिव्यात्मस्वरूपापेक्षया सर्वेषामाधेयत्वं समानम् । यद्यपि च विग्रहस्य गुणनियाम्यतया गुणानामन्तरङ्गत्वम् । तथाऽपि स्वरूपवद्भूषणास्त्रस्वरूपनिखिलजगदाधारत्वेन तदनुरूपत्वात्तादृशस्वरूपस्य व्यञ्जकत्वात्, सालम्बनयोगविषयत्वेन मुमुक्षूणां शुभाश्रयत्वाच्च प्राधान्यं दर्शयितुं गुणेभ्योऽपि पूर्वं विग्रहमाह-स्वाभिमतानुरूप इति । निरवधिकानन्दरूपस्य स्वस्याप्यभिमतमनुरूपञ्च, दिव्यरूपम्[^2_pg26] । स्वरूपस्य नित्यनिरवधिकानुकूलत्वमन्याभिमतिं न बाधते । सर्वस्य सर्वदा विशिष्टैकानुभव[^3_pg26] गोचरत्वेन प्रमाणसिद्धत्वात् । सा चाऽभिरूपस्याभरणाभिमतिवन्न स्वरूपानुकूल्यबाधिका । एवं भूषणादावप्यभिमतत्वाविरोधः । अनिष्टावहशरीरादिव्यावर्तकैः अप्राकृतत्वध्येयत्वप्राप्यत्वादिभिरपि विग्रहादेरानुरूप्यम्; सर्वदोक्तप्रकार विशिष्टत्वमेकरूपत्वम् नानारूपेष्वपि[^4_pg26] व्यूहविभवार्चावतारेषु अप्राकृतत्वशुभाश्रयत्वादिकम् 'समस्ताश्शक्तयश्चैताः, (वि.पु.६-७-७०) 'समस्तशक्तिरूपाणि), (वि.पु.६-७-७१) 'बिम्बाकृत्यात्मना बिम्बे समागत्यावतिष्ठते । । अर्चाऽपि लौकिकी या सा भगवद्भावितात्मनाम्' ॥ 'मन्त्रमन्त्रेश्वरन्यासात्सापि षाड्गुण्यविग्रहा' । (सा.सं. ६ - २२, २३) इत्य्-आदिभिरुच्यते । परव्यूहादिविग्रहवत्तत्तद्विग्रहानुप्रवेशादर्चाऽपि षाड्गुण्य प्रकाशकशुद्धसत्वद्रव्यमयीत्यर्थः । देवतिर्यङ्मनुष्यादिविचित्रावतारदशायामपि 'आदि-त्यवर्णं तमसः परस्तात्' (तै.आर.३-४०-१३) इत्य्-आदि-प्रसिद्धस्य परमपदनिलयविग्रहस्य सन्निवेशैकरूप्यं वा विवक्षितम् । चिन्त्यत्वेन चोदित स्यापि अचिन्त्यत्वोक्तिः इतरसजातीयतया चिन्तयितुमशक्यतामाह। तेनानित्यत्वादिसाधकसावयवत्वाद्यनुमानानां धर्मिग्राहकमानबाधोऽभिप्रेतः

[^2_pg26]: दिव्यविग्रहस्वरूपम् - अ । 


[^3_pg26]: विशिष्टैकानुकूलानुभव - आ । 


[^4_pg26]: नानारूपेष्वपि हि -अ । 

</details>

<dg 26/>

निरतिशयौज्वल्य-सौन्दर्य-सौगन्ध्य-सौकुमार्य-लावण्य

<details><summary>सुदर्शन-भट्टः</summary>

सौन्दर्यम् - अवयवशोभा । लावण्यम् - अवयविशोभा ।
</details>

  

<details><summary>वेङ्कट-नाथः</summary>

दिव्यशब्दौ[^1_pg27] द्रव्यतस्सन्निवेशादिभिश्च वैलक्षण्यपरौ; अप्राकृत स्थानवर्तित्वाप्राकृतत्वपरौ वा । 'रूपं विशिष्टं दिवि संस्थितञ्च', (म.भा.मौ. ५-३४) 'न भूतसङ्घसँस्थानो देहोऽस्य परमात्मनः) (म.भा.शां.२०६-६०) 'न तस्य प्राकृता मूर्तिः मांसमेदोऽस्थिसम्भवा' (वरा.पु.७५-४४) इत्य्-आदिभिस्तथोक्तेः । अद्भुतत्वम् 'तस्य ह वा एतस्य पुरुषस्य रूपं यथा महारजनं वासः' (बृ. उ. ४-३-६) । 'सर्वाश्चर्यमयं देवम्', 'तेनाश्चर्यवरेणाहम्', 'अपूर्वरूपसंस्थानम्' इत्य्-आदि-प्रसिद्धनिरतिशयवैचित्र्यवत्त्वम् । नित्यत्वम् अपि 'नित्याऽलिङ्गा स्वभावसंसिद्धिः' (र.आ.), 'नित्यं नित्याकृतिचरम्' इत्य्-आदिभिरुक्तम् । तेन शुभाश्रयपरविग्रहस्य [^2_pg27] कल्पितत्वकृतकत्वादि पक्षाः प्रतिक्षिप्ताः । अवतारविग्रहाणामपि सत्यानामेव तत्रैव विभागाविभागावुपदिष्टौ; तेषां प्रत्येकमपि नित्येच्छाधीनतां[^3_pg27] केचिदाहुः । निरवद्यत्वं क्षेत्रज्ञशरीरवत् कर्ममूलत्वदुःखावहत्वादेरभावात् । दिव्यात्मस्वरूपे प्रक्रान्तयोगपुरुषापेक्षयोक्तमनालम्बनत्वरूपमप्यवद्यं दिव्यविग्रहे नास्ति, तस्य यथाश्रुतं यथादर्शनं च सुखानुसन्धेयत्वात् । इह खल्वीश्वरापेक्षया न किञ्चिदपि प्रतिकूलम्, सर्वस्य तदनुकूलतयैव प्रमाणसिद्धत्वात् । तस्य तु परप्रतिकूल सर्वाश्रयस्यापि[^4_pg27] स्वप्रतिकूललेशरहिततया समस्तहेयरहितत्वोक्तिः । एवं मुक्तनित्यापेक्षयापि न कस्यचित्प्रातिकूल्यम्, तेषामीश्वरेण समानभोगत्वात् । अचेतनापेक्षया तु प्रतिकूलानुकूले कदाचिदपि न स्तः । अत एव तस्य हेयमुपादेयं च नास्ति । तस्य सावद्यत्वोक्तिस्तु चेतनविशेषप्रतिकूलस्वभावयोगितया तदपेक्षा । क्षेत्रज्ञानान्तु स्वप्रतिकूलदुःखतत्कारणसम्बन्धात् सावद्यत्वम् । ईश्वरबुद्धिविशेषरूपस्य क्षेत्रज्ञकर्मसाध्यनिग्रहस्यापि कर्मवश्यगोचरतया तद्दोषत्वमेव । ईश्वरस्य तु असौ प्रशासन रूपतया गुण एव । एवं स्थिते दिव्यविग्रहस्य निरवद्यत्वोक्तिः ईश्वरापेक्षया तदाश्रितापेक्षया च शरीरत्वादिशङ्कितप्रतिकूलस्वभावराहित्यपरा ।

[^1_pg27]: दिव्याद्भुतशब्दौअ । 


[^2_pg27]: शुभाश्रयाद्भुतपरविग्रहस्य - अ । 


[^3_pg27]: नित्येच्छासिद्धतां - आ । 


[^4_pg27]: सर्वाश्रयस्य - आ ।

</details>

<dg 27/>

यौवनाद्यनन्तगुणनिधि[^1_pg28]-दिव्यरूप ! 

[^1_pg28]: कल्याणगुणनिधि - इ । 


स्वाभाविकानवधिकातिशय

<details><summary>सुदर्शन-भट्टः</summary>

आदि-शब्दार्थः - पीनवृत्तायतभुजत्वादि । अथ दिव्यात्मगुणाः । स्वाभाविक इत्य्-आदि स्फुटम् ।
</details>

  

<details><summary>वेङ्कट-नाथः</summary>

निरतिशयत्वमौज्वल्यादिषु सर्वेष्वप्यन्वीयते । तञ्च तदपेक्षयोत्कृष्टाभावात् अनुत्तमत्ववत् । औज्वल्यम्'आदि-त्यवर्णं, (ते. आर. ३-४०-१३) 'दिवि सूर्यसहस्रस्य' (भ.गी. ११-१२) इत्य्-आदि-षूक्तं भास्वरतमत्वम् । सौन्दर्यम् अवयवशोभा; येन 'साक्षान्मन्मथमन्मथः' (भाग. १०-३२-२) इत्युच्यते । 'सर्वगन्धः' (छां.उ.३-४-२१) इति श्रुतिः अनुकूलगन्धविषया; स्रक्चन्दनादि च अत्र कृतकरमित्यभिप्रायेण सौगन्ध्यशब्दः । सौकुमार्यम् - महाबलत्वेऽपि 'पुष्पहासः' (श्रीरं स्त. १-८८) इति नाम दुहानं मार्दवम् । यथोक्तम् - 'सुकुमारौ महाबलौ' (रा. अर.१९-१४) इति । लावण्यम् - समुदायशोभा । 'भूयिष्ठं तेज एवाद्भिर्बहुलाभिर्मृदूकृतम् । चक्षुरानन्दजननं लावण्यमिति कथ्यते' ॥ (अहि.सं.५२) इत्याहुः । यौवनम् इह न कालकृतावस्था; किन्तु तादृशो विग्रहस्वभावः । तद्यौवनस्य नित्यत्वात् । अन्येषामपि हि यौवने कौमारानन्तरभावित्वमुपलक्षणमात्रमेव। युवतयैव केषाञ्चिदुत्पत्तिश्रवणात्, आदि-शब्देन शुभाश्रयादिप्रकरणोक्त सर्वगुणसङ्ग्रहः, तत एवाऽनन्त्यम् । निधिशब्द इह आश्रयपरो निरतिशय भोग्यत्वव्यञ्जकश्च । एवमुपकारकतमत्वाद्यभिप्रायेण गुणेभ्यः पूर्वं विग्रह उक्तः । अथ ईदृश विग्रहाभिव्यङ्गयप्रकृष्टगुणभूयिष्ठतामाह स्वाभाविक इति । अत्र सर्वगुण कन्दभूतैराश्रितानाश्रितगोचरव्यापारभेदसाधारणैर्ज्ञानादिभिः परत्वम्, आश्रितरक्षणैकान्तैः सौशील्यादिभिस्सौलभ्यञ्च व्यज्यते । स्वाभाविक शब्देन नित्यत्वमनन्याधीनत्वं च अत्र विवक्षितम् । ताभ्यां मुक्तनित्य[^2_pg28] ज्ञानादिभ्यो व्यवच्छेदः । तद्वलादिभ्यो व्यवच्छेदस्तु अनवधिकातिशय त्वादपि । अनवधिकातिशयशब्दः -पूर्ववत् । 'पराऽस्य शक्तिर्विविधैव श्रूयते स्वाभाविकी ज्ञानबलक्रिया च (श्वे.उ.६-८) इत्याम्नातं स्वाभाविकत्वं परत्वञ्च सर्वेषुगुणेषु[^3_pg28] योज्यमिति भावः ।

[^2_pg28]: नित्यमुक्त - आ । 


[^3_pg28]: सर्वगुणेषु - अ । 

</details>

<dg 28/>

ज्ञान-बलैश्वर्य-वीर्य-शक्ति-तेजः

<details><summary>सुदर्शन-भट्टः</summary>

षाड्गुण्यम् -साधारणम् ।
</details>

  

<details><summary>वेङ्कट-नाथः</summary>

सङ्कर्षणादिव्यूहत्रयाभिव्यक्तिक्रमेण ज्ञानादिगुणद्वन्द्वत्रिकोक्तिः । प्रत्येकं च गुणद्वन्द्वेषु पौर्वापर्यहेतुर्भगवच्छास्त्रोक्तः । यथा 'बलं वीर्यं तथा तेज इत्येतत्तु गुणत्रयम् । श्रमाद्यवद्याभावाख्यं ज्ञानादेरुपसर्जनम्' ॥ इति । 

###### गुणक्रमोक्तेस्तात्पर्यम्
ज्ञानम् इह सर्वसाक्षात्काररूपम्, 'यः सर्वज्ञः सर्ववित्' (मुं. उ.१-१-९) 'सर्वदर्शी स्वाधीनोऽनादिः सर्वेश्वरस्सर्वदृक्' (रहस्याम्नायम्) इत्य्-आदिभ्यः । उक्तञ्च नाथमुनिभिः - 'यो वेत्ति युगपत्सर्वं प्रत्यक्षेण सदा स्वतः' (न्या.त.) इति । बलं नाम श्रमप्रसङ्गरहितं सर्वधारणसामर्थ्यम्, 'एष सेतुर्विधरणः) (बृ. उ. ४-४-४२) 'यत्र विश्वं भवत्येकनीळम्',(महाना.उ.१-३)'तत्सवितुर्वरेण्यम्' 'ध्रुवमचलममृतं विष्णुसञ्ज्ञं सर्वाधारं धाम,(मै.उ.६-३४) 'यो लोकत्रयमाविश्य बिभर्त्यव्यय ईश्वरः', (भ.गी.१५-१७) 'परमात्मा च सर्वेषामाधारः परमेश्वरः' ( वि.पु. ६-४-४०) इत्य्-आदि-सिद्धम्। ऐश्वर्यम् - 'एष सर्वेश्वरः', (बृ. उ.४-४-४२) 'सर्वेश्वरेश्वरः कृष्णः' (वि.ध. ७४-४४) इत्य्-आदि-षूक्तमव्याहतेच्छं सर्वनियन्तृत्वम् । 'अजस्सर्वेश्वरः' (म.भा. आनु. सहस्रनामाध्यायः) इति च तन्नामपाठः। वीर्यम् - सर्वोपादानत्वे, सर्वधारणे, सर्वनियमनेऽपि विकाररहितत्वम् । यथोक्तम् - 'विकारविरहो वीर्यं प्रकृतित्वेऽपि मे सदा' (ल.तं. २-३०) इत्य्-आदि । शक्तिः स्वेतरसर्वनिर्वाहिका, 'जगत्प्रकृतिभावो मे यस्सा शक्तिरितीर्यते' (ल.तं.२-२८) इत्य्-आदिषु उक्ता सर्वोपादानत्वात्मिका । यद्वा, यदन्यैरशक्यत्वादघटितमिव भाति, तद्घटनसामर्थ्यरूपा । तेजः - अस्वाधीनसहकार्यनपेक्षत्वम् । तदुक्तम्'तेजस्त्वन्याऽनपेक्षता, इति । 'सहकार्यनपेक्षा में सर्वकार्यविधौ हि या । तेजष्षष्ठगुणं प्राहुस्तमिमं तत्ववेदिनः' ॥ (ल.तं.२-३३) इति च । 'न तत्र सूर्यो भाति न चन्द्रतारकं नेमा विद्युतो भान्ति कुतोऽयमग्निः (मुं.उ.२-२-१०) 'ज्योतीष्यदित्यवद्राजन् कुरून् प्रच्छादयन् श्रिया' (म.भा. उद्यो.९२-३२) इत्य्-आदि-निदर्शितं 'पराऽभिभवनसामर्थ्यं तेजः केचित्प्रचक्षते'। लोके कश्चित् स्वापाद्यवस्थायां स्वविभूतिं सौशील्य-वात्सल्य
</details>

<details><summary>सुदर्शन-भट्टः</summary>

सौशील्यादिद्वादशम्भक्तरक्षणासाधारणम् । सौशील्य इत्य्-आदि-शीलं हि नाम - महतो मन्दैस्सहनीरन्ध्रेण संश्लेषस्वभावत्वम् । तस्य च प्रयोजनान्तरौपयिकत्वाभावात्, सौशील्यम् । यद्वा ईश्वरत्वबुद्ध्या यथा आश्रितानां साध्वसं न स्यात्, यथा च स्वयमपि न स्वस्य परत्वबुद्ध्या विलक्षणस्स्यात्, तथा शीलत्वम् - सौशील्यम् । वात्सल्यम् - दोषेऽपि गुणत्वबुद्धिः । यथा सद्यः प्रसूतायाः धेनोर्वत्से; इदञ्च क्षमाकाष्ठारूपम्[^1_pg29] । अत एव हि पृथगनुक्तिः क्षमायाः ।

[^1_pg29]: क्षमाकाष्ठानुरूपम् - इ । 

</details>

  

<details><summary>वेङ्कट-नाथः</summary>

न जानाति, जानन्नपि न धारयति; ज्ञात्वा धारयन्नपि न सर्वदा नियन्तुं शक्नोति; शक्तोऽपि धारणनियमनाभ्यां ग्लानो भवतिः अग्लानोऽपि न तत्सत्तास्थितिहेतुस्स्यात् ; तद्धेतुश्च पराधीनसहकारिसापेक्षस्स्यात्; नैवमसाविति गुणक्रमोक्तितात्पर्यम् । अथ 'तवानन्तगुणस्यापि षडेव प्रथमे गुणाः । यैस्त्वयेव जगत्कुक्षावन्येप्यन्तर्निवेशिताः' ॥ ( षाड्गुण्यविवेकः) 'प्रकृष्टं विज्ञानम्' (व. स्त. १५) इत्याद्युक्तषाड्गुण्यविततिरूपा आश्रित सङ्ग्रहणरक्षणयोर्विशेषत उपयुक्ता गुणा उच्यन्ते । तत्र सौशील्यम् - शोभन शीलत्वम्; तव्च अत्र अतिमहीयसोऽप्यतिहीनेषु गुहगोपालादिष्वपि साध्वसप्रशमनाऽनन्यप्रयोजननीरन्ध्रसंश्लेषस्वभावत्वम् । यथोक्तं - 'गुहेन सहितो रामः, (रा. बा. १-३०) 'अहं वो बान्धवो जातः' (वि.पु. ५-१३-१२) इत्य्-आदि । 'वात्सल्यम्'[^१_pg29] 'शरणागतवत्सलः' (रा.सुं.२१-२०) इत्याद्यभिप्रेता स्वरक्षरणीयतयाऽभिमतेषु दोषतिरस्कारिणी प्रीतिः । 'दोषाणां[^2_pg29] गुणत्वेन दर्शनम्' इति तु अतिवादः । क्षमाकाष्ठाभूतवात्सल्यकथनेन क्षमाऽप्युक्ता भवति ।

[^१_pg29]: वात्सल्यम् - 'वत्सांसाभ्यां कामबले' (पा.सू.५-२-९८) इत्यनेन कामवति बलवति च लच् प्रत्ययो भवति । 'कामबलशब्दौ' सूत्रे अर्शआद्यजन्ताविति भावः । वत्सलः स्नेहवानित्यर्थः (त.बो.) । एतदभिप्रेत्य दोषतिरस्कारिणी प्रीतिरिति व्याख्यातम् । 'अन्तरधिकरणश्रुतप्रकाशिकायाम्' - वात्सल्यं - दोषानादर हेतुः स्नेहः । यथा - मातुः पुत्रे इत्युक्तम् । 'जिज्ञासाधिकरण श्रुत प्रकाशिकायान्तु ( कृत्यु द्देश्यत्वविचारावसरे) एवमुक्तम् । सम्बन्धविशेषान्वितेषु प्रीतिः स्नेहः, यस्य विपाकाः अस्थान भयशङ्कित्वम्, दोषानवभासः, 'दोषेऽपि गुणबुद्धिः, इत्यादयः' इत्युक्तम् । अनेन स्नेहस्य विपाकदशा प्रादर्शिअत्रोक्तान्तिमदशा स्वीकृता प्रथम व्याख्यातृभिरिति ज्ञायते । अनेन व्याख्यानभेदेन 'बलविषये स्नेहविशेषः परमात्मनो वर्तते' इत्येव पर्यवसन्नम् । 


[^2_pg29]: दोषाणामपि - अ ।  

</details>

<dg 29/>

मार्दवार्जव-सौहार्दसाम्य 

<details><summary>सुदर्शन-भट्टः</summary>

आश्रितविरहासहत्वं - मार्दवम् । तेष्वस्थानभयशङ्कित्वं वा । मनोवाक्कायैकरूप्यम् - आर्जवम् । यथा 'ऋजुबुद्धितया सर्वमाख्यातुमुपचक्रमे' इति । सौहार्दम् - तेषामभिमतश्रेयोभिध्यायित्वम्; स्वसत्तानपेक्षतद्रक्षापरत्वं वा । साम्यम् - जन्मवृत्तगुणवैषम्यमनपेक्ष्यं सर्वेषां समाश्रयणीयत्वे स्वीकृतानां तेषां सम्भावनाविशेषेषु मनसा - तद्विषयादरे च समत्वम्; तारतम्यधीरहितत्वम् । रऱ.'अपि चेत्सुदुराचारो भजते मामनन्यभाक् । साधुरेव स मन्तव्यस्सम्यग्व्यवसितो हि सः' ॥ (भ.गी.९-३०) 'अपि पापेष्वभिरता मद्भक्ताः पाण्डुनन्दन! । मुच्यन्ते पातकैस्सर्वैः पद्मपत्रमिवाम्भसा' ॥ (म.भा. आश्व.९६-४६) इति च आह । मार्दवम् - 'तं विना कैकयीपुत्रम्' (रा. यु. १२४-६) इत्य्-आदि-वादिन आश्रितविरहाक्षमतया सुप्रवेशत्वम्, 'सापराधेषु शासनोन्मुखस्यापि सामप्रधानत्वं वा,' यदाह - 'सामोपहितया वाचा रूक्षाणि परिवर्जयन्' (रा. कि. ३१-८) इति । आर्जवम् - 'ऋजुबुद्धितया सर्वमाख्यातुमुपचक्रमे' (रा. अ
</details>

र.१७-१५) इत्य्-आदिषु उक्तं मनोवाक्कायव्यापाराणां मिथस्संवादित्वम् । तेन संश्रितेषु विप्रलिप्सानुदयः । सौहार्दम् - 'सुहृदं सर्वभूतानाम्', (भ.गी. ५-२९) 'उरसा प्रतिजग्राह पार्थं सञ्छाद्य माधवः' (म.भा.द्रो. २८-१७) इत्य्-आदि-प्रसिद्धं सामान्यतो विशेषतश्च हितैषित्वम् । तच्च विषयभेदात् क्वचित् 'एष एवासाधु कर्म कारयति तम्' (कौषी. उ.३-९) इत्याद्युक्ताधोनिनीषया न विरुद्ध्यते । साम्यम् - जातिगुणवृत्तान्दिनिम्नोन्नतत्वानादरेण सर्वैराश्रयणीयत्वम् । यथा 'शबर्या पूजितस्सम्यक् (रा.बा.१-५८) 'धन्योऽहमर्चयिष्यामि इत्याह माल्योपजीवनः ' (वि.पु. १९-२१) इत्य्-आदि । अत एव 'समोऽहं सर्वभूतेषु' (भ.गी. ९-२९) इत्याह । एतेन स्वतोऽपक्षपातित्वम्, आश्रितेषु यथार्हमादरसम्भावनाक्रमवैषम्यरहितत्वं च सिद्ध्यति । यथा कर्मफलदायिन ईश्वरस्याश्रयणौपाधिकपक्षपातोऽपि समत्वाविरोधी । कारुण्य-माधुर्य-गाम्भीर्य-औदार्य-चातुर्य[^1_pg30] 

[^1_pg30]: 'चातुर्य' इति पदं नास्ति - इ । 


<details><summary>सुदर्शन-भट्टः</summary>

कारुण्यम् - स्वार्थाऽनपेक्षा[^2_pg30] परदुःखाऽसहिष्णुता । माधुर्यम् - हन्तुं प्रवृत्तावपि रसापहत्वम् यथा 'एह्येहि फुल्लाम्बुजपत्रनेत्र!' (म.भा.भी. ५९-९८) इति । गाम्भीर्यम् - आश्रितविषये 'एवमनेन चिकीर्षितम्' इति परिच्छेत्तुमशक्यत्वम्; दीयमानगौरवसम्प्रदानलाघवाऽनपेक्षत्वं वा । औदार्यम्'अन्यस्मै ददामि' इत्यभिमानविरहेण 'पुत्रवत्प्राप्तं भुङ्क्ते' इति बुद्ध्या दातृत्वम् । इदमियद्दत्तं मयेत्यस्मरणशीलत्वं वा । यद्वा सर्वं दत्वापि 'ऋणं प्रवृद्धमिव मे' इत्यतृप्तत्वम् औदार्यम् । चातुर्यम्आश्रितार्थेष्वजडक्रियत्वम् । यथा साऽनुबन्धरावणवधेन विभीषणाऽभिषेकः । यद्वा आश्रितदोषगोपनं वा - चातुर्यम्, यथा पित्रादेरिव ।

[^2_pg30]: स्वार्थानपेक्षया इ । 

</details>

  

<details><summary>वेङ्कट-नाथः</summary>

कारुण्यम् - अनुद्दिष्टस्वप्रयोजनान्तरा परदुःखनिराकरणेच्छा । परदुःख दुःखित्वादिकं तु न लक्षणम्; अव्याप्तेरतिव्याप्तेश्च । सर्वप्रशासितुस्सापराधनिग्रहस्यापि शास्त्रसिद्धत्वात्तदविरोधेन कारुण्यं नियन्तव्यम्, लोकेऽपि तथैव व्युत्पत्तेः । माधुर्यम् - क्षीरवदुपायभावेऽपि स्वादुत्वम् । तच्च 'माधुर्यं परम्' इत्य्-आदि-षूक्तम् । द्वेषवतां जिघांसितानामपि दृष्टिचित्तापहारित्वेन रसावहत्वं वा । येन शिशुपालस्य तादृशी चरमदशा । अनन्यमनसाम्'मच्चित्ता मद्गतप्राणाः' (भ.गी. १०-९) इत्याद्युक्तावस्था च । वधोद्योगप्रदर्शनेऽपि हि सौम्यत्वम् 'एह्येहि फुल्लाम्बुजपत्रनेत्र !' (म.भा.भी.५९-९८) इत्य्-आदिषु प्रसिद्धम् । गाम्भीर्यम् - भक्तानुग्रहवदान्यत्वादेः आमूलतो दुरवगाहत्वम् । आश्रितापराधेषु प्रतिग्रहीतृनिकर्षादिषु च सतोऽपि स्वज्ञानस्य गोपनेन दुर्ज्ञानत्वं[^3_pg30] वा । तदभिप्रायेण हि सर्वज्ञस्याप्यविज्ञातृत्वोक्तिः । औदार्यम् - पात्रलाघवं देयगौरवं च अनादृत्य दायविभागन्यायेन प्रत्युपकारादिनिरपेक्षं वितरणरसिकत्वम्, प्रभूतं दत्वाप्यतृप्तत्वं च । अत एव हि अर्थिनस्सर्वान् स्वयमुदारानाह । चातुर्यम् - रक्षणीयेषु 'जनयन् प्रत्ययं तदा' (रा. बा.१-६५) इत्य्-आदि-प्रसिद्धमतिशङ्काशमनदोषगोपनादिरूपमजडक्रियत्वम् । येन विभीषणसुमुखादिषु विरुद्धानप्यनुकूलयति, शुभाश्रयस्वाकारप्रदर्शनाद्ययत्नोपायैः विषय वैराग्यादिकं च जनयति ।

[^3_pg30]: दुर्ग्रहत्वं - अ । 

</details>

<dg 30/>

स्थैर्य-धैर्य-शौर्य-पराक्रम-सत्यकाम

<details><summary>सुदर्शन-भट्टः</summary>

स्थैर्यम्'न त्यजेयं कथञ्चन' (रा. अयो. १०-३) इत्यभिसन्धिमत्वम् । भक्तरक्षोपयोगिगुणाः द्वादश । अथ तत्रैव रक्षणे विरोधिनिरसनौपाधिकं त्रिकम् । धैर्यम् -स्वस्मिन् प्रतिपक्षागमे सत्यविकृतत्वम् । यथा - 'जटाचूड[^1_pg31] ग्रन्थिं दृढयति' इति । स्वगृह इव परबले प्रवेशसामर्थ्यम्शौर्यम् । प्रवेशे सति तन्निरासकौशलं - पराक्रमः । यथा 'छिन्नं, भिन्नम्' इत्य्-आदि । अथ भोग्यगुणयुगम् । सत्यकाम इति नित्यविभूतिमत्त्वम् 'काम्यस्स्पृहा स्मरः कामः' इत्यनेकार्थः ।

[^1_pg31]: जूट - इ । 

</details>

  

<details><summary>वेङ्कट-नाथः</summary>

स्थैर्यम् - शरणागतसङ्ग्रहे दोषप्रदर्शकैः अन्तरङ्गैरपि अकम्पनीयत्वम्। तथा च आह'मित्रभावेन सम्प्राप्तं न त्यजेयं कथञ्चन' (रा.यु.१८-३) इत्य्-आदि-। धैर्यम् - 'अप्यहं जीवितं जह्यां त्वां वा सीते ! सलक्ष्मणाम्' (रा. अर.१०-१९) इत्य्-आदि-षूक्तमत्यन्ताभिमतवियोगप्रसङ्गेऽपि अभिन्नप्रतिज्ञत्वम् । भीष्माद्याश्रितप्रतिज्ञारक्षणाय स्वप्रतिज्ञा भङ्गेऽप्येतादृश[^2_pg31] प्रतिज्ञासिद्धिः । अत एव 'द्यौः पतेत्पृथिवी शीर्येत् हिमवान् शकलीभवेत् । शुष्येत्तोयनिधिः कृष्णे! न मे मोघं वचो भवेत्' (म.भा.उ.८१-४८) इत्य्-आदिभिः अविरोधः । व्यत्ययेन वा स्थैर्यधैर्ये व्याख्यातव्ये । अतर्कितोपनतेऽपि बलवति[^3_pg31] प्रतिपक्षे सावज्ञदृढचित्तत्वं वा धैर्यम् । यथाऽहुः - 'कपोले जानक्याः' (ह.ना.१-१९) इत्य्-आदि । जीवत्यपि महाबले रावणे सागरे प्यलङ्घिते विभीषणमभिषिञ्चता दर्शितोऽयं गुणः । शौर्यम् - असहायस्यापि भीमे परबले स्वबल इव निर्भयप्रवेशसामर्थ्यम् । यथा जनस्थानयुद्धमूलबल निबर्हणा[^4_pg31] दिषु । पराक्रमः - प्रविष्टस्य परसैन्ये 'छिन्नं भिन्नं शरैर्दग्धम्' (रा.यु.९३ २२) इत्याद्युक्तो व्यापारः । 'अभियाता प्रहर्ता च '( रा. बा. १३०) इत्याधुक्ताविमौ द्वौ गुणावाश्रितविरोधिभङ्गार्थी; धैर्यादयस्त्रयो वा । अथेष्टप्रापणार्थौ गुणावाह - सत्यकामसत्यसङ्कल्प इति । इहएतौशब्दौ[^5_pg31] भावप्रधानौ कर्मधारयवृत्तौ वा ।

[^2_pg31]: भङ्गेपि तादृश - अ । 


[^3_pg31]: बलवते आ । 


[^4_pg31]: निरसना - अ । 


[^5_pg31]: इहैतौ आ । 

</details>

<dg 31/>

सत्यसङ्कल्प-कृतित्व-कृतज्ञतादि 

<details><summary>सुदर्शन-भट्टः</summary>

सत्यसङ्कल्प इति लीलाविभूतिमत्त्वम्,स्वसङ्कल्पाऽनुवृत्युभयविभूतिमत्त्वं वा । अथ भक्तरक्षाविषयम् उक्तद्वादशकादि विलक्षणं[^1_pg32] गुणद्वयमाहकृति इति । आश्रितकार्यपूरणेन कृतार्थत्वम् -कृतित्वम् । यद्वा कृतम् - क्रिया, तद्वत्त्वम् । आश्रितकर्तव्यस्य स्वयं कर्तृत्वम् । यथा 'अहं स्मरामि' इति । कृतमेव जानाति, न तु करिष्यमाणांशमकृतमिति कृतज्ञः । यद्वा, स्वल्पमप्याश्रितैर्यत्साधुकृतम्, तदेव जानाति; आश्रितकृतं दोषं स्वकृतं श्रेयश्च न स्मरतीति कृतज्ञः ।

[^1_pg32]: लक्षणम् - इ । 

</details>

  

<details><summary>वेङ्कट-नाथः</summary>

काम्यन्त इति कामाः [^१_pg32]स्वेन स्वाश्रितैश्च भोग्या विभूतयः, ते च सत्याः - नित्या इत्यर्थः । अमिथ्याभूतकामत्वमप्रतिहतेच्छत्वं, च नैरर्थक्यपुनरुक्तिभ्यां नात्र विवक्षितम् । सत्यसङ्कल्पत्वम् -स्वावताराद्यपूर्वभोग्यान्तरसृष्टौ जगद्व्यापारमोक्षप्रदानादिषु चाऽमोघसङ्कल्पत्वम् । तेन तत्सङ्कल्पादभिमतलाभे निस्संशयत्वं स्यात् । उक्तगुणवर्गादधिकोपकारकं गुणद्वयमाह कृतित्व-कृतज्ञता इति । कृतमिहोपकारः[^२_pg32] कृतज्ञादिशब्दे तथा दृष्टेः । तद्वत्त्वं कृतित्वम्, उपकर्तृत्वमित्यर्थः । यद्वा - 'अभिषिच्य च लङ्कायाम्' (रा.बा.१-८५) इत्याद्युक्तम् आश्रितकार्यपूरणेन कृतकृत्यत्वम् - कर्तव्यशेषरहितेषु कृतिशब्दप्रयोगात् । 'न मे पार्थास्ति कर्तव्यम्' (भ.गी. ३-२२) इत्युक्तं[^2_pg32] विहितानुष्ठाननैरपेक्ष्यं धर्मप्रवर्तनार्थानुष्ठानत्वं वा विवक्षितम् तेनापि परोपकारार्थमेव प्रवृत्तत्वमुक्तं भवति । श्रूयते च 'न कर्मणा वर्धते नो कनीयान्' (तै.ब्रा.३-१२-५५) इति । तथा च श्रुत्यन्तरम् 'स न साधुना कर्मणा भूयान् नो एवासाधुना कनीयान्' (बृ. उ.६-४-२२) इति अथवा 'आदिकर्मणिक्तः' (पा.सू.३-४-७१) कृतं कर्तव्यत्वेनोपक्रान्तमाश्रितानां यद्धितं, तत्सर्वं पूर्वमेवाऽनेन प्रयोजककर्त्रा प्रारब्धमित्यर्थः । स्वेन कृतं परोपकारं प्रत्यपि स्वस्यैव शेषित्वं वा कृतित्वम् ।

[^१_pg32]: कामाः-अत्र कर्मणि प्रत्ययः । भोग्यविभूतिः विवक्षिता । भावार्थत्वे सङ्कल्पवाचित्वेन पुनरुक्तिः स्यादिति भावः । 


[^२_pg32]: कृतमिहोपकारः अत्र 'तयोरेव कृत्यक्तखलर्थाः' इत्यनेन भावार्थे क्तप्रत्ययः । 


[^2_pg32]: इत्याद्युक्तं - अ । 

</details>

<dg 32/>

असङ्ख्येय-कल्याण-गुणगणौघ-महार्णव ! 

<details><summary>सुदर्शन-भट्टः</summary>

'एकैक गुणेष्व[^1_pg33]नेकान्तर्भावाऽभिप्रायः गणशब्दः । स एव ओघः-प्रवाहः, तस्य महार्णवः, न गुणायत्तं महत्वम् ; गुणास्तु स्वावस्थाऽवस्थानाय भगवत्स्वरूपगताः । अन्यथा न स्थातुं शक्नुवन्तीति भावः ।

[^1_pg33]: विशेषभेदैश्च - अ । 

</details>

  

<details><summary>वेङ्कट-नाथः</summary>

कृतज्ञता परैः कृतस्यानुकूल्यलवस्य पश्चात्तैरनन्तापकारकरणेऽपि स्वयं च अनन्तप्रत्युपकारकरणेऽपि अकृतप्रत्युपकारवत्तदनुबन्धिपर्यन्त संरक्षणाय तस्यैवानुदर्शनम् । यथोक्तं 'न स्मरत्यपकाराणां शतमप्यात्मवत्तया । कथञ्चिदुपकारेण कृतेनैकेन तुष्यति' ॥ (रा.अयो.११-१) इति । 'गोविन्देति यदाक्रन्दत् कृष्णा मां दूरवासिनम् ) (म.भा.उ.४७-२२) 'त्वदङ्घ्रिमुद्दिश्य' (स्तो.र.२८) इत्य्-आदि च । एतेन संश्रितानां पश्चाद्दोषसम्भवेऽपि हितैषिणश्शिक्षणमात्रप्रवृत्तत्वं सिद्ध्यति । अथवा, अर्थिषु नियमान्तरानुसारेण स्वकृतं तादात्विकप्रत्याख्यानमकृत्यवत् जानातीति कृतज्ञः । यदूचे - 'शिरसा याचतस्तस्य वचनं न कृतं मया' (रा.यु.२४-२१) इति । इदञ्च प्राप्तावसरे भरतस्येवापेक्षापूरणाय स्यात् । आदि-शब्देन 'आनृशंस्यमनुक्रोशः' (रा.सुं. ३८-४१) इत्य्-आदि प्रसिद्धसर्वगुणसङ्ग्रहः । असङ्ख्येय शब्दः 'यथा रत्नानि जलधेरसङ्ख्येयानि पुत्रक ! । तथा गुणा ह्यनन्तस्याप्यसङ्ख्येया महात्मनः[^2_pg33] ॥ (वाम. पु. ४-४०) इत्य्-आदि-वचनस्मारकः । आश्रितविरोधिनिरसनार्थतया क्रोधादेरपि कल्याण[^3_pg33] शब्देन सङ्ग्रहः । 'चतुर्मुखायुर्यदि कोटिवक्त्रः,' (वरा.पु. ७३७५) 'वर्षायुतैर्यस्य गुणा न शक्याः ' (म.भा.कर्ण.९१-१७) इत्य्-आदि प्रसिद्धा परिच्छेद्यगुणानन्त्यं तापत्रयप्रशमनत्वं दुरवगाहत्वं च व्यनक्ति गुणगणौघमहार्णव इति । एकैकगुणस्यावान्तरानेकगुणगर्भत्वं गणशब्देन व्यज्यते । गुणगणा एव ओघाः - जलप्रवाहाः, तेषां महार्णव इवायमेकाश्रयभूत इति भावः । 

[^2_pg33]: अथव - अ ।  

</details>

स्वोचित-विविध-विचित्रानन्ताश्चर्य-नित्य-निरवद्यनिरतिशयसुगन्ध-निरतिशयसुखस्पर्श-निरतिशयौज्वल्य-किरीट-मकुट

<details><summary>सुदर्शन-भट्टः</summary>

अथ भूषणानि, कटक-मकुटादि जातिभेदो वैविध्यम् । एकैकाऽवा न्तरभेदपरः विचित्रशब्दः । अनन्ताश्चर्यम् निरतिशयाश्चर्यम् । उत्तरोत्तरं निरवद्यत्वमनुसन्धेयम् । विग्रहचिन्तायामपि पूर्वभाविनी हि दिव्याभरणचिन्ता । निरतिशयसुगन्धत्वादिकम् इतरभूषणवैलक्षण्यम् । 'सर्वगन्धस्सर्वरसः' (छां.उ.३-४-२१) इत्य्-आदि-वत् । मकुटङ्किरीटाग्रावयवो नायकाधारः । यद्वा, मकुटम् शिरोभूषणमात्रम् । यथा - 'ना कुण्डली ना मकुटी' (रा. बा.६ -१०) इति । किरीटरूपं मकुटम् किरीट-मकुटम् । दिव्यशब्दः सर्वत्राऽप्राकृतपरः।
</details>

  

<details><summary>वेङ्कट-नाथः</summary>

अथ स्वरूपस्य विग्रहवद्गुणवञ्च विग्रहस्य शोभातिशयहेतुभूतानि भूषणान्युच्यन्ते - स्वोचित इति । उक्त स्वरूपरूपगुणवतस्स्वस्यानुरूपत्वं स्वोचितत्वम्; किरीटत्वादिभेदस्य तत्तत्स्वरूपोपादानसिद्धत्वात्, आश्चर्यत्वस्य पृथगुक्तेश्चात्र विविधविचित्रशब्दौ हेमरत्नमुक्तादिमयत्वेन तत्तदवान्तरशिल्प विशेषैश्च[^1_pg33] प्रत्येकं वैषम्यं ब्रूतः । अनन्तशब्दश्चाश्चर्य विशेषकः । असङ्ख्येयत्व विवक्षायामपरिमितशब्दः पृथुतरत्वपरः । नित्यनिरवद्यत्वाभ्यां प्राकृतभूषणव्यावृत्तिः । 'स्रग्वस्त्राभरणैर्युक्तम्' (पौ. सं.) इति हि नित्यं रूपं प्रतिपाद्यते । सर्वदा निरवद्यत्वेन वा कादाचित्कावद्य शङ्काव्युदासः । सर्वगन्धस्यापि दिव्यरूपस्यामोदातिशयहेतुतया निरतिशय सुगन्धत्वम् । अनभिमतकाठिन्याद्यभावात् निरतिशयसुखस्पर्शत्वम् । सूर्यादि तेजोऽभिभावुकदिव्यविग्रहतेजसापि अनभिभूतत्वात् निरतिशयौज्वल्यत्वम् । कर्णिकामकुटव्यावृत्त्या सर्वाधिपत्यसूचनार्थं किरीटशब्देन मकुटविशेषणम् । धारकपुरुषभेदेन हि मकुटद्वैविध्यं शिल्पशास्त्रादिप्रसिद्धम् । यद्वा[^2_pg33] 'ना कुण्डली ना मकुटी' (रा.बा. ६-१०) इति प्रयोगात् शिरोभूषणमात्रे मकुटशब्दः । अथवा किरीटस्योर्ध्वभागो मकुटशब्देन उच्यते ।

[^1_pg33]: विशेषभेदैश्च - अ । 


[^2_pg33]: अथव - अ ।  

</details>

<dg 33/>

चूडाऽवतंस-मकरकुण्डल-ग्रैवेयक-हार-केयूर-कटक-श्रीवत्स-कौस्तुभमुक्तादामोदरबन्धन-पीताम्बर-काञ्ची-गुण-नूपुराद्यपरिमित-दिव्यभूषण! स्वानुरूपाचिन्त्यशक्ति-शङ्ख-चक्र-गदाऽसिशार्ङ्गाद्यसङ्ख्येयशुभा

<details><summary>सुदर्शन-भट्टः</summary>

अथ दिव्यायुधानि । एकैकायुधस्य सर्वायुधकार्यशक्तिमत्त्वम् अचिन्त्य शक्तित्वम्[^1_pg34] । यथा सहायकृत्यङ्किन्तस्य[^2_pg34] येन सप्तमहाद्रुमाः । शैलश्च वसुधा चैव बाणेनैकेन दारिताः' ॥ (रा. कि. ३६-८) इति । परशुटङ्कखनित्रादिकार्यम्, एकेन सालगिरिरसातलभेदिना शरेण हि कृतम्। 

[^1_pg34]: शक्तिमत्वम् - इ । 


[^2_pg34]: साहाय्यार्थकृतं तेन - इ । 

</details>

<details><summary>वेङ्कट-नाथः</summary>

मकरसन्निवेशं कुण्डलं मकरकुण्डलम्; अविभक्तलक्षणरूपस्यापि श्रीवत्सस्य भूषणसमानतया भूषणत्वोक्तिः । तादृशपृथक्संस्थानयोगाञ्च; भूषण देवताध्याने[^3_pg34] तदभिव्यक्तिः । मुक्तादामानि एकावलीत्रिसरादीनि । पीताम्बरस्य भूषणतया उक्तिः शोभातिशयहेतुत्वमहार्घत्वाद्यभिप्राया । यथा'अतसीपुष्पसङ्काशः पीतवासा जनार्दनः । व्यभ्राजत सभामध्ये हेम्नीवोपचितो मणिः' ॥ (म.भा. उद्यो.९४-६५) इति । आदि-शब्देन च हस्तबन्धाङ्गुळीयकादिसङ्ग्रहः । उक्तगुणोत्कर्षहेतुभूतद्रव्यवैलक्षण्यज्ञापनाय भूषणायुधयोः दिव्यशब्दः । एवमाश्रितानाम् अनुभवार्थानि भूषणान्युक्त्वा तदनुभवतद्रक्षणयोः उपयुक्तानि दिव्यायुधान्याह - स्वानुरूप इति । पूर्वोक्तविग्रहादिविशिष्टापेक्षया स्वशब्दः । तत्तदानुरूप्यं यथोचितं ग्राह्यम् । सर्वेषाम् आयुधानां सर्वायुध कार्य करत्वात्[^4_pg34] अचिन्त्यशक्तित्वोक्तिः । कुठारटङ्ककुद्दालादिकार्यं सालशैलवसुधातलभेदनमेकेन हि शरेण कृतमुच्यते, 'बिभेद च पुनस्सालान्, (रा. बा.१-६७) 'सहायकृत्यं किन्तस्य' (रा. कि. ३६-८) इत्य्-आदिभिः ।

[^3_pg34]: देवताध्यानेन अ । 


[^4_pg34]: शक्तत्वात् अ । 

</details>

<dg 34/>

नित्य-निरवद्य-निरतिशयकल्याण-दिव्यायुध ! स्वाभिमत-नित्य-निरवद्यानुरूप-स्वरूप-रूप-गुण-विभवैश्वर्यशीलाद्यनवधिकातिशयासङ्ख्येय-कल्याणगुणगण-श्रीवल्लभ ! 

<details><summary>सुदर्शन-भट्टः</summary>

निरवद्यत्वम् - पूर्ववत् । निरतिशयकल्याणत्वम् - शोभनावहत्वम् । तान्याभरणकोटावपि हि निविशन्ते । अथ दिव्यमहिषीविशेषणानां पूर्ववदर्थः[^1_pg35] ।

[^1_pg35]: प्राग्वदर्थः - इ । 

</details>

  

<details><summary>वेङ्कट-नाथः</summary>

यद्वा, नित्यसूरिसमाविष्टतया तदिच्छानुगुणविचित्रकार्यसामर्थ्यमिह विवक्षितम् । उक्तं च उत्तर श्रीरामायणे 'शरा नानाविधाश्चापि धनुरायतविग्रहम् । अन्वगच्छन्त काकुत्स्थं सर्वे पुरुषविग्रहाः' ॥ ( उ.रा. १०९-७) इति । चक्रस्य हेतिराजत्वेऽपि शङ्खस्य पूर्वोक्तिः, सर्वशक्तेर्भगवतो मोक्षप्रदान शक्तिसूचकतया अभ्यर्हितत्वाभिप्राया । यथोक्तं परमसंहितायाम्'सृष्टिबीजं तथा पद्मं चक्रं स्थितिनिबन्धनम् । गदा संहारबीजन्तु शङ्खं मुक्तिनिबन्धनम्' ॥ (परम.सं) इति । एवमन्यत्रापि । अत्र पञ्चानां कण्ठोक्तिः प्राधान्यात् । पञ्चायुधानि पञ्चभूतशक्तिरूपाणीति भागवते[^2_pg35] प्रोक्तम्; अस्त्रभूषणाध्यायादिषु महदादितत्त्वरूपाणीति; तदुभयं तात्पर्यभेदादविरोधेन नेयम् । आदि-शब्देन हल-मुसलादि सङ्ग्रहः । सहस्रभुजविश्वरूपादिविग्रहेषु आयुधानाम् असङ्ख्येयत्वम् । 'अनेक दिव्याभरणं दिव्यानेकोद्यतायुधम्' । (भ.गी. ११-१०) इत्य्-आदिभिः सुव्यक्तम्; नित्यनिरवद्यत्वं पूर्ववत् । शुभलक्षणपौष्कल्यादाभरणकोटावपि निविश्य शोभातिशयहेतुत्वात् अनुकूलत मस्वभावत्वात्, मुमुक्षुध्येयविग्रह विशेषण तया मोक्षोपयोगित्वाञ्च निरतिशयकल्याणत्वम् । अथ एवंविध भूषणा युधादिविशिष्टस्य निरुपाधिकभोग्यस्य भर्तुः प्रधान भोक्तृत्वेन अवस्थिता देवीः प्रतिपादयन् प्रथमं व्याख्येये प्राप्यप्रापकदशयोर्नित्यान्वितत्वेन निर्दिष्टां

[^2_pg35]: भारतेअ 

</details>

<dg 35/>

एवम्भूत-भूमि-नीळा-नायक ! 

<details><summary>सुदर्शन-भट्टः</summary>

अथातिदेशः - एवम् इति । लक्ष्म्म्यपेक्षया भूम्यादीनामपि शेषत्वाभिप्रायेण पृथगुक्तिः, यथा, 'याभिस्त्वं स्तनबाहुदृष्टिभिरिव स्वाभिःप्रियं श्लाघसे' इति ।
</details>

  

<details><summary>वेङ्कट-नाथः</summary>

श्रियमादरातिशयादुक्तप्रकारविशिष्टत्वे प्रमाणदार्ढ्यद्योतनाय पूर्ववत्पुनराहस्वाभिमत इति । श्रियो वल्लभ इति विग्रहे । 'नित्यानुकूलं स्वतः' (च.श्लो.२) इत्य्-आदि प्रसिद्धस्वभावायाः श्रियोऽप्यसौ नित्यनिरतिशय भोग्य इति दर्शितं स्यात्, श्रीर्वल्लभा यस्येति विग्रहे तु, प्रियतमया तया निवेदितं न प्रत्याख्यातीति फलति । ईदृशं च अभिमतत्वम् 'न जीवेयं क्षणमपि विना तामसितेक्षणाम् , (रा.सु.६६-१०) 'न त्वहं तां विना सीतां जीवेयं हि कथञ्चन' (रा.अर.६२-१७) 'कञ्चिन्न तद्धेमसमानवर्णम्', (रा.सु. ३६-२८) (कुशली यदि काकुत्स्थः, (रा.सुं.३६-१३) 'मत्कृते काकमात्रे तु , (रा. सुं. ३८-३९) 'यदि रामस्समुद्रां ताम्',(रा. सुं. १६-१३) 'दुष्करं कृतवान् रामः' (रा. सुं. १५-५३) इत्य्-आदिभिः तात्पर्यवृत्त्या व्यज्यते । नित्यनियतप्राधान्यतारतम्यक्रमेण श्रिया सह एकासनस्थे देव्यौ तच्छाया सङ्काशतया दर्शयति - एवम्भूत इति । तदाहुः - 'देवि ! त्वामनु नीळया सह मही देव्यस्सहस्रं तथा' (श्रीगु.र.को.२६) इति । उपदिश्यमानधर्माधारादति दिश्यमानधर्माधारस्य स्वतः प्राप्तवैषम्याविरोधेन साम्यं व्यवस्थाप्यम् । पररूपेऽपि देवीत्रयसम्बन्धः प्रमाणसम्मतः । यथोक्तं बलपौष्करे 'देवो वैकुण्ठनाथस्तु अनन्तासनसंस्थितः । सेव्यः श्रीभूमिनीलाभिः प्रादुर्भावैस्तु चाखिलैः ॥ शङ्खचक्रधरो नित्यं जानुन्यस्तैकहस्तवान् । अभयप्रदहस्तश्च नीलजीमूतसन्निभः ॥ ध्यातव्यो नित्यलोकस्थो भुक्तिमुक्तिफलप्रदः' ॥ ( ब पौ.) इति । नित्यग्रन्थोक्त ध्याने तु 'नागभोगे विन्यस्तवामभुजम् , (नि. ग्रं.) इत्येतत्संहितान्तरमूलम् । एतेन वर्णभुजादिविप्रतिपत्तिरपि निरस्ता । अचिन्त्यशक्तेरीश्वरस्य स्वच्छन्दवृत्तेः परसञ्ज्ञितरूपेऽपि तत्तत्प्रतिपत्त्यर्थं तत्तत्संहितोक्ता विशेषा नान्योन्यं बाधमर्हन्ति, यथा नरसिंहरूपे सप्तसप्ततिभेदाः; यथा च 'कृष्णरूपाण्यनन्तानि' (पाञ्चरात्रम्) इत्युच्यते, एवं परव्यूहादिष्वपि यथोपदेशं सर्वस्य सत्यत्वम् । गीयते च - 'पश्य मे पार्थ! रूपाणि शतशोऽथ सहस्रशः' (भ.गी. ११-५) इति । 
</details>

स्वच्छन्दानुवृत्ति-स्वरूप-स्तिति-प्रवृत्तिभेद-अशेष-शेषतैकरतिरूप-नित्य-निरवद्यनिरतिशय-ज्ञान-क्रियैश्वर्यादि

<details><summary>सुदर्शन-भट्टः</summary>

अथ परिजनः, - सजातीय विजातीयव्यावर्तकाकारविशिष्टंस्वरूपम् ; तस्य प्रतिनियतकालसम्बन्धः - स्थितिः, ईश्वरेच्छां ज्ञात्वानुवर्तते नित्यसिद्धाः, संसारिणस्तु तदनभिज्ञाः, तत्सङ्कल्पात्प्रवर्तन्त इति भिदा अभिप्रेता । भेदः - स्वरूपस्थितिप्रवृत्तिविशेषः, यद्वा संसारिभ्यो नित्यानां व्यावर्तकधर्माः, स्वच्छन्दानुवृत्तिस्वरूपस्थितिप्रवृत्तय इत्यर्थः नित्यनिरवद्य इति मुक्तव्यावृत्तिः । क्रिया - कैङ्कर्यम् । ऐश्वर्यम् - देहेन्द्रियादि नियमनम् ।
</details>

  

<details><summary>वेङ्कट-नाथः</summary>

क्वचिद्वल्लभतया क्वचिन्नायकतया निर्देशस्य तत्तद्देव्यनुगुणं तात्पर्यं ग्राह्यम् । एवं देवीपर्यन्तैः आम्रेडितातिशयस्य परमभोग्यस्य अरण्यचन्द्रिका त्वव्युदासाय नित्यभोक्तृवर्गमाह स्वच्छन्द इति । सूरयो हि[^1_pg36] स्वाम्यभि मतं स्वयं साक्षात्कृत्या आत्मात्मीयं सर्वं तदर्थं विनियुज्य तमनुवर्तन्त इति ज्ञापनाय स्वच्छन्दानुवृत्ति इत्युक्तम् । स्वशब्दः पूर्वोक्तवदीश्वरविषयः । स्थितिः इह स्वरूपस्य सर्वकालानुवृत्तिः । प्रवृत्तिः एषां कैङ्कर्यरूपो व्यापारः । स्वरूपादीनां भेदः तत्तत्प्रतियोग्यपेक्षया विलक्षणव्यवहारहेतुभूताकारः । अशेष इत्य्-आदिकं व्याख्यातम् । स्वरूपनित्यत्वे सर्वात्मसाधारणेऽपि सूरिषु विशेषत उक्तेन सदा[^2_pg36] सर्वज्ञत्वलक्षणेन नित्यत्वेन मुक्तव्यावृत्तिः, नित्य निरवद्यतया वा । निरवद्यत्वं हि दुःखादिदोषगन्धरहितत्वम् । यथोक्तम् 'हताखिलक्लेशमलैस्स्वभावतः' (स्तो.र.४१) इति । ज्ञानादि विशेषणं वा नित्यनिरवद्यत्वम्; तेन कैङ्कर्ये स्वाधीनस्वार्थ कर्तृत्वभोक्तृत्व [^3_pg36]-भ्रमराहित्यसिद्धिः । ज्ञानस्य निरतिशयत्वम् ईश्वरज्ञानवत्सर्वविषयत्वम् । क्रियाया ऐश्वर्यस्य च निरतिशयत्वं कैडूर्यमात्रे स्थाप्यम् । सर्वविषयत्वे तु परवत्सर्वशरीरत्वादिप्रसङ्गः । अत एव[^4_pg36] शक्तानामपि जगद्व्यापारेषु उदासीनत्वमित्यापाता-स्तिकपक्षोऽपि निरस्तः । प्रवृत्तिशब्देन क्रियायाः पृथङ्निर्दिष्टत्वात् अत्र क्रियाविषयम् ऐश्वर्यम् इति वा योज्यम् । तदप्येषां परार्थं पराधीनञ्च । आदि-शब्देन कैङ्कर्यानुगुणबलवीर्यादिसङ्ग्रहः ।

[^1_pg36]: सूरयोऽपि आ । 

[^2_pg36]: सर्वदा - अ । 

[^3_pg36]: कर्तृत्व - आ । 


[^4_pg36]: एव हि - अ । अनन्तकल्याण





</details>

<dg 36/>

गुणगण-शेष-शेषाशन[^१_pg37]-गरुड-प्रमुख-नाना विधानन्त-परिजन-परिचारिका-परिचरित-चरणयुगल ! परमयोगिवाङ्मनसापरिच्छेद्य-स्वरूप-स्वभाव

[^१_pg37]: शेषाशनः - 'त्वदीय भुक्तोज्झित शेषभोजिना' इति हि प्रसिद्धिः स्तोत्ररत्ने ।


<details><summary>सुदर्शन-भट्टः</summary>

शेषाशनः - सेनापतिः । छत्रचामरपादुकापतद्ग्रहधारणादिभेदेन नानाविधाः ; तत्र एकैककोटिनिविष्टाश्च अनन्ताः । विमलाद्यभिप्रायेणोक्तम् परिचारिका इति । उक्तस्स्वरूपरूपगुणविभूषणादीनां परत्वसौलभ्यसाधारणत्त्वात् ; दिव्यलोकविशेषात्पूर्वन्तदुभयमाह - परम इति । परमस्वरूपम् - नियन्तृस्वरूपम् ; परमस्वभावः - सौलभ्यम् । निरूपकादन्यो निरुपाधिकधर्मः - स्वभावः। परमयोगि इत्य्-आदिकं देशविशेषणं वा । तथा श्रीवैकुण्ठगद्योक्तेः । तदा, स्वरूपं - सन्निवेशविशेषविशिष्टद्रव्यम् । तस्य भोग्यताप्रकारः स्वभावः ।
</details>

  

<details><summary>वेङ्कट-नाथः</summary>

तत्तत्सेवाविशेषनियतासङ्ख्यातावान्तरेच्छादिवैचित्र्याभिप्रायेण अनन्तगुणगणशब्दः । शेषादीनां विशेषाः 'तया सहासीनम्' (स्तो. र. ३९) इत्य्-आदि श्लोकेषु द्रष्टव्याः । आसन-वाहन-सेनेश-द्वारपालादिभेदेन नानाविधत्वम्। अनन्तत्वम् इहासङ्ख्यातत्वम् । इह परिजनाः - छत्रधारकादयः । परिचारिकाः अनुग्रहविमलाद्याः । तथा कान्तिवारुणीसूत्रवतीरुद्रासुकीर्ति प्रभृतयः शेषादिपत्न्यः । ता अपि हि तेषां यथार्हं सान्तःपुरस्वामि सेवाविशेषार्था एव[^2_pg37] | एवं 'गुणैर्दास्यमुपागतः' (रा. कि. ४-१२) इति न्यायेन स्वामिविग्रहगुणैरपि कैङ्कर्ये प्रेरितत्वमभिप्रेत्याह परिचरितचरणयुगल इति । एवन्नित्यविग्रहादियुक्तस्य नित्यसूरिसेव्यस्य मुक्तगम्यनिवासस्थानमाह - परम इति । परमयोगिवाङ्मनसापरिच्छेद्यस्वरूपस्वभाव इति सम्बुध्यन्तं केचिद्व्याचक्षते; तदा पूर्वोक्तानां सर्वेषां परत्वसौलभ्योपयोगित्वज्ञापनाय तदुभयं स्वरूपस्वभावशब्दाभ्यां विवक्षितम्; स्वरूपनिरूपकं निरूपित स्वरूपविशेषकञ्चेति धर्मवर्गद्वयं वा । एवं सति पूर्वोक्तमेव मुखान्तरेण अनवसरे निगमितं स्यात् । इतो वरमनुक्तपरमव्योमप्रकर्षकथनम् ।


[^1_pg37]: 'कल्याण' इति नास्ति - आ ।  ??

[^2_pg37]: सेवार्थाः - आ 

</details>

<dg 37/>

स्वाभिमत-विविध-विचित्रानन्त-भोग्य-भोगोपकरण-भोगस्थान-समृद्ध, अनन्ताश्चर्य-अनन्तमहाविभव-अनन्तपरिमाण

<details><summary>सुदर्शन-भट्टः</summary>

विविधत्वं जातिभेदः । एकैकस्य[^1_pg38] व्यक्तयानन्त्यम् अनन्त शब्दार्थः । आश्चर्यतारूपेण आनन्त्यं वा । विभवः -आयतनाद्वहिः भोग्य समृद्धिः । स्रक्चन्दनादिव्यतिरिक्त रथादि[^2_pg38]-समृद्धिर्वा।

[^1_pg38]: एकत्र -इ । 


[^2_pg38]: धनादिइ । 

</details>

  

<details><summary>वेङ्कट-नाथः</summary>

तथा च तद्विशेषणतयैव सप्तम्यन्तत्वेन श्रीवैकुण्ठगद्येऽपि एतत्पठितम् । परमयोगिनः साक्षात्परब्रह्मस्वरूपाः श्वेतद्वीपवासिनः । 'ये तु मुक्ता भवन्तीह नरा भरतसत्तम! । तेषां लक्षणमेतद्धि यच्छ्वेतद्वीपवासिनाम् ॥ (म.भा.शां.३३५-१४) इति हि स्मर्यते । परमव्योम्नस्स्वरूपं शुद्धसत्वमयम् । तमसः परस्यापि परमव्योमस्वरूपस्यापरिच्छेद्यत्वमूर्ध्वादिभागेन व्यवस्थाप्यम् । तत्स्वभावो भोग्यतमत्त्वादिरूपः । विविधशब्दो भोग्यप्रभृतिषु त्रिष्वप्यन्वेतव्यः । भोग्यम् अप्राकृतं स्वाश्रयं शब्दादि। तदुपस्थापकतया स्वीकृतानि भोगोपकरणानि। भोगस्थानानि क्रीडापर्वतादीनि । स्वरूपगुणसंस्थानादि वैचित्र्यातिशयेन नित्यमपूर्ववदनुभाव्यतया अनन्ताश्चर्यत्वम् । प्रत्येकं महद्भिरसङ्ख्यातैश्च रत्नभूषणभद्रासनादिभिर्योगात् अनन्तमहाविभवत्त्वम् । पर्यङ्कविद्यादिषु हि विचित्रनदीह्रदसभादिविशिष्टं मुक्तगम्यं स्थानमुपदिश्यते । 'सहस्रस्थूणे विमिते दृढ उग्रे यत्र देवानामधिदेव आस्ते' (जै. ब्रा. ४-३८४) इति च तलवकाराः अधीयते । पूर्वोक्तापरिच्छेद्यत्वे हेतुरनन्तपरिमाणत्वम् । अनित्यसावद्यस्थानान्तरव्यवच्छेदार्थमिह नित्य निरवद्यत्वोक्तिः । अत्र पञ्चोपनिषत्प्रतिपाद्यानां भूतानां तत्सङ्घातरूपाणाञ्च केषाञ्चिद्भगवन्नित्येष्टत्वेन नित्यत्वमविरुद्धम् । त्रिगुणवत्कर्मिणां भगवत्स्वरूपतिरोधानादिहेतुत्वाभावान्निरवद्यत्वम् ।
</details>

<dg 38/>

नित्य-निरवद्य-निरतिशय - श्रीवैकुण्ठनाथ ! 

<details><summary>सुदर्शन-भट्टः</summary>

नित्यंनित्यसंस्थानम् । निरवद्य इति अवद्यादयो[^1_pg39] न तत्रत्यानामित्यर्थः । निरतिशय इति अनुत्तमवत् ।

[^1_pg39]: अविद्यादयो - इ । 

</details>

  

<details><summary>वेङ्कट-नाथः</summary>

निरतिशयत्वं स्थानगुणैस्सर्वैः सर्वस्थानातिशायित्वम् । यथोक्तं महाभारते - 'रम्याणि कामचाराणि विमानानि सभास्तथा' (म.भा.शां.१९६-४) । इत्युपक्रम्य 'एते वै निरयास्तात! स्थानस्य परमात्मनः' (म.भा.शां. १९६-६) इति । 'आत्मा केवलतां प्राप्तो यत्र गत्वा न शोचति । ईदृशं परमं स्थानं निरयास्ते च तादृशाः' ॥ (म.भा.शां.९६-११) इति च । 'कुठि -गतिप्रतिघाते' (धा.पा.६५) इति धातुः, गतिरवगतिः, ज्ञानप्रतिघातककर्मप्रसङ्गरहिता नित्यसूरयो विकुण्ठाः, तैस्सम्बन्धादत्र वैकुण्ठशब्दः अप्राकृतस्थानपरः । 'विज्ञानसारथिर्यस्तु मनःप्रग्रहवान्नरः । सोऽध्वनः पारमाप्नोति तद्विष्णोः परमं पदम्' ॥ (कठ. उ. १-३-९) इत्य्-आदिभिस्तत्सिद्धिः । अत्र हि व्यतिरेकविभक्तिस्वारस्यात् 'परमे व्योमन्' (तै. आर.२-८,९-६) इत्य्-आदिभिः ऐकार्थ्याच्च परमपदशब्दो न परमात्मस्वरूपपरः । 'नाकस्य पृष्ठमारुह्य गच्छेत् ब्रह्म सलोकताम्', (महाना.उ. ५ - २०) 'दिव्यं स्थानम् अजरञ्चाप्रमेयम्, (म.भा.मौस.५-२७) 'एकान्तिनः' इत्यारभ्य 'तेषां तत्परमं स्थानं यद्वै पश्यन्ति सूरयः' (वि.पु.१-६-३९) इत्य्-आदिभिः स्थानविशेषस्य स्पष्टोक्तेः, न चैतेषाम् अण्डान्तर्वर्तिभगवल्लोक विषयत्वम्; तदन्तर्वर्तिनां सर्वेषाम् उत्पत्तिविनाशश्रवणात्, एतस्य च नित्यत्वाक्षरत्वाजरत्वोक्तेः, 'अण्डम्भित्वा तथोद्गता' (ल.तं.) इत्य्-आदिभिरण्डबहिर्भूतत्वसूचनाञ्च । तथाऽपि त्रिगुणान्तर्भावो अस्त्विति चेन्न; तमस्तत्वादर्वाचां सुबालोपनिषदि प्रलयप्रतिपादनात्, मुक्तगतौ शीर्षकपालप्रभृति तमःपर्यन्तं तत्त्वभेदेन गन्तव्यदेशाभिधानात् । 'आदि-त्यवर्णं तमसः परस्तात्'; (तै.आर.३-४०-१३) 'तमसः परमो धाता शङ्खचक्रगदाधरः'(रा.यु.११८-१५) इत्यादेश्च । नाथः - ईश्वरः । 'नाथृ नाधृ याञ्चोपतापैश्वर्याशीःषु' इति नाथतेरैश्वर्यार्थत्ववचनात् तस्मिन् दिव्यदेशे भगवत ऐश्वर्यं स्वेनाप्यपन्होतुमशक्यमिति भावः ।
</details>

<dg 39/>

स्वसङ्कल्पानुविधायि-स्वरूप-स्थिति-प्रवृत्ति

<details><summary>सुदर्शन-भट्टः</summary>

अथ लीलाविभूतिः - [^1_pg40]नियमनञ्च धारणसिद्धम्[^1_pg40] स्वसङ्कल्प इति । शेषत्वमाहस्व इति । कालस्य प्रकृत्यनन्तरानुक्तिः प्रकृतिपुरुषयोस्संयोग वियोगहेतुत्वात् । 'तस्यैव तेऽन्येन धृते वियुक्ते रूपान्तरम्' इति ह्युच्यते ।

[^1_pg40]: निगमनं धारणं चइ । 

</details>

  

<details><summary>वेङ्कट-नाथः</summary>

एवं नित्यविभूतियोग उक्त; अथ तत्प्रतिद्वन्द्विलीलाविभूतियोगं वदन् 'कारणं तु ध्येयः' (अथर्व.२) 'यो ब्रह्माणं विदधाति पूर्वम्' (श्वे.उ.६-१८) इत्य्-आदि-प्रसिद्धस्य मुमुक्षुसमाश्रयणीयस्य 'यतो वा इमानि भूतानि जायन्ते', (तै.उ.भृ.१) 'जन्माद्यस्य यतः' (ब्र.सू. १-१-२) इत्याद्युक्तं लक्षणमप्याह - स्वसङ्कल्प इति । बद्धानाम् ईश्वराभिमतापरिज्ञानेन प्रायशः प्रवृत्तिः इति ज्ञापयितुम् अचित्समभिव्याहारेण सर्वचिदचित्सा धारणं[^2_pg40] सङ्कल्पानुविधायित्वम् उक्तम् । प्रकृत्यादीनां स्वरूपस्थित्योरीश्वरनित्येच्छावशेन नित्यसिद्धत्वमिहाभिप्रेतम् । प्रवृत्तिषु तु सङ्कल्पजन्यत्वम् । प्रकृतेस्स्वरूपं त्र्यैगुण्येन निरूप्यम् । संसारिपुरुषस्य तु सङ्कुचितज्ञानत्वेन । कालस्य तु कलामुहूर्तादिमयत्वेन । त्रयाणां स्थितिः पूर्ववत् । प्रवृत्तिः व्यापारः । अत्र प्रकृतिग्रहणं प्राकृतानामप्युपलक्षणम् । तेन नारायणशब्देन 'नराज्जातानि तत्त्वानि' (म.भा.आनु.१८६-७) इत्याद्युक्तनिरुक्तिस्सूच्यते । प्रकृत्यात्मक जगदुक्त्या वा कार्यतत्वसङ्ग्रहः ।लीलाविभूतेरशेषत्वान्यशेषत्वभ्रमसम्भवस्थानत्वात्त दपनोदनायाऽत्र स्वशेषतैकस्वभावत्वमुक्तम् । शेषत्वस्य शरीरलक्षणत्वसिद्धयै यावत्सत्ताकत्वमिह विवक्षितम् । तथा निरुपाधिकान्यशेषत्वराहित्यं च । अत्र शरीरस्वभावेष्वाधेयत्वादिषु सङ्कल्पानुविधायित्वोक्त्या नियाम्यत्वं शाब्दम् ।आधेयत्वमप्यभिप्रेतम् । प्रकृत्यात्मकत्वं भोग्यभोगोपकरणदौ । समष्टिव्यष्टिपुरुषविभागरूपतया पुरुषात्मकत्वं भोक्तृवर्गे । अत्र भोक्तृत्वं कर्मोपाधिकम् । परमपदे तु निरुपाधिकभोक्तॄणां सतामप्यनुक्तिः तत्रत्यानां स्वाधीनस्वार्थभोक्तृत्वभ्रमराहित्याभिप्रायेण ।

[^2_pg40]: धारणं परिज्ञानेन आ । 

</details>

<dg 40/>

स्वशेषतैकस्वभाव-प्रकृति-पुरुष-कालात्मक-विविध-विचित्रानन्त-भोग्य-भोक्तृवर्ग-भोगोपकरण-भोगस्थानरूप-निखिल-जगदुदयविभवलयलील ! 

<details><summary>सुदर्शन-भट्टः</summary>

शब्दस्पर्शादिरूपेण वैविध्यम् । तदवान्तर भिदया[^1_pg41]। विचित्रत्वम् । निखिलशब्देन ब्रह्मादिव्यावृत्तिः ।

[^1_pg41]: भिदा - इ । 

</details>

  

<details><summary>वेङ्कट-नाथः</summary>

क्षणलवादिषु कालावच्छेदेषु कालात्मकत्वम् । तेषां जगच्छब्देन ग्रहणम् अभूदस्तिभविष्यतीत्यादिरूपेण जगद्विशेषणत्वप्रतीत्यनुसारात् । व्याप्तस्यापि कालस्य लीलाविभूतिमात्रे पठनम् । 'कालं स पचते तत्र न कालस्तत्र वै प्रभुः' (म.भा.मोक्ष.१९६-९) 'कलामुहूर्तादिमयश्च कालो न यद्विभूतेः परिणामहेतुः' (वि.पु.४-१-८४) इति नित्यविभूतेरकालकाल्यत्वज्ञापनार्थम् । तत्र तत्तदनित्यसद्भावेऽपि लीलाविभूतिवत्कालनियमो नास्तीति विशेषः । भोग्यप्रभृति सर्वं प्रत्येकं विविधम् । तत्तदवान्तरविशेष विवक्षया विचित्रत्वोक्तिः; आश्चर्यतया वा; 'जगदेतन्महाश्चर्यं रूपं तस्य महात्मनः' (वि.पु. ५-११-७) इति ह्युच्यते । एकैकवर्गव्यक्तीनाम् असङ्ख्यातत्वादनन्तत्वम् । भोग्यभोगोपकरणादीनि पूर्ववत् । प्राकृतत्वादिरिह विशेषः । भोगश्चात्र सुखदुःखानुभवात्मकः । महदादीन्यनन्तब्रह्माण्डादीनि च सङ्गृह्णता निखिलशब्देन कतिपय जगत्कारणविरञ्चादिव्यावृत्तिः । निखिलजगदुदयादेः एकैकस्यैव ब्रह्मलक्षणत्वे सम्भवत्यपि व्यष्टिसृष्ट्यादिनीत्या सम्भवन्तीं भिन्नकर्तृकत्वशङ्कां निरसितुम् इह त्रितयोक्तिः । जगन्निष्ठानामुदयविभवलयानां परमपुरुषलीलात्वोक्तिः सर्वशरीरतया तत्तद्विशिष्टरूपेण तत्तदवस्थो भवतीत्युपादान त्वसूचनार्था । परिपूर्णतया प्रयोजननिरपेक्षस्य कथं जगद्व्यापार इति शङ्कानिरसनाय लीलाशब्दः । 'क्रीडतो बालकस्येव (वि. पु. १-२-१८) 'क्रीडाहरेरिदं सर्वम्', (म.भा. शां. २०६-५९) 'हरे ! विहरसि क्रीडाकन्दुकै रिव जन्तुभिः'(म.भा.सभा.९०-३१) 'लोकवत्तु लीलाकैवल्यम्' (ब्र.सू.२ -१३३) इत्य्-आदिभिस्तत्सिद्धिः । लीलारूपप्रयोजनवतोऽपि अवाप्तसमस्तकामत्वं सर्वत्राविहतेच्छत्त्वम् ।
</details>

<dg 41/>

सत्यकाम! सत्यसङ्कल्प ! परब्रह्मभूत ! पुरुषोत्तम ! 

<details><summary>सुदर्शन-भट्टः</summary>

अथ उक्ताकारेषु समाख्याष्टकं प्रमाणयति ! सत्यकाम इति - नित्यविभूतिमत्त्वसिद्धिः । सत्यसङ्कल्प इति लीलाविभूतिमत्त्वसिद्धिः । निमित्तमात्रत्वं सत्यसङ्कल्पतया सिद्धमिति उपादानतामप्यभिप्रयन्नाह परब्रह्मभूत इति । उपादानत्वेऽपि चिदचिद्गतदोषास्पृष्टत्वमाह पुरुषोत्तम इति।
</details>

  

<details><summary>वेङ्कट-नाथः</summary>

एवं नारायणशब्दोक्तं शरण्यत्वं यथानिरुक्ति सम्बोधितम् । अथ सत्यकाम 'इत्यादेः पूर्वापरपुनरुक्तिपरिहाराय' 'प्रागुक्तेष्वेवार्थेषु इदं समाख्याष्टकं प्रमाणीक्रियते' इति केचित् व्याचख्युः । तत्र चतुर्णां समाख्यात्वं व्यक्तम् । सत्यकामादिशब्दानां कथञ्चित्समाख्यात्वं कल्प्यम् । परब्रह्मभूत इत्यत्र तु ब्रह्म[^१_pg42]शब्दमात्रं समाख्या । अन्यथाऽपि नामत्वकल्पने गौरवं स्यात् । अत्र परशब्देन विशेषणन्त्वौपचारिक प्रयोगव्यवच्छेदार्थम् । सत्यकाम-सत्यसङ्कल्पशब्दौ पूर्वं विशेषणमात्रपरतयोक्तौ । इह तु तत्प्रमाणतया यथाश्रुतितत्तद्विशिष्टविषयतयेति विशेषः । लीलापदसूचितं जगन्निमित्तत्वमपि सत्यसङ्कल्पत्वेन स्थापितम् । जगुदुदयादिलीलात्वद्योतितमुपादानत्वन्तु परब्रह्मभूत इत्यनेनाभिप्रेतम्। 'सर्वं खल्विदं ब्रह्म तज्जलान्' (छां.उ.३-१४-१) इत्याद्यनुसारात् । एवमभेदश्रुतिबलादुपादानत्वेन अभिमतस्य ब्रह्मणस्स्वरूपपरिणामपक्षेण चिदचिद्गतसर्वदोषान्वयश्शङ्क्येत इति तत्परिहाराय स्वयमेव गीतं श्रुत्यर्थमाह पुरुषोत्तम इति । अत्र पञ्चम्यादि विभक्तित्रयेऽपि[^1_pg42] समासो द्रष्टव्यः ।

[^१_pg42]: ब्रह्म - अनेन ब्रह्मशब्दो यौगिक इति स्पष्टम् । 'बृहत्वात् बृंहणत्वाञ्च तद्ब्रह्मेत्यभिधीयते' । इत्युपबृंहणानुसारात् 'बृंहेर्नोच्च' इत्युणादि सूत्रेण वृद्ध्यर्थक 'बृहि' धातोः इदित्वान्नुमागमे तस्याकारादेशः, मन् प्रत्ययश्च । ततः यणादेशे 'ब्रह्म' शब्दः निष्पन्नः । इदञ्च सूत्रमुपलक्षार्थं बृहधातोरपि, अगागम मन् प्रत्यययोः । अत्र श्रीभाष्यम् - 'बृहत्त्वञ्च स्वरूपेण, गुणैश्च यत्र अनवधिकातिशयं, सोऽस्य मुख्योऽर्थः । स च सर्वेश्वर एव । अतो ब्रह्मशब्दः तत्रैव मुख्यवृत्तः । तस्मादन्यत्र तद्गुणलेशयोगादौपचारिकः' (जिज्ञासाधिकरणे) इति योगरूढपक्षः निरस्तः । तदुक्तं श्रुतप्रकाशिकायाम् - ब्रह्मशब्दप्रयोगविषयपञ्चष(जीव-जाति-कमलासन-मूलप्रकृति-प्रभृति) व्यक्तिषु, अनुवृत्त अन्यव्यावृत्ताकारादर्शनात् अनेकशक्तिकल्पने प्राप्ते, अनन्यथासिद्धस्य प्रयोगस्य शक्ति कल्पकत्वात् ब्रह्मशब्दप्रयोगविषयेष्वन्येषु च बृहत्वगुणलेशयोगेन प्रयोग स्यान्यथासिद्धत्वाच्च न अनेकशक्तिकल्पनं युक्तम् । तस्मात् पुरुषोत्तम एव प्रवृत्तिनिमित्तपोष्कल्यवति मुख्यत्वम् । अन्यत्र औपचारिकत्वञ्च इति ।  


[^1_pg42]: विभक्तिषु त्रिष्वपि-आ। 

</details>

<dg 42/>

महाविभूते! श्रीमन् ! नारायण ! वैकुण्ठनाथ ! 

<details><summary>सुदर्शन-भट्टः</summary>

उपादनभूतस्य कथं जगद्वैलक्षण्यम् इति शङ्कायां घटकमर्थमाह महाविभूते इति । शरीरकतया विभूतिमत्त्वमभिप्रेतम् । विभूतिं प्रति शेषत्वं द्विनिष्ठम् इत्यभिप्रायेणाह श्रीमन् इति । महविभूते इति शरीरकतया विभूतिमत्त्वसाधारणोक्तमर्थं विविच्य दर्शयिष्यन् दोषास्पृष्टत्वसिद्धये लीलाविभूति शरीरकत्वमाह - नारायण इति । 'नराज्जातानि तत्त्वानि नाराणीति ततो विदुः' इति निर्वचनमिहाभिप्रेतम् । नित्यविभूतियोगे समाख्यां स्पष्टयतिवैकुण्ठनाथ इति । 'कुठि-गतिप्रतिघाते' (धा.पा.३४३) इति धातुः । ज्ञानप्रतिघातिकर्मादिरहितास्सूरयो विकुण्ठाः, तत्सम्बन्धिदेशो वैकुण्ठाख्यः ।
</details>

  

<details><summary>वेङ्कट-नाथः</summary>

नन्वेवं भेदाभेदश्रुत्योः विरोधादन्यतरबाधस्स्यादित्यत्र घटकश्रुतिसिद्धमाहमहाविभूते इति । विभूतिशब्दोऽत्र नियन्तव्यपरः । 'यदण्डम्' (स्तो. र. १७) इति श्लोकार्थो इहानुसन्धेयः । शरीरतया विभूतित्वादत्र स्वरूपभेदेऽपि सामानाधिकरण्यं मुख्यमिति भावः । एवं सर्वविलक्षणस्य सर्वनियन्तुर्जगद्व्यापार लीलायां[^1_pg43] ' स्ववल्लभासामरस्यमभिप्रेत्याह श्रीमन् इति । 'विभूतिं प्रति शेषित्वं द्विनिष्ठम्' इत्यभि प्रयन्नाह[^2_pg43] - श्रीमन् इति; इति व्यासार्याः । विभूतीनामाधेयत्त्वादिनियमैः शरीरत्त्वं व्यञ्जयितुमाह - नारायण इति ।  

[^1_pg43]: लीलायाः - आ । 


[^2_pg43]: प्रायेणाह - अ । 


ननु स्वरूपतो बृहत्वमेव निमित्तमस्तु; किं गौरवेण इति चेत् - न ; ब्रह्मगुणादेरपि (धर्मभूतज्ञानस्य) स्वरूपेण बृहत्त्वात् ब्रह्मशब्दवाच्यत्वप्रसङ्गात् । तर्हि गुणतो बृहत्त्वमेव अस्तु; निमित्तमिति चेत्र; शब्दशक्तेरसङ्कोचस्य स्वतः प्राप्तत्वात् । स्वरूपे च बृहत्त्वसद्भावात् 'सत्यं ज्ञानमनन्तं ब्रह्म' इति हि श्रुतिः । गुणतो बृहत्वं नाम सद्वारकं बृहत्त्वम् । गुणद्वारा हि वत् । (
</details>

<details><summary>सुदर्शन-भट्टः</summary>

अन्तरत्वाधिकरणे स्पष्टमेव भाषितम् । (३-३-३५) 'यत्साक्षादपरोक्षात् ब्रह्म य आत्मासर्वान्तरः' इति श्रुतिव्याख्याने ब्रह्मशब्दस्य परमात्मासाधारणत्वेऽपि प्रत्यगात्मन्यपि क्वचित् उपचरितप्रयोगदर्शनात् तद्व्यावृत्त्या परमात्मप्रतिपत्तये 'यत् साक्षाद्ब्रह्म' इति विशेषणं क्रियते इति । पङ्कजशब्दे पङ्कजनिकर्तृत्वरूपप्रवृत्तिनिमित्तस्य अन्यत्र सद्भावात् रूढिनिमित्तं पद्मत्वञ्च आश्रीयत इति स शब्दः योगरूढः । प्रकृते स्वरूपतो गुणतश्च बृहत्वं मूलप्रकृति जीवचतुर्मुखादिषु नास्त्येव । प्रवृत्तिनिमित्तैकदेशबृहत्त्वमात्रमादाय प्रयोगोपपत्तेः नात्यन्तमुख्यता । नापि लक्षणा 'गङ्गायां घोषः' इत्यादाविव सर्वथा प्रवृत्तिनिमित्तस्यात्यागात् । किन्तु, प्रवृत्तिनिमित्तैकदेशमादायैव पञ्चसु व्यक्तिषु प्रयोगः । अतोऽत्र ब्रह्मशब्दस्य नात्यन्तमुख्यतेति सिद्धान्तिनाम् आशयः ।
</details>

<dg 43/>

<details><summary>वेङ्कट-नाथः</summary>

नित्यविभूतियोगं शुद्धसृष्ट्युपादानत्त्वञ्च प्रभूतोपकारकत्त्वज्ञापनाय विशेषतस्सूचयति वैकुण्ठनाथ इति । इदं सम्बुद्धिद्वयं वा; तदा तु तत्त्वादि साक्षात्कारप्रतिघातकरहितदेशादिसम्बन्धी वैकुण्ठः । अपेक्षितसिद्ध्यर्थं सर्वैरपि याचनीयस्तत्प्रदानादौ ईश्वरश्च नाथः । एतत् 'सत्यकाम' इति पदाष्टकं प्राप्याकारनिष्कर्षार्थमिति पक्षमपि प्रगुणी कुर्मः । 'सोऽश्नुते सर्वान् कामान् सह । ब्रह्मणा विपश्चिता' (तै. उ. आन. १) इति कामशब्दोदितानां ब्रह्मगुणानामपि प्राप्यतोक्तिमभिप्रेत्याह सत्यकाम इति । प्राप्यानुप्रविष्टनित्यविग्रहविभूतिद्वययोगेऽपि केचित् सत्यकामशब्दं प्रमाणयन्ति । यद्वा, मुमुक्षूणां भोक्तव्यसृष्टेः भोगस्य चोपकरणतया मता नित्याः पदार्था अस्य सन्तीति भावः । प्राप्तिदशायां विभूतिद्वयेऽप्यपूर्वानन्त भोग्यस्रष्टृत्वमाह - सत्यसङ्कल्प इति । प्रकृष्टभोग्यतयाऽपि निरतिशय बृहत्त्वमाह - परब्रह्म इति । 'ब्रह्म वेद ब्रह्मैव भवति' (मुं.उ.३-२-९) इत्य्-आदिभिरभेदापत्तिशङ्कां परिहरन् बद्धमुक्तविलक्षणतया कैङ्कर्योद्देश्यत्व सम्भवमाह -पुरुषोत्तम इति । कैङ्कर्यस्थानोपकरणादिसमृद्धिमत्वमाह[^1_pg44] महाविभूते इति । सपत्नीकस्य कैङ्कर्योद्देश्यत्वं सूचयति - श्रीमन् इति । सम्बन्धगुणविभूतिव्यापारैः सर्वैरपि भोग्यत्वातिशयं प्रकाशयितुमाह नारायण इति । सूरिसेव्य विग्रहविभूतिविशिष्टस्य[^2_pg44] देवयानपथिक विश्रमस्थानत्वमभिसन्धायाह वैकुण्ठनाथ इति । अत्र तृतीयमपि पक्षं ब्रूमः - प्रकृतस्य शरण्यस्य स्वीकृतसर्वभरनिर्वहणक्रमः सत्यकामादिभिरष्टभिः पदैरेव बोध्यते । सत्यकाम! - काम इह प्रपन्नेभ्यो निरतिशयानन्दप्रदानेच्छा । तस्याः सामर्थ्याविनाभावात् सत्यत्त्वं, तच्चामोघत्त्वम् । सत्यसङ्कल्पोऽत्र प्रतिबन्धनिवर्तनविषयः । 'सर्वपापेभ्यो मोक्षयिष्यामि' (भ.गी.१८-६६) इति हि त्वमेवात्थेति भावः । परब्रह्मभूत ! - निरतिशयबृहत्त्वविशिष्टस्त्वं स्वाश्रितानपि ज्ञानतो भोगतश्च परमसाम्यपर्यन्तं बृंहयिताऽसि । पुरुषोत्तम ! - 'यो मामेवमसम्मूढः' (भ.गी.१५-१९) इत्य्-आदि-ना त्वद्विदाम्[^3_pg44] कृतकृत्यत्वोक्तया त्वन्निर्वाह्यसर्वभरत्वं त्वयैव सूचितम् । 'यद्वा षणुदाने' (धा.पा.१४६५) पुरु सनोतीति पुरुषः । बहुप्रदेभ्य स्सर्वेभ्य उत्तमत्त्वात् पुरुषोत्तमः । महाविभूते! विभूतिरिह विभवनम्, प्रभवनं, नियमनमित्यर्थः । तस्य महत्वम् अपरिच्छिन्नत्वम्; संश्रितान् संसारकारागृहान्निर्गमय्य तदर्थतया सर्वं नियच्छसीति भावः ।  

[^1_pg44]: महत्त्वआ। 


[^2_pg44]: विग्रहविशिष्टस्यआ 


[^3_pg44]: तत्त्वविदां -आ । 


</details>

<dg 44/>

अपार-कारुण्य-सौशील्य

<details><summary>सुदर्शन-भट्टः</summary>

एवम् उपायोपेयत्त्वसाधारणाकारा उक्ताः । अथ उपायत्वैकान्तगुणा उच्यन्ते अपार इत्य्-आदि-ना । कारुण्याद्यगोचरे मय्यपि कार्यकरं कारुण्यादिकमिति अपारशब्दस्य भावः । कारुण्यादिकं पूर्ववत् । 
</details>

<details><summary>वेङ्कट-नाथः</summary>

'अनन्तो देशकालादिपरिच्छेदविवर्जितः । महाविभूतिरित्युक्तो व्याप्तिस्सा महती यतः' ॥ (पाञ्चरात्रम्) इत्यत्रापि नियन्तृत्वेन व्याप्तिर्विवक्षिता । श्रीमन् ! श्रिया नित्यसंयुक्तस्त्वं त्वदभिमतमाश्रितकृत्यं निर्वहसि । नारायणसम्बन्धमनुसन्धाय दायविभागन्यायेन स्वामितया स्वार्थं स्वयं स्वात्मानं प्रापयितासीति भावः । वैकुण्ठनाथ ! दिव्यपर्यङ्कसुखासिकायां निजपादमूलसेवां दातुमवस्थितोऽसीति त्रिष्वपि पक्षेषु मुखभेदैः पुनरुक्तिपरिहारः सिद्धः । अथ शरणस्य समर्पितसर्वभरस्वीकरणानुगुणाः स्वस्य चाधिकारोपाय निष्पादका उक्ताश्चानुक्ताश्चाकारा अष्टादशभिः पदैः निष्कृष्यानुसन्धीयन्ते; तत्र स्वापराध-स्वनिकर्ष-स्वहेयसम्बन्ध-स्वरक्षण-विसंवादादिदोषपरिहारो पयुक्तानां गुणविशेषाणां प्रकर्षः प्रथममुच्यतेअपार इति । कारुण्यस्या पारत्वम् अवश्यदण्डनीयेष्वस्मादृशेष्वपि प्रवृत्तेः । यथा 'वधार्हमपि काकुत्स्थः कृपया पर्यपालयत्' (रा.सु.३८-३४) इति । स्वेनाप्युक्तं 'मच्छरैस्त्वं रणे शान्तस्ततः पूतो भविष्यसि' (रा.यु. ४१-६९) इति, 'गच्छानुजानामि रणार्दितस्त्वम्' (रा.यु.५९-१४४) इत्य्-आदि च । न्यूनाधिकत्वदर्शनजनितावज्ञासाध्वसपरिहारार्थमिह सौशील्योक्तिः । तस्याऽपारत्वं विशेषज्ञेषु विरिञ्चादिषु विष्ण्वाद्यवतारैः, अनभिज्ञेषु च मत्स्यकूर्मादिषु तत्तत्स्वरूपैरवतारैः निर्विशेषनीरन्ध्रसंश्लेषात् । वात्सल्यस्यापारत्वं 'रिपूणामपि वत्सलः' (रा.यु.५०-५६) इत्युक्तम् । औदार्यस्यापारत्वम् अर्थिषु उदारत्ववचनहेतुभूतमर्थितप्रदाने स्वप्रयोजनाभि सन्धिमत्त्वम्, संश्रितेभ्यः सविभूतिकं स्वात्मानं दत्वा तदनुबन्धिषु पशुमनुष्यपक्ष्यादिष्वप्यविश्रान्तत्वं वा । 
</details>

वात्सल्य-औदार्य-ऐश्वर्य-सौन्दर्य-महोदधे !

<details><summary>सुदर्शन-भट्टः</summary>

'संसारिणां स्वरक्षण विघातकत्वे [^1_pg45]ऽपि तान् स्वातन्त्र्येण नियम्य रक्षितुं शक्तः' इत्यभिप्रेत्य ऐश्वर्यम् इत्युक्तम् । ऐश्वर्यं - नियन्तृत्वम् । संसारिचित्तवशीकरणोपायतया सौन्दर्यम् उक्तम् । यथा 'पुंसां दृष्टिचित्तापहारिणम्' (रा. अयो. ३-२९) इति । 'जितन्ते' (जि. स्तो. १) इति च ।

[^1_pg45]: विभूतिकत्वेइ । 

</details>

  

<details><summary>वेङ्कट-नाथः</summary>

श्रूयते हि 'नास्यावरपुरुषाः क्षीयन्ते' (छां. उ. ४-१२-२) इति 'नास्याब्रह्मवित्कुले भवति' (मुं.उ.३-२-९) इति च । ऐश्वर्यस्य कथनमिह अनादिकालं स्वरक्षणविपरीतवृत्तान् केनचिद्व्याजेन स्वयमेव नियम्याभिमुखीकरोतीति ज्ञापयितुम् । तस्य अपारत्वम् 'संसारन्यूनताभीतास्त्रिदशाः परिपन्थिनः' (वि.ध. २-२५) इति न्यायेन ब्रह्मादिषु देवेषु, सुग्रीवादिषु सुहृत्सु वा विरुन्धानेषु[^2_pg45] तानपि शरणागतानुगुणीकर्तुं समर्थत्वम् । सौन्दर्यस्यापारत्वं विरुद्धप्रकृतीनां शूर्पनखादीनां, सत्त्वस्थानामृषीणामाप्यविशेषेण दृष्टिचित्तापहारितया तुष्टूषाजनकत्वम्, असद्वासनादिशामकत्वञ्च । यथोक्तं श्रीपौष्करे, अर्चावतारप्रकरणे 'सन्दर्शनादकस्माच्च पुंसां सम्मूढचेतसाम् । कुवासना कुबुद्धिश्च कुतर्कनिचयश्च यः' ॥ 'कुहेतुश्च कुभावश्च नास्तिकत्वं लयं व्रजेत्' ॥ (पौ.सं. १-३१, ३२) इति । अतिसुन्दरनित्यविग्रहेण भगवतः परत्वानुसन्धानं तत्सान्निध्यकारणमिति च तत्रोक्तम्'नित्यसिद्धे तदाकारे तत्परत्वे च पौष्कर ! । यस्यास्ति सत्ता[^3_pg45] हृदये तस्यासौ सन्निधिं व्रजेत्' ॥ (पौ.सं.३८-३८) इति । तत्सूचनार्थम् ऐश्वर्यसौन्दर्ययोः इहाव्यवहितपठनम् । 'सर्वस्य शरणं सुहृत्' ( श्वे. उ. ३-१७) 'सुहृदं सर्वभूतानाम्' (भ.गी. ५ - २९ ) 'सर्वलोकशरण्याय' (रा.यु.१७-५५) 'सर्वयोग्यमनायासम्' (वि.ध) इत्य्-आदि प्रसिद्धस्वभावस्य

[^2_pg45]: निरुन्धानेषु-अ 


[^3_pg45]: सक्तिः - अ । 

</details>

<dg 45/>

अनालोचितविशेषाशेष-लोकशरण्य ! प्रणतार्तिहर! आश्रितवात्सल्यैकजलधे! अनवरतविदित-निखिल-भूतजात-याथात्म्य ! 

<details><summary>सुदर्शन-भट्टः</summary>

उक्तविशेषणफलमाह - अनालोचित इति । विशेषःजन्मवृत्तगुणतारतम्यम्; 'लोकस्तु भुवने जने' (अ.को. ३) एवं गुणवत्तां निश्चित्याह प्रणतार्तिहर इति । स्वस्यैवंविधबुद्धियोगप्रदं वरदमभिप्रेत्यैवमुक्तम् । तस्मिन् विशेषतः आविर्भूतं स्वस्मिन् विशेषतः कार्यकरञ्च गुणमाह आश्रित इति । उपायत्वौपयिकगुणेषु वात्सल्यगुणो हि स्वस्मिन् विशेषतः कार्यकरोऽभिमतः, तथापि त्वय्यपि किञ्चित्कारोऽवश्यमपेक्षित इति भगवदाशयं बुध्वाऽऽह - अनवरत इति । 'तव सार्वज्ञं न कतिपयविषयम्, नापि कादाचित्कञ्च, कथं ममाशक्तत्वमविदितम्' इति भावः ।
</details>

  

<details><summary>वेङ्कट-नाथः</summary>

वायस-वानर-राक्षसादिविशेषानादरेणाङ्गीकुर्वतस्ते मादृशजनेऽपि गुणवृत्तादिनिकर्षो न त्यागकारणमित्याह - अनालोचितविशेष इति । अत्र विशेषशब्दविवक्षितम् अनालोचितगुणगण! इति श्रीवैकुण्ठगद्ये व्यञ्जितम् । प्रपत्तेस्सर्वाधिकारत्वमपि अनेनैव प्रकाशितम् । 'दुर्गसंसारकान्तारमपारमभिधावताम् । एकः कृष्णनमस्कारो मुक्तितीरस्य देशिकः' ॥ (वि.ध.१-१८) 'प्रणम्य कृष्णं सहसा' (वि.ध. ४-३५) 'एकोऽपि कृष्णे सुकृतप्रणामः' (म.भा. आ.४६-१२३) इत्य्-आदि-षूक्तम् अल्पयत्नसाद्यत्वमाह - प्रणतार्तिहर! इति । अनेन स्वस्यैवं विधावस्थाहेतुरवतारविशेषोऽप्यनुसंहितः । उक्तं हि स्वयमेव, 'निरस्तेतरभोगाशो वरदं शरणं गतः' (हस्तिगिरिमाहात्म्यम्) इति। अत्र प्रणतशब्दः प्रकृतानुगुण्यात्, 'प्रपन्नार्तिहरं विष्णुं' (वि.पु.१-९-३७) इत्याद्यनुसाराच्च प्रकृष्टप्रह्वीभावयुक्तप्रपन्नविषयो वा । प्रस्तुतावतारे व्यक्ततमं स्वस्मिन्नुपकारकतमञ्च वात्सल्यगुणं पूर्वं द्विरुक्तमपि 'मित्रभावेन सम्प्राप्तम्' (रा.यु.१७-८३) 'दोषो यद्यपि तस्य स्यात्' (रा.यु.१७-८३) इत्य्-आदि-स्मरणाय पुनराह - आश्रित इति । वात्सल्य गुणोदधौ निग्रहादिकं निमग्नं भवतीत्यभिप्रायेणैकशब्दः, अत एव हि सर्वज्ञत्वादौ स्थितेऽप्यविज्ञातृत्वाद्युक्तिः । उपायान्तरं स्वीक्रियतामित्यत्र 'अस्मान्वेत्थ परान्वेत्थ' (म.भा.उद्यो.७२-१०१) इति प्रकारेण मादृशानामकिञ्चनानाम् अधिकर्तव्यम् अशेष[^1_pg46]-चराचरभूत-निखिल-नियमन-निरत ! अशेष-चिदचिद्वस्तु-शेषिभूत ! निखिल-जगदाधार!

[^1_pg46]: अखिल - इ । 

</details>

<details><summary>सुदर्शन-भट्टः</summary>

आनुकूल्याभावेऽपि प्रातिकूल्यनिवृत्तिरपेक्षितेति भगवदाशयं बुद्द्वाऽऽह - अशेष इति । तन्निवृत्तिरपि त्वदायत्तेति भावः । ननु 'किं' भवद्रक्षणमावश्यकृत्यम् इति शङ्कायामाह - अशेषचिदचित् इति। रक्ष्यापेक्षापि[^2_pg46] त्वदधीनेत्याह निखिल इति 'कस्यापेक्षया चिदचिद्वस्तुजातं धृतम्' इति भावः ।

[^2_pg46]: रक्षापेक्षादिकम् - इ । 

</details>

  

<details><summary>वेङ्कट-नाथः</summary>

हिततमं त्वमेव जानासि; त्वदायत्तानुकूल्यस्य 'शेषवृत्तिविधानेऽपि [^3_pg46]न त्वं सुप्तोन वा मृतः[^3_pg46] (वि.ध.) सर्वज्ञस्य ते, 'त्वयाऽपि लब्धं भगवन्निदानीं, (स्तो. र. ३४) 'यदि मे न दयिष्यसे' (स्तो. र. ५०) इत्य्-आदिकं न विज्ञापनीयमित्यभिप्रायेणाह - अनवरत इति । अनवरतनिखिलशब्दाभ्यां ज्ञानस्य कालतो विषयतश्च सङ्कोचो व्युदस्तः । 'त्वमेवैवं कुरुष्व माम्', 'कुरुष्व मामनुचरम्' (रा. अयो. ३१-२४) इत्य्-आदि न्यायेन त्वदधीनव्यापारस्य मे त्वयैव प्रातिकूल्यनिवर्तनादिकमपि कार्यमित्याह - अशेषचराचर इति । निखिलशब्दः स्वरूपस्थित्यादिनियन्त व्यकार्त्स्न्यपरो सार्वकालिकनियमनकार्त्स्न्यपरो वा । आगमैःआचार्यादिभिः अन्तरात्मतया च बहुप्रकारं हि नियमनम् । न ह्यविधेयं ते किञ्चित्, येन मे अभिमतं प्रतिबन्धाद्विलम्बेत, अलभ्यं वा स्यादिति भावः । परिपूर्णस्य मे त्वदङ्गीकारेण किञ्चित् प्रयोजनमित्यत्राह - अशेषचिदचित् इति । न हि मदेकवर्जं तव सर्वशेषित्वम्, अतो ममाप्यतिशये 'तव चार्थः प्रकल्पते' (रा. अयो. ३१ २४) इति भावः । तथाऽपि यथावस्थितरक्षापेक्षा तव नास्ति, अतः कथं त्वं रक्षणीयः ? इति शङ्कायामाह - निखिलजगदाधार! इति । गुणादिवत् त्वदपृथक्सिद्ध विशेषणस्य ममापेक्षामन्तरेणैव मत्सत्तादिकं त्वयैव रक्ष्यते, तत्साफल्यार्थं रक्षापेक्षादिकमपि त्वयैव कारयितव्योऽहम्; न हि त्वदधीनसत्ताकस्य मे त्वन्निरपेक्षप्रवृत्तिः सम्भवतीत्यभिप्रायः ।

[^3_pg46]: किं त्वं सुप्तोऽथ वा गतः-अ। 

</details>

<dg 46/>

अखिलजगत्स्वामिन् ! अस्मत्स्वामिन्! सत्यकाम! सत्यसङ्कल्प ! सकलेतरविलक्षण! 

<details><summary>सुदर्शन-भट्टः</summary>

नैसर्गिकशेषत्वे सत्यपि जगतः स्वगुणैर्भूयः शेषत्वमापादितम् इत्याशयेनाह अखिल इति । यथा 'गुणैर्दास्यमुपागतः' (रा. कि. ४१२) इति । न केवलं सामान्येन शेषत्वम् । किन्तु जन्मविशेष रुचिविशेष[^1_pg47] प्रदानादिभिर्मम एवमवस्थत्त्वं त्वयैवोपपादितमित्यभिप्रायेणाह - अस्मत् स्वामिन् इति । सत्यकाम अकिञ्चनरक्षणं हि परिपूर्णकृत्यमिति भावः । तच्च अनायाससाध्यमित्याह - सत्यसङ्कल्प इति । सकलेतरविलक्षण एवम्भूतस्स्त्वं न रक्षसि चेत् कस्तवान्येभ्योऽनीदृग्भ्यो विशेष इत्याशयः ।

[^1_pg47]: 'रुचिविशेष' इति अत्र नास्ति - इ । 

</details>

  

<details><summary>वेङ्कट-नाथः</summary>

एवमेव हि शेषभूतानां स्वतन्त्रस्वामिना त्वयैव यथेष्टं स्वमुद्दिश्य विनियोगः क्रियते इत्याह - अखिलजगत्स्वामिन् इति । इष्टानिष्टप्रदान साधारणेऽस्मिन् मद्विनियोगे किं तवायातमित्यत्राह - अस्मत्स्वामिन् इति । मदाचार्यसन्ततिसाम्मुख्येन मम एवंविधत्वत्सम्बन्धज्ञानाद्यवस्थाप्रदानरूपोपकारे प्रवृत्तेन त्वया शेषपूरणं कार्यमिति भावः । परिपूर्णतया पूर्वोपकारप्रत्युपकारनिरपेक्षस्य तव अकिञ्चननित्यसापेक्षसंश्रितरक्षणमात्मीयनित्य [^2_pg47]गुणपरित्राण[^2_pg47]मिति सूचयति - सत्यकाम! इति । सर्वशक्तेस्तव नित्यसूरिवर्गे मन्निवेशनमीषत्करम्; 'न हि त्वद्गतं केनापि हन्तुं[^3_pg47] शक्यं' इत्याह - सत्यसङ्कल्प ! इति । तथाऽपि अपेक्षिता र्थमन्यः कश्चिदाश्रियतामित्यत्राहसकलेतरविलक्षण! इति । 'विष्णुपोतं विना नान्यत्किञ्चिदस्ति परायणम्' (वि.ध.१-५९) 'भवतां कथ्यते सत्यं विष्णुरेकः परायणम्' (वि.ध.१-५९) इत्य्-आदिभिरन्येभ्यस्तव मोक्षप्रदत्वादि रूपं विशेषं पश्यन्नहं मुमुक्षुः कमन्यम् आश्रयेयम् । न हि परतन्त्रः कश्चित् स्वतन्त्रकृत्यं प्रार्थनीयः, न च त्वं परतन्त्र इति भावः । यद्यर्थिनं मां नाद्रियसे; कथं तवौदार्यप्रथा जीवेदित्यभिप्रायेणाहअर्थिकल्पक इति । अर्थी च कल्पकश्चेति विग्रहः । अर्थिनां कल्पद्रुम इति वा । उक्तं हि; 'स सर्वानथिनो दृष्ट्वा समेत्य प्रतिनन्द्य[^4_pg47] च' (रा. अयो. १६-२७) इति ।

[^2_pg47]: गुणत्रयपरित्राण - आ । 


[^3_pg47]: विनिहन्तुम् - आ । 


[^4_pg47]: प्रतिवन्द्यआ । 

</details>

<dg 47/>

अथिङ्कल्पक! आपत्सख[^1_pg48]! श्रीमन् ! नारायण ! अशरण्यशरण्य! अनन्यशरणः, 

[^1_pg48]: आपत्सख ! काकुत्स्थ ! - इ 


<details><summary>सुदर्शन-भट्टः</summary>

अर्थिकल्पक कर्मधारयसमासः । यथा 'समेत्य प्रतिनन्द्य च' (रा. अयो.१६-२७) इति । 'उदारास्सर्व एवैते' (भ.गी. ७-१८) इति च । अन्यथा तवेयं प्रथापि[^2_pg48] विहन्येतेति भावः । गजेन्द्रादीनामिव आपन्नत्वमेव रक्ष्यत्वे हेतुमाह - आपत्सख इति । उक्तहेत्वभावेऽपि मातरमपेक्ष्य रक्षित व्यमित्याह श्रीमन् इति । तया उपेक्षितोऽपि त्वामपेक्ष्य रक्षणीय इत्याहनारायण इति । सम्बन्धाभावेऽपि रक्षकान्तराभावात् रक्षणीयोऽहम् । त्वं हि अगतीनां गतिरित्याह अशरण्य इति । ततः किं भवत इत्याह अनन्यशरण इति ।

[^2_pg48]: प्रथा -इ । 

</details>

  

<details><summary>वेङ्कट-नाथः</summary>

'अर्थिनः कल्पद्रुमा यस्य सः अर्थिकल्पक' इति वा विवक्षितम्; यद्गीयते 'उदारास्सर्व एवैते' (भ.गी. ७-१८) इति । अभिमतपुरुषार्थदानार्थमर्थिनामुत्पादकः, शास्त्रादिमुखेन अर्थित्वापादकश्चेति वा । एवं पूर्वोक्तस्या प्यौदार्यस्य अतिशयप्रदर्शने तात्पर्यादपुनरुक्तिः । 'ज्ञातं मया वसिष्ठेन' (म.भा.स.९०-४२) इत्य्-आदिकमनुसन्दधानः पाञ्चालीगजेन्द्रादिवदापन्नस्य अनन्यगतिकस्य ममैतामापदम् अवेक्ष्य[^3_pg48] रक्षितुमर्हसीत्याहआपत्सख ! इति । आपदि सखिवत्संरक्षकेत्यर्थः । विश्वसनीयत्वस्नेहविषयत्वादिसूचनाय सखिशब्दः । शत्रुमपि हि 'तस्मात्परिश्रान्त इति व्यवस्य न त्वा शरैर्मृत्युवशं नयामि' (रा. यु.५९-१४३) इत्यवोचत् । एवं द्वाभ्याम् इष्टप्रापकत्वमनिष्टनिवर्तकत्वञ्च दर्शितम् । अथ तत्र समानाभिप्रायतया नित्य[^4_pg48] मुक्तामखिलजगन्मातरं पुरस्कुर्वतो मे महान्तोऽप्यपराधाः क्षन्तव्या इत्याह - श्रीमन् ! इति । सम्बन्धगुणविभूति[^5_pg48]प्रयोजनव्यापारास्ते[^5_pg48] मदुपेक्षया मन्दफला मा भूवन्, अतः आत्मानं नातिवर्तेथाः इत्याह - नारायण ! इति । उत्तरखण्डस्थापेक्षया पूर्वं श्रीमन् ! इत्याद्युक्तम्; इह तु पूर्वखण्डस्थापेक्षया उक्तैस्स्वभावैः फलितमाह - अशरण्यशरण्य इति । स्मर्यते हि 'अगतीनां गतिर्भवान्' (वि.ध. ४-४९) इति । अत एव अनालोचितेत्यादिना न पुनरुक्तिः । तत्र हि तारतम्यानादरे तात्पर्यम् । एतत्सर्वं व्याख्येयविवक्षित प्राप्यप्रापकाकारप्रपञ्चनम् ।

[^3_pg48]: अपेक्ष्य-आ। 


[^4_pg48]: त्वया नित्य - आ । 


[^5_pg48]: प्रयोजन इति नास्ति - आ। 

</details>

<dg 48/>

त्वत्पादारविन्दयुगलं शरणमहं प्रपद्ये ॥ ५ ॥  

<details><summary>विषयः - यदुगिरिग्रन्थोक्तः</summary>

द्वयमन्त्रेण भगवच्छरणागतिः भगवत्प्राप्तिविरोधिदूरीकरणम्, भगवत्प्रसादनं च
</details>

'अत्र द्वयम्'॥ ६ ॥ 

<details><summary>सुदर्शन-भट्टः</summary>

त्वत् शब्देन प्रागुक्ताकारविशिष्टतया योग्यत्वमभिप्रेतम् । अवश्यकर्तव्यत्वाय पादग्रहणम् । अरविन्दशब्दश्च इह भोग्यत्वाय । युगलशब्देन[^1_pg49] द्विवचनाख्यानम्। 'अहमस्म्यपराधानामालयोऽकिञ्चनोऽगतिः' (अहि.सं.३७-३०) इत्य्-आदिकमभिप्रेत्याह अहम् इति । प्रपद्ये इत्यन्तेन पूर्वखण्डो व्याख्यातः ।

[^1_pg49]: युगलशब्दः - इ । 

</details>

  

<details><summary>वेङ्कट-नाथः</summary>

अस्म्यहमेवम् । एतावताऽपि किं त्वया लब्धम् ? सर्वत्र हि शास्त्रार्थे अधिकारोऽपेक्षित इत्यत्राहअनन्यशरण इति । तत्त्वविदोऽनन्यप्रयोजनस्य मम सिद्धोपायान्तरं नास्ति; 'अहमस्म्यपराधानाम्', (अहि.सं.३७-३०) 'न धर्मनिष्ठोऽस्मि' (स्तो. र. २२) इत्याद्युक्तावस्थाविशेषविदश्च मे साध्योपायान्तरमपि नास्तीति प्रतिबुद्धोऽस्मि; अयमेव हि ममात्राधिकार इति भावः । इदन्तु व्याख्येयस्थोत्तमपुरुषाभिप्रेतमिति ज्ञापनाय, 'अहमपि न मम[^2_pg49] शरणम्' इति व्यञ्जनाय[^3_pg49] च अधिकोऽहंशब्दः । अथवा अनन्यशरण इत्युपायान्तरशून्यत्वम्, अहम् इति उपायभीरुत्वम्, अतिशङ्का राहित्यम्[^4_pg49] प्रयोजनान्तरतदुपायपरित्यागित्त्वम्, मोक्षार्थप्रपत्त्युन्मुखत्वञ्च व्यज्यते । एतत्सूचितः कार्पण्यविस्तरः प्रतिवचनवाक्येषु गद्यान्तरयोश्च द्रष्टव्यः । त्वत् इत्य्-आदि-ना पूर्वखण्डपदक्रमानुसरणम् । त्वच्छब्दः शरण्यत्वोपयुक्तसर्वाकारवैशिष्ट्यपरः । पादेत्यादिकं प्रागुक्तार्थम् । [^१_pg49]अत्र द्वयम् [^१_pg49]इत्यस्य व्याख्यातप्रायमिति शेषः । तात्पर्यन्तु पूर्वमेवोक्तम् । यद्वा, द्वयम् अर्थानुसन्धानेन सह एवमुक्तमिति वा; वक्तव्यमिति वा विवक्षितम् । वाक्यान्तरैः 'पुनः पुनः प्रपद्यते' इति तु नाशङ्कनीयम् । एकसाध्यसिद्ध्यर्थं प्रपत्त्यावृत्तेः प्रतिषेधात्, इह साध्यान्तरायोगाच्च ।

[^१_pg49]: अत्र द्वयम् - अत्र 'द्वयमन्त्रं' अनुसन्धेयमिति भावः । 


[^2_pg49]: मे -आ । 


[^3_pg49]: ज्ञापनाय -आ । 


[^4_pg49]: रहितत्वम् - आ । 

</details>

<dg 49/>

पितरं मातरं दारान् पुत्रान् बन्धून् सखीन् गुरून् । रत्नानि धन-धान्यानि क्षेत्राणि च गृहाणि च ॥ 

<details><summary>सुदर्शन-भट्टः</summary>

अथ अनन्यशरणः शरणमहं प्रपद्ये इति शब्दानामर्थं विवृणोति पौराणिक वचनमुखेन[^1_pg50] पितरम् इत्य्-आदि-ना । गुरुपर्यन्तानां साधनत्वमुत्कटम् । दाराश्च दृष्टसाधनम् । रत्नादीनामुपेयत्वमुत्कटम् ।

[^1_pg50]: वचनेन - इ । 

</details>

  

<details><summary>वेङ्कट-नाथः</summary>

पितरम् इत्य्-आदिकन्तु स्ववाक्यवन्निबन्धनसंवादमुखेन अनन्यशरणत्वादिकंविशदीकृत्य वक्ष्यमाणफलप्रार्थनाप्रस्तावनात्मकमिति द्वयार्थस्य समुदितोक्तिः । तथा ह्यत्र सोपाधिकभोग्यतदुपायत्यागं निरुपाधिकभोग्यतदुपायविशेषपरिग्रहं च स्पष्टयित्वा 'प्रसादय' इत्य्-आदि-ना 'सोढुम्' इत्यन्तेन उत्तरखण्डस्य[^2_pg50] दोषनिवृत्तिप्रार्थना सङ्गृह्यते । पित्रादीनां त्यागोक्त्या भृत्यादिचेतनान्तरत्यागः कैमुत्यसिद्धः । बन्धुशब्दः इह सम्बन्ध्यादिपरः । रत्नानि इत्य्-आदिकमुत्कटभोग्यत्वभोगसाधनत्वानाम् अचेतनान्तराणामुपलक्षणम् । चकारेण वा अनुक्तसमुच्चयः । प्रियेषु हितेषु च मोक्षतदुपाय अनुपयुक्तेषु कुत्रचित् सङ्गोऽपि न युक्तः इति ज्ञापनाय पितरम् इत्य्-आदि विविधोक्तिः । एवं लोकसिद्धप्रियहितान्युदाहृत्य सर्वधर्मान् इत्य्-आदि-ना शास्त्रवेद्यानि साधनानि साध्यानि च आह । तत्र सर्वधर्मशब्दः सिद्धसाध्यरूपसपरिकर धर्मकार्त्स्न्यपरः । सर्वकामान् इति हिरण्यगर्भादिपदपर्यन्तकाम्यविषयः । अक्षरशब्द इह आत्ममात्रानुभवगोचरः । धर्माणां कामानां च उपयोगित्वेन वा पित्राद्युदाहरणम् । तच्च यथासम्भवं द्रष्टव्यम् । पित्रादीनां त्यागश्चात्र काम्यधर्मोपयोगितया अर्थकामोपयोगितया च अनुपादानम् । अत एव 'मातृदेवो भव, पितृदेवो भव, आचार्यदेवो भव, (तै. उ. शि. ११) 'वृद्धौ च मातापितरौ' (रा. अयो. ६३-३२) इत्याद्युक्तभगवदाज्ञानुपालनं न विरुध्यते। सर्वधर्मशब्देन मोक्षसाधनभूतोपासनवर्गसङ्ग्रहेऽपि तन्निवृत्तौ 'विहितत्त्वाञ्चाश्रमकर्मापि' (ब्र.सू.३-४-३२)

[^2_pg50]: खण्डस्थ - अ । 

</details>

<dg 50/>

सर्वधर्मांश्च सन्त्यज्य सर्वकामांश्च साक्षरान् । लोकविक्रान्तचरणौ शरणं तेऽव्रजं विभो ! ॥ ७ ॥ (विह.सं. - जि.स्तो.) 

<details><summary>सुदर्शन-भट्टः</summary>

आमुष्मिकं साधनं साध्यञ्चाह सर्व इति । अक्षरशब्देन केवलात्मनि पर्यवसानम् । लोकविक्रान्तविभुशब्दौ सौलभ्यपरत्वपरौ । शरणशब्दं विवृणोति त्वमेव इति ।
</details>

  

<details><summary>वेङ्कट-नाथः</summary>

इति न्यायेन वर्णाश्रमधर्माणामनिवृत्तिः । तदिह त्रैवर्गिकधर्मेषु प्रयोजनान्तरेषु मोक्षोपायान्तरेषु च साधारणं नैराश्यं त्यागः । तत्र पुरुषार्थान्तरेष्वल्पास्थिरत्वादिदोषदर्शनान्नैराश्यम् । तत एव तदुपायेष्वपि मुक्तिसाधनेष्वन्येषु स्वावस्थादर्शनेन दुष्करत्वादिना नैराश्यमिति विशेषः । सन्त्यज्य सम्यक् त्यक्त्वा, सवासनं परित्यज्य इत्यर्थः । यद्वा पञ्चाङ्ग संयुक्तायाः प्रपत्तेरङ्गत्वेनाङ्गित्वेन वा अनुपादानमिह धर्माणां त्यागः । सोऽयं प्रपत्त्युपकारकत्वबुद्धिविरहः सम्प्रतिपन्नेषु पुरुषार्थान्तरतदुपायेषु मुक्तयुपायान्तरेषु नित्यनैमित्तिकेषु च समान इति सहोक्तिः । लोकविक्रान्तचरणौ इति चरणे लोकविक्रान्तत्ववचनम् अनाश्रितानामप्यात्मप्रकाशनेन सौलभ्यादिव्यञ्जकम् । लोकविक्रान्त इति व्यस्तं वा; तदा तु लोकेषु विक्रान्तः अधिष्ठातेत्यर्थः । ते स्वतन्त्रस्वामिनः[^1_pg51] । परमप्राप्यस्य च । विभुशब्देन फलप्रदानौ-पयिकपौष्कल्यं व्यज्यते । यद्वा विभुशब्देन परत्वम्, ते इत्यनेन सौलभ्यञ्च सङ्गृह्यते[^2_pg51] । अव्रजं - व्रजामीत्यर्थः । अनद्यतनत्वम् अत्राविवक्षितम् । भूतत्वेन निर्देशस्तु कर्तव्यशेषनैरपेक्ष्यव्यञ्जनपरः । त्याज्यानां त्यागस्य पूर्वमस्पष्टत्वादिह तत्प्रपञ्चने तात्पर्यम् । उपायत्त्वमुपेयत्वञ्च 'माता पिता भ्राता' (सु.उ.६) इत्य्-आदि श्रुतिसिद्धसर्वविध बान्धवस्य नारायणस्यैवेत्यभिप्रायेण त्यक्तं सर्वं त्वमेवेत्याहत्वमेव इति । त्वत्पाद इत्यत्र त्वच्छब्दाभिप्रेतं च अनेन विशदीकृतम् । सर्वेषां जन्तूनां सर्वेषु जन्मसु सर्वविधोपकारकत्वं

[^1_pg51]: स्वामिनः - आ । 


[^2_pg51]: गृह्यते - आ । 

</details>

<dg 51/>

त्वमेव माता च पिता त्वमेव त्वमेव बन्धुश्च गुरुस्त्वमेव । त्वमेव विद्या द्रविणं त्वमेव त्वमेव सर्वं मम देवदेव ॥ ८ ।॥ पिताऽसि लोकस्य चराचरस्य त्वमस्य पूज्यश्च गुरुर्गरीयान् । न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव! ॥ ९ ॥ (भ.गी. १९-४८) 

<details><summary>सुदर्शन-भट्टः</summary>

पित्रादिकार्यरक्षणस्य अस्मिन्नेव पुष्कलत्वादयमेव बन्धुः, न तु पित्रादय इत्यभिप्रायेण त्वमेव इत्यावृत्तिः । न परं मम सर्वलोकस्य चेत्याह - पितासि इति रक्षकत्वे समाभ्यधिकराहित्यमुक्तम् । सौलभ्ये वा । अप्रतिमप्रभाव इति - परत्वस्योक्तिः ।
</details>

  

<details><summary>वेङ्कट-नाथः</summary>

त्वयि समुचितमित्यभिप्रायेण प्रत्येकं त्वमेव इति साधारणावृत्तिः । मातापित्रादयो हि तत्प्रयुक्तास्तत्सहकृताश्च तदभिमतयत्किञ्चित्करणेनोपकुर्युः, अयं च अनन्यप्रयोज्यो निरपेक्षश्च स्वेच्छयैव सर्वप्रकारेणोपकरोति । माता - प्रलयदशायामुदरे स्थापयित्वा प्रसवनात् । प्रियप्रवर्तकत्वादिभिश्च पिता; 'अहं बीजप्रदः पिता' (भ.गी. १४-४) इति ह्याह । हितप्रवर्तकञ्च बन्धुः - सम्बन्धान्तरेणाप्यहितनिवर्तनार्हः । गुरुः - 'गुशब्दः' इत्याद्युक्तान्धकारनिरोधित्वात्; तत्र च असौ गुरुशरीरकः, आदि-गुरुश्च । विद्या - उपायभूतविद्याप्रवर्तकत्वात्, तत्फलपदत्वाञ्च, अकिञ्चनानाम् उपासनरूपविद्यायाः स्थाने निवेशाद्वा । द्रविणम्'अमृतं साधनं साध्यं यं पश्यन्ति मनीषिणः' (पाञ्चरात्रम्) इत्युक्तात् साधनत्वात्, साध्यत्वाच । त्वमेव सर्वम् इति उक्तानुक्तसर्वकार्त्स्न्यपरम् । मम - तत्त्वविदोऽकिञ्चनस्य त्यक्तान्य साध्यसाधनस्य त्वयि न्यस्तभरस्य च । देवदेव इति सर्वप्रकारोत्कर्षपरम् । एवं स्वविषयेऽनुसंहितस्य सर्वविधबन्धुत्वस्य सर्वविषयत्वेन निरुपाधिकत्वं सूचयति - पिताऽसि इति । लोकस्य - हिरण्यगर्भादिजन्तुजातस्य । पूज्यश्च - पितृत्वगुरुत्वादिभिः सर्वकर्माराध्यत्वश्रुतेश्च समाराध्यः । 'गरीयान् ब्रह्मदः पिता', इत्युक्तमाहगरीयान् इति । 'गरीयान् पूज्यतमः' इति तु भाष्योक्तम् (भ.गी.भा.११-४३)। लोकत्रये - बद्धमुक्तनित्यरूपचेतनवर्गत्रये । यद्वा, लोकत्रयशब्देन सर्वलोकवर्तिनां लक्षणा । प्रभावतोऽप्रतिमत्वस्य कण्ठोक्तत्वात् न त्वत्समोऽस्ति इत्य्-आदिकमिह कारुण्यादिषु योजितम् । तस्मात्प्रणम्य प्रणिधाय कायं प्रसादये त्वामहमीशमीड्यम् । पितेव पुत्रस्य सखेव सख्युः प्रियः प्रियायाऽर्हसि देव ! सोढुम् ॥ १० ॥ (भ.गी.११-४४)
</details>

<details><summary>सुदर्शन-भट्टः</summary>

प्रपत्तिं विवृणोति तस्मात् इति । ईशमीड्यम् - 'न तस्येशे कश्चन, तस्य नाम महद्यशः' (महाना.उ.१-१-२) इतिवत् । पित्रादयस्तत्तत्सम्बन्धाद्धि क्षमन्ते । अतः सर्वविधसम्बन्धात् त्वया क्षन्तव्यमित्यर्थः । प्रार्थनापर्यन्तमहाविश्वासः प्रपत्तिः । महाविश्वासपूर्विका प्रार्थना वा ।
</details>

  

<details><summary>वेङ्कट-नाथः</summary>

तस्मात् तवैव[^1_pg52] सर्वविधबन्धुत्वात्, प्रभावतः कारुण्यादिगुणैश्च सर्वाधिकत्वात्, त्वद्विषयापराधस्य पित्रादिसर्वविषयापराधरूपत्वात् सर्वविषयापरान्धानां त्वदाज्ञातिलङ्घनरूपत्वेन त्वदपराधत्वाच्चेति भावः । प्रणम्य इत्य्-आदिकं प्रपद्ये इत्यस्य विवरणम् । प्रकृष्टः प्रह्वीभावश्चात्र प्रकरणात् प्रपत्तिरूपः । स च पूर्वकृत एव फलविशेषप्रार्थनार्थमिहानूद्यते । कायप्रणिधानम् - अत्र स्वरक्षणार्थस्वव्यापारान्तरनिवृत्तिव्यञ्जकमात्रम् । प्रणम्य प्रसादये - प्रपदनरूपं प्रसादनम् अनुतिष्ठामि । भक्तिवत् प्रपत्तिरपि प्रसादनविशेषः । मदिष्टविघातानिष्टप्राप्तिहेतुभूतमत्कृतापराधजनिताप्रीतिरूपकालुष्यरहितं करोमीत्यर्थः । त्वाम् - स्वतः सर्वभूतानां सुहृदं मदपराधात् कलुषितबुद्धिम् । अहम् - अकिञ्चनोऽनन्यगतिः त्वत्पत्न्या दत्तवरः त्यक्तत्वदितरसाध्यसाधनश्च । ईशम् - सापराधनिग्रहादिसमर्थम् । ईड्यम् - क्षमादिभिः स्तुत्यम् । 'न तस्येशे कश्चन तस्य नाम महद्यशः' (महाना.उ.१-१-२) इति श्रुत्युक्तमनेन पदद्वयेन दर्शितम् । क्षुद्रोऽपि जन्तुः सम्बन्धविशेषात् अपराधं सहते, किं पुनस्त्वमित्यभिप्रायेण पित्रादिदृष्टान्तः । प्रियः प्रियाय - मत्प्रीतिविषयस्त्वं त्वत्प्रीतिविषयाय मह्यम् । 'प्रियो हि ज्ञानिनोऽत्यर्थम् अहं स च मम प्रियः' (भ.गी. ७-१७) इति हि स्वयमेवात्थ । अर्हसि देव सोढुम् इति वक्ष्यमाणसङ्ग्रहः । संसारमोचनमपि ते लीलैवेति देवशब्दाभि [^2_pg52]प्रायः[^2_pg52] । एतावदन्तं पूर्वखण्डविवरणमिति केचित् ।

[^1_pg52]: तवैवं - अ । 


[^2_pg52]: प्रेयः-आ। 

</details>

<dg 52/>

<details><summary>विषयः - यदुगिरिग्रन्थोक्तः</summary>

भगवत्प्रपदन-प्रसादनविरोधि-विविधापचार-क्षमायाचना
</details>

मनोवाक्कायैः अनादिकालप्रवृत्तानन्तअकृत्यकरण-कृत्याकरण

<details><summary>सुदर्शन-भट्टः</summary>

अथोत्तरखण्डं विवृण्वन् इष्टप्राप्तेरनिष्टनिवृत्तिपूर्वकत्वरूपार्थक्रमात् प्रथमं नमश्शब्दार्थमाह मन इत्य्-आदि-ना । अनादिकालप्रवृत्तत्त्वमानन्त्यहेतुः । प्रथमम् अनन्तशब्दः सामान्यापराधविशेषणम् । सामान्यापराधमुक्त्वा विशेषापराधमाह - भगवत् इति ।
</details>

  

<details><summary>वेङ्कट-नाथः</summary>

अथोत्तरखण्डस्थस्यापि सविशेषण नारायण शब्दस्य पूर्वमेवव्याख्या तत्वात्, अवशिष्टयोश्च चतुर्थीनमसोः पाठक्रमादर्थक्रमस्य बलीयस्त्वात् प्रथमं मनोवाक्कायैः इत्य्-आदिभिस्त्रिभिर्वाक्यैरिष्टप्राप्तेः पूर्वभाविनीं ममकार निवृत्तिवाचि नमःशब्दविवक्षितां सर्वानिष्टनिवृत्तिं प्रार्थयते । तत्र सर्वस्य चानिष्टस्येष्टविघातस्य च कर्ममूलत्वात् तन्निवृत्तिः पूर्वमभ्यर्थ्यते । मानसादि भेदेन त्रिविधः पापराशिः, तद्विपाकश्च मन्वादिभिर्विभक्त इति ज्ञापनाय करणत्रयोपादानम् । अकृत्यकरणादेः अहेतुकत्वमन्योन्याश्रयादिकं च परिहर्तुमाह - अनादि कालप्रवृत्त इति । हितप्रवृत्तियोग्यैः करणैरेतावन्तं कालमहिते प्रवृत्तोऽस्मीति निर्वेदश्चात्र व्यञ्जितः ।'यद्ब्रह्मकल्प' (वै. स्त.६२) इत्य्-आदि-प्रक्रियया अनादिकालप्रवृत्तम् अत एव अनन्तम् । प्रथमोऽनन्तशब्दः अकृत्यकरण-कृत्याकरणरूपसामान्यापचारयोः अन्वेतव्यः । द्वितीयस्तु भगवदपचारादौ। । अकृत्यकरणादिपञ्चकमुत्तरोत्तरं क्रूरतरम् । यद्यपि केषाञ्चित् कृत्यानामकरणम् अकृत्यकरणात्मकम्, तथाऽपि शरणागतरक्षणादि कृत्याकरणं महत्तरपातककोटौ स्मर्यत इति ज्ञापयितुमकृत्य करणादुत्तरं[^1_pg53] कृत्याकरणोक्तिः । अकृत्यकरण अन्तर्गतस्यापि[^2_pg53] भगवदपचारादेः 'ब्राह्मणपरिव्राजक' न्यायेन प्रकृष्टत्वज्ञापनाय पृथगभिधानम् ।

[^1_pg53]: करणानन्तरम् - अ । 


[^2_pg53]: अन्तर्भूतस्यापि - अ । 

</details>

<dg 53/>

भगवदपचार-भागवतापचार-असह्यापचाररूप-नानाविधानन्तापचारान्; 

<details><summary>सुदर्शन-भट्टः</summary>

गवदपचारः - शिशुपालादिकृतः । भागवतापचारः तु भागवतविषये अर्थादिनिमित्तान्तरेण कृतः । भागवतापचारः - भगवदपचारः । भगवदपचारो - भागवतापचार इति । भागवतभक्तविषयापचारः - असह्यापचारः, आचार्यविषयापराधो वा । भागवते अभागवतत्वनिमित्तापराधो[^1_pg54] वा । अर्चावतारविग्रहस्य अवैलक्षण्यप्रतिपत्तिर्वा । ऐकैककोट्यवान्तरभिदापरो नानाविधशब्दः ।

[^1_pg54]: पचारो - इ। 

</details>

  

<details><summary>वेङ्कट-नाथः</summary>

यद्यपि अकृत्यकरणादेः अपि आज्ञातिलङ्घनरूपतया भगवदपचारत्वम्, तच्चात्र अपचारान् इति विशेष्यनिर्देशेन व्यज्यते; तथाऽपि शिशुपाला दीनामिव अव्यवधानेन भगवत्परिवादादिकमिह भगवदपचारशब्दोक्तम् । अकृत्यकरणशब्देन तु स्वस्ववर्णाश्रमादिनिषिद्धानुष्ठानमात्रम् । कृत्याकरणशब्देन स्ववर्णादिनियतधर्मस्य प्राप्तकाले शक्तेन अननुष्ठानम् । भगवदपचाराश्च द्वात्रिंशदपचारादिप्रकरणेषु द्रष्टव्याः । भगवन्दीयेषु वस्तुषु स्वीयत्वबुद्धिः, अर्चावतारपर्यन्तेष्ववतारेषु प्राकृतत्वबुद्धिः इत्यादयोऽपि भगवदपचाराः । त्वदपचारेति वक्तव्येऽप्यत्र भगवदपचारशब्दस्तत्तत्प्रमाणोपात्तप्रकारसूचनार्थः । अयथाशास्त्रमर्थाद्युपाधिभिर्भागवतविरुद्ध आचरणमिह भागवतापचारः । इमौ विपर्यासेन केचित् वर्णयन्ति । एतयोरेवापचारवर्गयोः 'न क्षमामि' (वरा.पु.) इत्य्-आदिभिर्विशेषिताः केचित् पूर्वोक्तन्यायात् असह्यापचारा इति विभज्यन्ते । ते च 'विद्याचोरो गुरुद्रोही', 'एकाक्षरप्रदातारम्', (अत्रि स्मृ. १-१०) 'यः शूद्रं भगवद्भक्तम्', (इ.स.२६-२६) 'मयि द्वेषानुबन्धोऽभूत् संस्तुतावुद्यते तव (वि.पु. १-२०, २१) इत्य्-आदिषु द्रष्टव्याः । एवं निर्निबन्धन भगवद्भागवतद्वेषावज्ञापरिहासादयश्च यथालोकम् असह्यापचारा इत्यनु शिष्यन्ते । एते पञ्चापि प्रत्येकमवान्तरोपाधिभिः नानाविधाः तत्तद्विधास्वपि अवान्तर व्यक्तिभेदे[^2_pg54] रनन्ताः ।

[^2_pg54]: वृत्तिभेदै - अ । 

</details>

<dg 54/>

आरब्धकार्यान् अनारब्धकार्यान्;  
कृतान्-क्रियमाणान्-करिष्यमाणांश्च-सर्वान् अशेषतः क्षमस्व ॥ ११ ॥ 

<details><summary>सुदर्शन-भट्टः</summary>

सर्वशब्दः अपराधव्यक्तिकार्त्स्न्यपरः । कर्मणां वैदिककर्मानर्हता पादनशक्तिः, प्रत्यवायकरत्वशक्तिः वासनाजनकत्वशक्तिश्चास्ति । तत्र अन्यतमशक्तिमात्रं क्षमाविषयो माभूदिति अशेषत इत्युक्तम् ।
</details>

  

<details><summary>वेङ्कट-नाथः</summary>

आरब्धकार्यान् - जात्यायुर्भोगरूपविपाकसञ्ज्ञफलप्रदाने प्रवृत्तान् । यद्यपि, 'अनारब्धकार्य एव तु पूर्वे तदवधेः' (ब्र.सू.४-१-१५) इति उपासने सूत्रितम्, तथाऽपि 'साध्यभक्तिस्तु सा हन्त्री प्रारब्धस्यापि भूयसी' (सा.तं.) इति प्रपत्तौ विशेषवचनात् अत्रारब्धकार्योपादानम् । अर्थितार्थप्रदस्य शरण्यस्य प्रपत्तॄणामार्तितारतम्यानुसारेण यथाप्रार्थितफलप्रदानात् तदिष्ट देहा[^1_pg55]ध्यनुवृत्तौ न प्रत्यक्षादिविरोधः । अनारब्धकार्यान् - प्रारब्धकार्य कर्मनिरुद्धावसरतया अनुपक्रान्तफलान् । द्विविधानपि कृतान् इत्यवच्छिनत्ति । क्रियमाणान् - आनुकूल्यसङ्कल्पादिमत्त्वेऽपि देशकालादिवैगुण्यात् पूर्वनियुक्तदूरस्थदुर्निवारभृत्त्यादिमुखेन वा उपक्रान्तान् अपरिसमाप्तान् । करिष्यमाणान् - तद्वदनुबन्धादिमुखेनागत्या प्रमादाद्वा सम्पतिष्यतः । बुद्धि पूर्वोत्तराघानां पश्चादेव प्रायश्चित्त विधानात् । तेषामपि अत्र सङ्ग्रहे तु यथार्हं प्रायश्चित्तप्रेरणं क्षमाफलं ग्राह्यम् । सर्वान् अशेषत इति व्यक्तिशक्तिकार्त्स्न्यपरम् । सन्ति हि पापानां बह्वयः शक्तयः तत्त्वतिरोधायकत्वम्, प्रत्यवायजनकत्वम्, कर्मान्तरानर्हतापादकत्वम्, सजातीयपापारम्भरुचिजनकत्वं चेति । एतास्वन्तिमा वासनेत्युच्यते । सा च प्रत्युत्तरे व्यक्तमनुवदिष्यते । पापशक्तिश्च निग्रहसञ्ज्ञः परमपुरुष बुद्धिविशेष एवेति क्षमस्व इत्यनेन व्यज्यते । निग्रहनिवृत्तिरूपो हि प्रसाद विशेष इह क्षमा । अत्र भागवतापचारेषु तद्विदितेषु तत्प्रसादनमुखेन भगवतः प्रसादनम्, 'मया त्वं परुषाण्युक्तस्तच्च त्वं क्षन्तुमर्हसि' (रा. कि. ३६ - २०) ' इति[^2_pg55] न्यायात् । तदविदितेषु तु अव्यवधानेन, रहस्यप्रायश्चित्तन्यायात् ।

[^1_pg55]: भोगाअ । 


[^2_pg55]: इत्य्-आदि - अ 

</details>

<dg 55/>

<details><summary>विषयः - यदुगिरिग्रन्थोक्तः</summary>

भगवत्प्रपदनविरोधि विपरीतज्ञान-विपरीतवर्तनयोः क्षमाप्रार्थना
</details>

अनादिकालप्रवृत्तं विपरीतज्ञानम् आत्मविषयम् कृत्स्नजगद्विषयं च विपरीतवृत्तं च अशेषविषयम् ; अद्याऽपि वर्तमानं वर्तिष्यमाणं च सर्वं क्षमस्व ॥ १२ ।॥ 

<details><summary>सुदर्शन-भट्टः</summary>

अथ मोक्षविरोधि पुण्यपापरूपम्[^1_pg56] क्षामयतिअनादि इति । आत्मनो जगतश्च स्वातन्त्र्यधीः, देवतान्तरशेषत्वधीः भगवच्छेषवस्तुनि, स्वशेषत्वधीश्च विपरीतज्ञानम् । पुण्यञ्च स्वतन्त्रात्मधीमूलत्वात् भ्रान्तिमूलम् । भगवद्भागवतदेवतान्तरभजनरूपं स्वार्थं स्वपुत्राद्यर्थञ्च यत्पुण्यं तत् - अशेषविषयम् विपरीत वृत्तम्[^2_pg56] इत्युच्यते[^3_pg56] । आचार्यसेवादिना शास्त्रजन्यज्ञाने सम्पन्नेऽपि वासनावशात् अनुवर्तमानम् इत्यभिप्रायेणोक्तम् अद्यापि वर्तमानम् इति ।

[^1_pg56]: पुण्यरूपम्पापम् - इ । 


[^2_pg56]: विषयम् - इ । 


[^3_pg56]: उच्यते - इ । 

</details>

  

<details><summary>वेङ्कट-नाथः</summary>

एवं निषिद्धक्षमा प्रार्थिता । अथ सहेतुककाम्यक्षमा प्रार्थ्यते - अनादि काल इति । क्षुद्रपुरुषार्थकामनाया विपरीतज्ञानसापेक्षतया अपचाराणामिव शास्त्रार्थज्ञानपूर्वककाम्यानामपि मात्रया भ्रान्ति हेतुत्वं[^4_pg56] व्यञ्जयितुमिह विशेषतो विपरीतज्ञानस्य सहोक्तिः । यथावस्थितविषयविरुद्धाकारावगाहि ज्ञानमिह विपरीतज्ञानम् । तच्चात्र 'योऽन्यथासन्तमात्मानम् अन्यथा प्रतिपद्यते' (म.भा.उद्यो.४२-३५) इत्य्-आदिभिरुक्तः स्वात्मनो जगतश्च स्वनिष्ठत्व-स्वतन्त्रत्व-शेषत्व-भगवदन्यनिष्ठत्वादिभ्रम इत्यभिप्रायेणाहआत्मविषयं कृत्स्नजगद्विषयं चेति । वृत्तशब्दस्य शास्त्रीये प्रसिद्धिप्रकर्षमुपजीव्य विपरीतवृत्तम् इति बन्धकं काम्यकर्मोच्यते; अन्यथा पूर्वोक्तेन पुनरुक्तिप्रसङ्गात् । काम्यस्य च विपरीतवृत्तत्वं सात्त्विकत्यागसमदर्शित्वादिविशिष्टहिततमधर्मविपरीतत्वात् । विपरीतवृत्तेऽपि स्वविषयतया पुत्रादिविषयतया च वैविध्यं[^5_pg56] दर्शयतिअशेषविषयम् इति । अद्यापि वर्तमानं वर्तिष्यमाणं च । सद्गुरूपदेशादिभिः परोक्षसम्यक्ज्ञाने निष्पन्नेऽपि बाधितानुवृत्त्यादिनयाद्वासनारागादिभिः अनुवर्तमानमित्यर्थः । अत्र चकारेण पूर्वकृतविपरीतवृत्तसमुच्चयः । अद्यापि इत्यनेन च अनादिविपरीतवृत्तसन्ततिः सूच्यते । अत्रापि सर्वशब्दः पूर्ववत् कार्त्स्न्यपरः । अशेषत इति चानुसन्धेयम् ।

[^4_pg56]: हेतुकत्वम् - अ । 


[^5_pg56]: द्वैविध्यं - अ 

</details>

<dg 56/>

<details><summary>विषयः - यदुगिरिग्रन्थोक्तः</summary>

तत्त्वतिरोधायकस्वभावमायातारणप्रार्थना
</details>

मदीयानादिकर्मप्रवाहप्रवृत्ताम्, 

<details><summary>सुदर्शन-भट्टः</summary>

अथ प्रकृतिः, मदीय इति । बीजाङ्कुरन्यायात् अनादिता ।
</details>

  

<details><summary>वेङ्कट-नाथः</summary>

इह यथाधिकारं यथाचोदितमनुतिष्ठितानमपि संसारहेतुधर्माणामभिचाराणामिव अनर्थपर्यवसायितया मुमुक्ष्वपेक्षया पापत्वोक्तेः, स्वर्गादिहेतु भूतस्वतन्त्रसङ्कल्पेऽपि निग्रहहेतुत्वबुद्ध्या काम्यक्षमाप्रार्थनं युक्तम् । यद्यप्येवं पूर्वकृतेषु काम्येषु गतिः, तथाऽपि वर्तमानवर्तिष्यमाणकाम्य क्षमार्थिनां स्वयं तदारम्भ एव न सम्भवतीति कथं तत्क्षमाप्रार्थनम्? इत्थम् । अज्ञातयादृच्छिकसुकृतन्यायात् सुहृज्जनबुद्ध्या वा सम्भवत्सु नेदं चोद्यम् । स्वबुद्धिपूर्वमपि वर्तमानेषु काम्येषु मध्ये निर्विण्णानामपि प्रक्रान्तसमापन मन्तरा लब्धवृष्टेः कारीरीशेषसमापनन्यायेन स्यात् । तत्र पश्चिमांशस्य आज्ञासिद्धत्वान्न काम्यत्वदोषः । पूर्वांशस्य तु क्षुद्रफलकामनामूलस्य तत्फलजनकत्वाभावेऽपि तादृशवासनाजनकत्वसम्भवात् कर्मयोगस्यैव 'नेहाभिक्रमनाशोऽस्ति' (भ.गी. २-४०) इति न्यायेन केषाञ्चित् कर्मणाम् असमाप्तानां कृतांशस्य विलम्बकारिसाधनान्तरपर्यवसितफलजनकत्वात् तत्क्षान्तिः प्रार्थनीया ।अत्र पूर्वापरांशयोरधिकारभेदेऽप्यासमाप्तेरैककर्म्यात् वर्तमानव्यपदेशोऽपि युक्तः । उत्तरकालेऽपि केनचिद्धेतुना निर्वेदविच्छेदात् नित्यत्वभ्रमात् स्वप्नदोषाद्वा काम्यं सम्भाव्यते । तस्यानुत्पन्नस्यापि क्षमावेक्षणं शीघ्रं स्वोचितप्रायश्चितप्रेरणार्थम्, सौभर्यादिन्यायेन क्रमेण वैराग्यजननार्थं वा । उक्तं हि प्रपन्नमधिकृत्यैव 'अथोपायप्रसक्तोऽपि भुक्त्वा भोगान् अनामयान् । अन्ते विरक्तिमासाद्य विशते वैष्णवं पदम्' ॥ (ल.तं.१७-१०३) इति । एवं कर्मनिवृत्तिः प्रार्थिता; अथ कर्महेतुप्रकृतिसम्बन्धनिवृत्तिः कर्मनिवृत्त्यैव भवन्त्यपि सर्वेश्वरबुद्धिविशेषाधीनेति ज्ञापयितुमभ्यर्थ्यते - मदीय इति । ईश्वरस्य वैषम्यनैर्घृण्यपरिहारार्थं मदीय इत्युक्तम् । अन्योन्याश्रय[^1_pg57] निवारणाय बीजाङ्कुरादिन्यायमभिप्रेत्याहअनादिकर्मप्रवाहप्रवृत्ताम् इति । प्रकृतिस्वरूपस्य पुरुषवत् अनादित्वात् तत्प्रवृत्तिमात्रे कर्महेतुकत्वमुक्तम् ।

[^1_pg57]: अन्योन्याश्रयादिअ 

</details>

<dg 57/>

भगवत्स्वरूपतिरोधानकरीं, विपरीतज्ञानजननीं, स्वविषयायाश्च भोग्यबुद्धेर्जननीं, देहेन्द्रियत्वेनभोग्यत्वेन-सूक्ष्मरूपेण चावस्थिताम्, दैवीं, गुणमयीं, 

<details><summary>सुदर्शन-भट्टः</summary>

'गुणमाया समावृतः' (जि. स्तो. १-३) इत्यस्य अर्थमाह - भगवत्स्व रूप इति । विपरीतज्ञानं - देहे अहं धीः । भोग्यभोगोपकरण रूपत्व[^1_pg58] माह देह इत्य्-आदि-ना । दैवीं - त्वल्लीलार्थम्[^2_pg58] ।

[^1_pg58]: रूप -इ ।  


[^2_pg58]: त्वल्लीलार्थाम् - इ ।  

</details>

  

<details><summary>वेङ्कट-नाथः</summary>

तत्र च, 'गुणमायासमावृतः' (जि. स्तो. १-३) इत्य्-आदि-प्रसिद्धम्प्रतिकूल प्रवृत्तित्रयं भगवत्स्वरूप इत्य्-आदिभिराह । भगवत्स्वरूपतिरोधानं नाम क्षेत्रज्ञानां भगवत्स्वरूपविषयज्ञानप्रसरनिरोधः । तथा च अत्यन्ततिरोधानाद सत्वबुद्धिम्, सामान्यतो विदितेऽपि भगवति[^3_pg58] सर्वाश्रयत्वादिधर्मतिरोधानादरत्वादिबुद्धिम्, तदन्येषु स्वनिष्ठत्वादिबुद्धिं च करोतीत्याह विपरीतज्ञानजननीम् इति । इदं च जीवस्वरूपतिरोधानतन्मूलदेहात्मभ्रमादेः उपलक्षणम् । एवं तत्त्वत्रयतिरोधानफलभूतं विपरीतज्ञानान्तरमाहस्वविषयाया इति । प्रकाशमानेषु वस्तुषु तिरोधानं नाम तत्तद्भेदकधर्मग्रहण निवारणम् । इदमेव हि सर्वत्र भ्रान्तेर्निदानम् । उक्तस्या प्याकार[^4_pg58] त्रयस्य हेतुभूतमवस्थाचतुष्टयं देह इत्य्-आदिभिरुच्यते । देहेन्द्रियत्वेन भोगायतनतया भोगोपकरणतया च । भोग्यत्वेन - शब्दादिगुणविशिष्टभूत पञ्चकरूपत्वेन । सूक्ष्मरूपेण - देहादिपरिणामरहितांशेन । सेयं प्रकृति रिदानीं चतुर्भिरपि अंशैरपकरोति । प्रलयदशायां तु सूक्ष्मरूपेणैव तिरोधानमात्रं करोतीति व्यवस्था 'देहयोगाद्वा सोऽपि ' (ब्र. सू. ३-२-५) इति सूत्रभाष्ये' द्रष्टव्या । ईदृश्याः प्रकृतेः दुरत्ययत्वं स्वतन्त्रलीलाप्रवृत्ततयेति 'दैवी ह्येषा गुणमयी' (भ.गी. ७-१४) इत्य्-आदि-ना त्वयैव गीतमिति सूचयति दैवीम् इति । तिरोधानादिहेतुभूतैरवस्थाचतुष्टयानुवृत्तेः बन्धहेतुभिः सत्त्वादिगुणैः प्रचुरतामाह - गुणमयीम् इति । 'सत्वादिगुणसमुदाय एव प्रकृतिः,' इति साङ्ख्यपक्षस्तु, 'गुणाः प्रकृतिसम्भवाः (भ.गी. १४-५) 'प्रकृतेर्गुणसम्मूढाः' (भ.गी.३-२९) इत्य्-आदि-व्यधिकरणप्रयोगबलात् निरस्तः ।

[^3_pg58]: भगवतः - अ ।  


[^4_pg58]: पकार - आ ।  

</details>

<dg 58/>

मायाम् ; 

दासभूतः,  
'शरणागतोऽस्मि; तवाऽस्मि दास' इति वक्तारं मां तारय ॥ १३ ॥  

<details><summary>सुदर्शन-भट्टः</summary>

दासभूतं - माम् इति सम्बन्धः । शरणागतोऽस्मि[^1_pg59] तवास्मि इति  
पूर्वोत्तरखण्डार्थः । वक्तारम् - 'भवशरणमितीरयन्ति' (वि.पु. ३-७-३३) इति हि उच्यते ।

[^1_pg59]: दासभूतोऽस्मि - इ । 

</details>

    

<details><summary>वेङ्कट-नाथः</summary>

क्वचित्तु सत्वरजस्तमः शब्दानां द्रव्यपर्यन्तः प्रयोगः 'तद्गुणसारत्वात्तु तद्व्यपदेशः '(ब्र.सू. २-३-३९) इति न्यायेन नेतव्यः। एवमनन्तैर्विभागैर्व्यापारैः परिणामैः गुणैश्च प्रख्यातमाश्चर्यत्वं समाख्यविशेषेण आह - मायाम् इति । मायां मां तारय इति द्विकर्मकतयाऽन्वयः ।  
दासभूत इत्य्-आदिभिर्मूलमन्त्रपदत्रयार्थः सूच्यते । 'दासभूताः स्वतः सर्वे,  
(मं.रा.स्तो.१२) 'आत्मदास्यं हरेः स्वाम्यम्' (वि.त.) इत्य्-आदि-प्रसिद्धं स्वभावतो दासत्वं च्विप्रत्ययाभावेन व्यज्यते । द्वयेऽपि नारशब्दवाच्यानां जीवानां तात्पर्यवृत्त्या दासत्वं ग्राह्यम् । दूरं पलायितेऽपि मयि त्वत्सम्बन्धस्तावत् दुस्त्यजः । दास्यप्रतिबोधश्च मे सम्प्रति जात इति भावः । शरणागतोऽस्मि तवास्मि दासः इति पूर्वोत्तरखण्डार्थनिष्ठत्वं समुच्चित्योक्तम्।  
'स्वरूपभरलाभेषु तवैव न ममेति यत् ।  
प्रपन्नस्यानुसन्धानं सारं तदिह दर्शितम्' ॥  
अस्मि इति प्रार्थनाभिप्रायम् । दासोऽस्मि - दासवृत्तिपरः स्यामित्यर्थः ।  
अन्यथा तु दासभूत इत्युक्तस्यैव पुनर्वचनमात्रं स्यात् । शरणागतोऽस्मि तवास्मि दासः इति निर्देशौ प्रार्थनात्मनिक्षेपपरौ, इति केचित् । आर्तो वा दृप्तो वा द्वयवक्ताऽहं तव दयनीय इत्यभिप्रायेणाह - इति वक्तारम् इति । यद्यप्यत्र फलप्रार्थनार्थं प्रपत्तिकर्तृत्वानुवाद एव युक्तः, तथाऽपि तद्वचन कर्तृत्वानुवादः 'भव शरणमितीरयन्ति' (वि.पु. ३-७-३३) इत्याद्यभिप्रेत-  
वचनप्राशस्त्यादिव्यञ्जनार्थः । माम् - 'स्वयं मृत्पिण्डभूतस्य' (म.भा. शां. २९४-१९) इत्य्-आदि-प्रसिद्धं स्वरक्षणासमर्थम् । त्रिगुणद्रव्यस्य नित्यतया नाशाभावात् तारय इत्युक्तम् । एतेन, 'दुरत्यया' (भ.गी.७-११) इत्युक्तं स्वयत्नेन दुस्तरत्वम्, 'मामेव ये प्रपद्यन्ते' (भ.गी.७-११) इत्य्-आदि-नाऽभिप्रेतं पराधीनतरणं च गम्यते । एवं नमः शब्दे निवर्तनीयतयाऽभिप्रेतस्य  
पापस्य भ्रमस्य प्रकृतिसम्बन्धस्य च मिथःकार्यत्वं कारणत्वं च यथायोगं द्रष्टव्यम् ॥
</details>

<dg 59/>

<details><summary>विषयः - यदुगिरिग्रन्थोक्तः</summary>

स्वस्य गीतोक्त-परज्ञानप्रार्थना
</details>

तेषां ज्ञानी नित्ययुक्त एकभक्तिर्विशिष्यते । प्रियो हि ज्ञानिनोऽत्यर्थमहं स च मम प्रियः ॥ (भ.गी. ७-१७) उदाराः सर्व एवैते ज्ञानी त्वात्मैव मे मतम् । आस्थितः स हि युक्तात्मा मामेवानुत्तमां गतिम् ॥ (भ.गी. ७-१८) 

<details><summary>सुदर्शन-भट्टः</summary>

अथ चतुर्थ्यर्थम् इष्टप्राप्तिं प्रार्थयते तेषाम् इत्य्-आदि-ना ।
</details>

  

<details><summary>वेङ्कट-नाथः</summary>

अथ निर्वेदमान्द्यात् ईषद्विलम्बक्षमाणामत्रत्यविशदज्ञानभक्तयोरपि कैङ्कर्योपयोगितया चतुर्थ्यभिप्रेतफलकोटिघटितत्वात् स्वयम्प्रयोजनं तदुभयं तेषाम् इत्य्-आदि-ना प्रार्थ्यते । 'तत्पादभक्तिज्ञानाभ्यां फलमन्यत्कदाचन । न याचेत् पुरुषो[^1_pg60] विष्णुं याचनान्नश्यति ध्रुवम्' ॥ ( पाञ्चरात्रम्) इति तावन्मात्रप्रार्थना ह्यनुज्ञाता । अत्र परभक्तिवचनं तदनन्तरभाविपरज्ञानपरमभक्त्योरप्युपलक्षणम् । तच्च प्रतिवचनभागे व्यञ्जयिष्यते । ज्ञानी'प्रकृतिं विद्धि मे पराम्' (भ.गी.७-५) इत्य्-आदि-प्रतिपादितभगवच्छेषतैकरसात्मस्वरूपवित् भगवन्तमेव परमप्राप्यं मन्वानः । नित्ययुक्तः - ऐश्वर्याद्यर्थिनां स्वाभिलषितप्राप्तौ सिद्धायां भगवता योगो निवर्तते, ज्ञानिनस्तु च तथेति भावः । एकभक्तिः - न तु प्रयोजनान्तरविभक्तभक्तिरित्यर्थः । एतदुभयं ज्ञानी विशिष्यत इत्यस्य हेतुः । अत्यर्थम् - अत्यभिधेयम्; सर्वज्ञेन सर्वशक्तिना मयाऽपि दुर्वचमिति भावः । स च मम प्रियः इत्यत्रापि अत्यर्थम् इत्येतदनुषज्यते । यद्वा, स्वप्रीत्यपेक्षया स्वभक्तप्रीतेः प्रकर्षोक्त्या स्तुतिः । आत्मैवसर्वान्तरात्मनो ममाप्यन्तरात्मैव । नन्विदं प्रमाणविरुद्धमित्यत्राह - मे मतम् इति । प्रकृष्टप्रीतिविषयत्वेनातिवादान्न विरोधः । तथाऽत्यादरे हेतुमाह - आस्थित इति । युक्तात्मा - मद्विरहस्यातिदुःसहतया मयि नित्ययोगप्रवृत्तमनाः । अनुत्तमां गतिम् - परमप्राप्यम् ।

[^1_pg60]: प्रणतोअ ।  

</details>

<dg 60/>

बहूनां जन्मनामन्ते ज्ञानवान् मां प्रपद्यते ।  
वासुदेवः सर्वमिति स महात्मा सुदुर्लभः[^1_pg61] ॥ (भ.गी. ७-१९)  
इति[^2_pg61] श्लोकत्रयोदित-ज्ञानिनं मां कुरुष्व ! ॥ १४ ॥  

[^1_pg61]: 'सुदुर्लभः' इति अत्र नास्ति - इ ।  


[^2_pg61]: इत्य्-आदि - इ ।  


<details><summary>विषयः - यदुगिरिग्रन्थोक्तः</summary>

स्वस्य गीतोक्त भक्तिज्ञानसम्पन्नत्वापादनप्रार्थना
</details>

'पुरुषः स परः पार्थ! भक्त्या लभ्यस्त्वनन्यया' । (भ.गी. ८ - २२ )  
'भक्त्या त्वनन्यया शक्यः (भ.गी. ११-५४)  
'मद्भक्तिं लभते पराम्' (भ.गी. १८-५४)  

<details><summary>सुदर्शन-भट्टः</summary>

परभक्तिस्थाने प्रपदनम् । परज्ञान परमभक्ती देहसम्बन्ध वेलायाम् उपासकस्य उपायकोटिनिविष्टे । प्रपनस्य तु उभय कोटि । अतः परज्ञानं प्रार्थितं तेषाम् इत्य्-आदि-ना । अथ परमभक्तिप्रार्थनम् - पुरुषः स पर इत्य्-आदि-ना । व्यवहितत्वात् स्थानत्रय इत्युक्तं, न तु श्लोकत्रय इति ।
</details>

    

<details><summary>वेङ्कट-नाथः</summary>

जन्मनाम् - पुण्यजन्मनाम् । ज्ञानवान् - पूर्वोक्तज्ञानवान् । 'वासुदेवः सर्वमिति प्रपद्यते' इत्यन्वयः । सर्वम् - प्राप्यप्रापकादि । 'रामस्य व्यवसायज्ञः' (रा. सुं.१६-४) इत्य्-आदि-निदर्शितज्ञानविशेषवत्वात् महात्मत्वोक्तिः । 'महामनाः' (भ.गी.भा.७-१९) इति भाष्यम् । सुदुर्लभः - मत्तः प्रयोजनान्तरार्थिन आर्तादयोऽपि दुर्लभाः । अयं तु कर्मवश्यमध्ये भक्तलाभार्थिना मया देशिकार्थिभिश्चान्यैः सुदुर्लभः लब्धश्चेदयमलभ्यलाभ इति भावः । उक्तं हि श्रीपौष्करे -  
'दुर्लभा भगवद्योगभाविनो भुवि मानवाः ।  
तद्दर्शनात् तदालापात् सुलभं शाश्वतं पदम्' ॥ (पौ.सं.) इति ।  
माम् - 'अज्ञो जन्तुरनीशोऽयम्' (म.भा. शां. १२-३६) इत्युक्तेषु मूर्धाभिषिक्तम् । श्लोकत्रयोदितज्ञानिनं कुरुष्व - क्रियाफलं त्वद्गामीत्यात्म नेपदेन व्यज्यते । अव्यवहितत्वादिह श्लोकत्रय इत्युक्तम् । परभक्तिश्लोकानां भिन्नप्रकरणस्थतया स्थानत्रय इत्युक्तम् । माम्'या प्रीतिरविवेकानाम्' (वि.पु. १-१९-२०) इत्युक्तेषु बाह्यविषयसक्तेष्वग्रगण्यम् ॥
</details>

<dg 61/>

इति स्थानत्रयोदित-परभक्तियुक्तं मां कुरुष्व! ॥ १५ ॥  
परभक्ति-परज्ञान-परभक्त्येकस्वभावं मां कुरुष्व ! ॥ १६ ॥  

<details><summary>विषयः - यदुगिरिग्रन्थोक्तः</summary>

भगवति स्वस्य भक्तिज्ञानादिसहकृतनित्यकिङ्करत्वसम्पत्तिप्रार्थना
</details>

परभक्ति-परज्ञान-परमभक्तिकृत-परिपूर्णानवरत-नित्यविशदतमअनन्यप्रयोजनानवधिकातिशयप्रिय-भगवदनुभवोऽहम्, तथाविध - भगवदनुभव-जनितानवधिकातिशय-प्रीतिकारित-अशेषावस्थोचित-अशेष-शेषतैकरतिरूप-नित्यकिङ्करो भवानि ॥ १७ ॥  

<details><summary>सुदर्शन-भट्टः</summary>

अथ बन्धनिवृत्तेः अनन्तरभाविनीः परभक्ति-परज्ञान-परमभक्तिः  
प्रार्थयते -परभक्ति इति । अत एव हि एकस्वभावम् इत्युक्तम् । पूर्ववदर्थः।  
अथ भगवज्जनित[^1_pg62] प्रीतितत्कारितकैङ्कर्याणि प्रार्थयते पर इति । पूर्ववदर्थः । शेषतैकरतिरूपशब्दः बहुव्रीहिः ।

[^1_pg62]: भगवदनुभवजनित - इ । 

</details>

    

<details><summary>वेङ्कट-नाथः</summary>

अथ शरीरपातसमयभाविनो बुद्ध्याकारान् अभ्यर्थयते - परभक्ति इति । अथवा, मुक्तिदशाभाविनां परभक्त्यादीनामिदमपेक्षणम् । एकस्वभावत्वोक्तिर्हि अत्रत्य परभक्त्यादिव्यवच्छेदार्था । उक्तानामेव तत्रत्यपरभक्त्यादीनां सादरानुवादेन कैङ्कर्यपर्यन्ततां याचते - पर इति । अत्र त्वदिति वक्तव्ये भगवत् शब्दः अनुभाव्यपौष्कल्यस्फुटीकरणार्थः ।  
किङ्करविशेषणे शेषतैकरतिरूपशब्दे शेषतैकरतिरेव रूपं निरूपकं यस्येति भाव्यम् ।  
भवानि इति प्रार्थना । त्वत्किङ्करभावात् पूर्वमसत्कल्पोऽहम् इतिच[^2_pg62] सूच्यते । एवं द्वयार्थो व्याख्यातः ॥  
सर्वज्ञेऽपि स्वतो देवे याञ्चाविज्ञापनादिभिः ।  
तत्तदिष्टप्रदित्सात्मा प्रीतिरेव प्रसाध्यते ॥  
तदेव चोदनोपज्ञम् अपूर्वं तत्त्ववेदिनाम् ।  
आराध्येन्द्राद्यपायेऽपि फलदानाय तिष्ठति ॥

[^2_pg62]: इति - अ । 

</details>

<dg 62/>

<details><summary>विषयः - यदुगिरिग्रन्थोक्तः</summary>

भगवता स्वानुग्रहेण शरणागते चेतने प्रार्थितार्थनिर्वृत्तिदृढीकारः
</details>

एवम्भूत-मत्कैङ्कर्य-प्राप्त्युपायतया-अवक्लृप्त-समस्त-वस्तु - विहीनोऽपि, अनन्त-तद्विरोधि-पापाक्रान्तोऽपि, अनन्त-मदपचार-युक्तोऽपि, अनन्त-मदीयापचार-युक्तोऽपि, अनन्तासह्यापचार-युक्तोपि, 

<details><summary>सुदर्शन-भट्टः</summary>

अथ भगवद्वाक्यमाह[^1_pg63] - एवम् इत्य्-आदि । वक्ष्यमाणचरमश्लोक प्रथमपदार्थमाह एवम्भूत इति । अवक्कॢप्तम् - विहितम् । समस्तवस्तु शब्देन कर्मज्ञानभक्तियोगाः, तदनुगुणाः अमानित्वादिगुणाश्च विवक्षिताः । विहीन इति त्यागोऽनूदित इति भावः । परिशब्दार्थमभिप्रयन्नाह - अनन्त इति । विरोधिभूयस्तया कालान्तरेऽपि तन्नैराश्यं हि तदर्थः ।

[^1_pg63]: भगवद्वचःइ । 

</details>

  

<details><summary>वेङ्कट-नाथः</summary>

अथैवमभ्यर्थितस्य भगवतस्तदभ्यनुज्ञादिविषयैः प्रपत्तिजनित प्रसाद परिवाहैः प्रतिवचनैः प्रकृतौपयिकवक्ष्यमाणचरमश्लोकार्थोऽपि प्रतिबोध्यते। तथाहि अत्र प्रतिहतोऽपि इत्यन्तेन अशक्तिपूर्त्या अनागतानन्त कालसमीक्षयाऽप्यदृष्टसन्तारोपायतां प्रकाशयता[^2_pg63] अनन्यशरणः इत्युक्तविस्तररूपेण प्रथमपादतात्पर्योक्तिः । येनकेनापि इत्य्-आदि-ना त्वमित्यन्तेन द्वितीयपादोक्ताधिकारिकृत्यलाघवादिव्यञ्जनम् । केवलम् इत्य्-आदि-ना तु 'अहं त्वा' (भ.गी.१८-६६) इति वाक्याभिप्रेतानिष्टनिवृत्ति पूर्वकेष्टप्राप्तिप्रकाशनम् । एवम्भूतोऽसि इत्य्-आदिभिः प्रपन्नविषयशोकापनोदन वाक्याभिप्रेतप्रपञ्चनमिति विभागः [^3_pg63] । एवम्भूतमत्कैङ्कर्य इति; अत्र एवम्भूत इति कैङ्कर्यविशेषणम् । उपायतया इत्यत्र गद्यान्तरोक्तक्रमेण साक्षात् परम्परया वेति भाव्यम् । अवक्लृप्तम् - मन्नित्येच्छानियमितमित्यर्थः, मदादेशात्मकैः शास्त्रैर्विहितमिति वा । समस्तवस्तुशब्देन प्रस्तुतप्रपत्तिव्यतिरिक्ताः तत्त्वज्ञानपूर्वकाः कर्मयोगादय उपासनपर्यन्ता निवृत्तिधर्माः, तदुपयुक्ताश्चामानित्वाद्यात्मगुणाः सङ्गृह्यन्ते। एतेन परिशब्दद्योतित सपरिकरत्यागव्यञ्जनम् । एवं पश्चादपि तदर्हता न सम्भवतीति नैराश्यरूपत्यागसिद्ध्यर्थमाह अनन्ततद्विरोधिपापाक्रान्त इति । उपासनादिविरोधित्वात् प्रवृत्तिधर्मोऽप्यत्र पापशब्देन सङ्गृहीतः । अनन्तमदपचार इत्य्-आदिभिः पूर्ववत् विशेषापचाराभिभूतत्वस्य पृथगुक्तिः।एकैकवर्गस्य दुस्तरत्वद्योतनाय प्रत्येकमानन्त्यनिर्देशः।

[^2_pg63]: प्रकाश्यता-आ। 


[^3_pg63]: विषयविभागः -अ । 

</details>

<dg 63/>

एतत्कार्य-कारणभूतानादि-विपरीताहङ्कार-विमूढात्मस्वभावोऽपि, एतदुभय-कार्यकारणभूतानादि-विपरीत-वासना-सम्बद्धोऽपि, एतदनुगुण-प्रकृतिविशेष-सम्बद्धोऽपि, 

<details><summary>सुदर्शन-भट्टः</summary>

एतत् इति - बीजाङ्कुर न्यायात्[^1_pg64] कार्यकारणभावः । 'अथातो अहङ्कारादेशः' (छां.उ.७-२५-१) इत्याद्युक्त[^2_pg64] अहङ्कार व्यावृत्यर्थः विपरीताहङ्कारशब्दः, विमूढात्मस्वभावः - तिरोहितशेषभावः । उभयशब्दः पापाज्ञानपरः ।

[^1_pg64]: नयात् - इ । 


[^2_pg64]: इत्युक्त - इ । 

</details>

  

<details><summary>वेङ्कट-नाथः</summary>

उक्तानां पापानां निदानं भक्तियोगादिप्रतिबन्धे द्वारभूतम् 'अहङ्कार विमूढात्मा' (भ.गी.३-२७) इत्य्-आदिषु प्रसिद्धं पूर्वं विपरीतज्ञानशब्दोपात्तेष्वन्यतममाह - एतत्कार्येति । कार्यस्याप्यहङ्कारस्यानादित्वं बीजाङ्कुर न्यायात् प्रवाहरूपेण भाव्यम् । 'अथातो अहङ्कारादेशः' (छां.उ.७-२५-१) इत्याद्युक्तयथावस्थित अहङ्कारात् व्यवच्छेदार्थं विपरीतशब्दः, अनहमर्थे अहन्त्वाभिमानात्, स्वातन्त्र्यारोपाच्च विपरीतत्वम् । विमूढत्वम् इह तिरोहित त्वम् । नित्यं प्रकाशमानस्याप्यात्मनस्तिरोहितत्वम् आधेयत्वविधेयत्वशेषत्वादिधर्माणामनवभासादिति ज्ञापनाय स्वभावशब्दः । पापस्याहङ्कारस्य च प्रवाहनिर्वाहकम् अशेषत इति पूर्वत्र सङ्क्षिप्तं विशदमनुभाषतेएतदुभय इति । वासनाया अपि प्रवाहरूपेण अनादित्वम्। यथावस्थिततत्त्वहित पुरुषार्थ[^3_pg64] व्यावृत्त्यर्थाऽत्र विपरीतत्वोक्तिः । पापस्य वासना पापान्तरारम्भरुचिजनकनिग्रहांशः, अहङ्कारस्य वासना भूयोभूयस्तादृशभ्रमजनकबुद्धिसंस्कारः । भगवत्स्वरूपतिरोधानकरीम् इत्याद्युक्तमनुवदति - एतदनुगुण इति । एतत् शब्देन पूर्वोक्तपापाहड्ङ्कारवासनारूपत्रितयपरामर्शः । अत्रापि कार्यत्वं कारणत्वं च विवक्षितम् । सात्त्विकप्रकृतिव्यवच्छेदाय विशेषशब्दः। । सम्बद्धः - दृढबद्धः इत्यर्थः । एतच्चमितगद्ये - 'दुर्विवेच' इति पदेन विवृतम् ।  

[^3_pg64]: 'पुरुषार्थवासना' - अ । 


।
</details>

<dg 64/>

एतन्मूल-आध्यात्मिक-आधिभौतिक-आधिदैविक-सुख-दुःख-तद्धेतुतदितरोपेक्षणीय-विषयानुभव-ज्ञानसङ्कोचरूप

<details><summary>सुदर्शन-भट्टः</summary>

सुखदुःखतद्धेतु शब्देन भोग्य[^1_pg65] विषया विवक्षिताः । ज्ञानस्य सङ्कोचः आत्मपरमात्मविषये । विषयानुभवरूपः, ज्ञानसङ्कोचरूपश्च विघ्नः ।

[^1_pg65]: अभोग्य इ । 

</details>

  

<details><summary>वेङ्कट-नाथः</summary>

प्रतिसम्बन्धस्याभिमतप्रतिबन्धकत्वे द्वारं प्रपञ्चयति - एतन्मूल इति । दुःखस्य संसारोद्वेगजनकत्वमपि सम्भवति । सुखस्य तु संसाररुचि जनकत्वेन विघ्नत्वम् अधिकमित्यभिप्रायेण पूर्वं सुखस्योक्तिः । दुःखवत् सुखमपि आध्यात्मिकादिभेदेन त्रिविधम् । आध्यात्मिकम् - आत्माश्रित अचित्समुदायप्रधानहेतुकम् । तादृशं दुःखं द्विविधम् - शारीरं मानसं चेति । तत्र शारीरम् [^2_pg65]शिरो रोगः[^2_pg65] प्रतिश्यायः' (वि.पु.६-५-३) इत्य्-आदि-नोक्तम् । मानसम् 'कामक्रोधभयद्वेष' (वि.पु.६-५-५) इत्य्-आदि-ना । आधिभौतिकं तु 'पशुपक्षिमनुष्याद्यैः' (वि.पु. ६-५-७) इत्य्-आदि-ना । आधिदैविकं च 'शीतोष्ण-वात-वर्षाम्बुवैद्युतादिसमुद्भवम्' (वि.पु. ६-५-८) इति । अत्र दुःखशब्दस्य पूर्वकालिकदुःखविषयत्वात् उत्तरत्र दुःखविघ्नगन्धरहितत्वोक्तेः उत्तरकालस्वास्थ्यपरत्वात् तितिक्षायां वा तात्पर्यादविरोधः । त्रिविधमप्येतत् प्रत्येकमवान्तरहेतुस्वरूपवैषम्यादनन्तप्रकारमिति सूचयितुं तद्धेतुशब्दः । सुखदुःखहेतवश्च स्वरूपतो बुद्धिविषयतयाऽपि परभक्त्यादि विघ्नाः । तदितर इति उपेक्षणीयविशेषणम् । उपेक्षणीयविषयश्च तृणादिः; तदनुभवोऽपि अब्रह्मात्मकानुभवरूपत्वेन पूर्वोक्त विपरीतज्ञानविशेषतया स्वरूपतः संस्कारतश्च प्राप्तविषयानुभवविरोधी । ज्ञानसङ्कोचः - तर्कोपदेशसहकृतैः शास्त्रैरपि परावरतत्त्वविषययथावस्थितज्ञान प्रसराभावः । मञ्चरणारविन्दयुगल इति स्वयमुक्तिरिह न दोषाय, ईश्वरस्य यथाभूतार्थशंसिनः सर्वत्र स्वगुणाविष्क्रियादोषरहितत्वात्, तेनापि चरणयोः स्वाश्रितरक्षणसाधनतया सम्प्रीतिविषयत्वेन स्तुत्यत्वोपपत्तेश्च ।

[^2_pg65]: शिरो यक्ष्मा रोगःअ। 

</details>

<dg 65/>

मच्चरणारविन्दयुगलैकन्तिकात्यन्तिक-परभक्ति-परज्ञान-परमभक्ति-विघ्नप्रतिहतोऽपि ; येनकेनाऽपि प्रकारेण द्वयवक्ता त्वम्; केवलं मदीययैव दयया; निश्शेष-विनष्ट-सहेतुक-मञ्चरणारविन्दयुगलैकान्तिकात्यन्तिकपरभक्ति-परज्ञान-परमभक्तिविघ्नः; 

<details><summary>सुदर्शन-भट्टः</summary>

येन केनाऽपि प्रकारेण इति 'आर्ततया दृप्ततया वा' इति भावः । केवलशब्दः आकाङ्क्षिता नुपपत्ति[^1_pg66] व्यावृत्यर्थः । एवकारः कृपायाः पुष्कलकारणत्वपरः । तत्र हेतुः मदीयत्त्वम् ।

[^1_pg66]: नुताप - इ । 

</details>

  

<details><summary>वेङ्कट-नाथः</summary>

तथा चाहुः - 'तस्य स्वात्मप्रदाने तु साधनं स्वपदद्वयम्, इति । अत्र परभक्त्यादिशब्दैः देहपातात् पूर्वभाविनः, पश्चाद्भाविनश्चावस्थाविशेषाः सङ्गृह्यन्ते । प्रतिहतोऽपि इत्यन्तेषु अपिशब्दैस्त्यागानुवादो द्योत्यते । धर्मान्तरनैरपेक्ष्यविशिष्टविधानमपि द्वयवक्ता इत्यनेन सूचितम् । न चैतावता प्रपत्तेस्तदविनाभूताङ्गानां वा निवृत्तिः, शरणमहं प्रपद्ये इति पूर्वोक्तानुवादत्वेन प्रपत्युपश्लिष्टस्यैव द्वयवचनस्यात्र विवक्षितत्वात् । येन केनाऽपि इत्यस्य तु 'आर्तो वा यदि वा दृप्तः , (रा.यु.१८-२८) 'मित्रभावेन सम्प्राप्तम् ), (रा.यु. १८-३) 'विभीषणो वा सुग्रीव[^2_pg66] यदि वा रावणः स्वयम्', (रा.यु.१८-३५) इत्याद्युक्ताधिकारिविशेषानियमे तात्पर्यम् । 'शरण्यस्य प्रपन्नेष्वाद रातिशयादीदृशव्याजमात्रानुभाषणम्, इति केचित् । एतेन जीव[^3_pg66] व्यापारनिरपेक्षमोक्षप्रदानादिपक्षश्च निरस्तः । इतः परं त्वत्प्रवृत्त्यन्तरमनपेक्षितमित्याह - केवलम् इति । मदीययैवनान्यदीयता, न सहकार्यन्त सापेक्षयेति भावः । दयाऽत्र प्रपत्त्युल्लसिता रक्षणेच्छा । प्रपत्तिजनितप्रसादवैशिष्टये सत्यपि सहजदयायाः प्राधान्यमिह सूचितम् । कर्मणां सुखदुःखजननशक्तिवत् तिरोधायकत्वादिशक्तिरपि निवृत्तेत्यभिप्रायेण निश्शेषशब्दः । तेन अशेषतः इत्युक्तस्यानूक्तिः । हेतुभूतपापादिसद्भावे पुनरपि विघ्न उत्पद्येतेति तत्परिहारार्थमुक्तम् - सहेतुक इति । विघ्नाः पूर्वोक्ताः ।

[^2_pg66]: धर्मात्मा - अ । 


[^3_pg66]: जीवगत - अ । 

</details>

<dg 66/>

मत्प्रसादलब्ध-मञ्चरणारविन्दयुगलैकान्तिकात्यन्तिक-परभक्ति-परज्ञान-परमभक्तिः ; मत्प्रसादादेव साक्षात्कृत-यथाऽवस्थित-मत्स्वरूप-रूप-गुणविभूति-लीलोपकरणविस्तारः; अपरोक्षसिद्ध-मन्नियाम्यता-मद्दास्यैकस्वभावात्मस्वरूपः ; 

<details><summary>सुदर्शन-भट्टः</summary>

कदाचित्स्वरूपा[^1_pg67]द्यनुभवव्युपदासाय विस्तारशब्दः । एवं नारायणशब्दार्थानुभव उक्तः । तदन्तर्गतजीवस्वरूपाविर्भावमाह - अपरोक्ष इति । व्याप्तिर्धारणा च नियमनान्तर्गते 'प्रशासने गार्गिः' (बृ. उ.५८-९) 'अन्तः प्रविष्टः' (तै. आ

[^1_pg67]: क्वाचित्कस्वरूपा - इ । 

</details>

र. ३-११-२१) इति श्रुतेः । अतः पृथग नुक्तिः । एतेन स्वाधीन प्रवृत्तित्वान्यशेषत्वाद्यशेषत्वभ्रमः [^2_pg67] फलितः । 

[^2_pg67]: प्रवृत्तित्वाद्यशेषभ्रमव्युदासः - इ । 


<details><summary>वेङ्कट-नाथः</summary>

एवमनिष्टनिवृत्तिः उक्ता; अथेष्टप्राप्तिं वदन् प्रथमं 'तेषां ज्ञानी' (भ.गी. ७-१७) इत्य्-आदि-प्रार्थितज्ञानपूर्वकपरभक्तयादिप्रदानमाह - मत्प्रसादलब्ध इति । इह हि परभक्तयादिवचनं तत्पूर्वभाविज्ञानविशेष स्याप्युपलक्षणम् । अत्र प्रसाद[^3_pg67] शब्दः प्रपत्तिजनितप्रसादनिरस्त प्रतिबन्ध[^4_pg67] निरुपाधिक सौहार्दपरः । एवं मत्प्रसादादेव इति वक्ष्यमाणेऽप्यवधारणेन[^5_pg67] सहकारिनैरपेक्ष्यं द्योत्यते । मत्स्वरूप इत्य्-आदिकमुत्तरखण्डस्थनारायणशब्दार्थः । विभूति शब्दोऽत्र नित्यविभूतिविषयः । उपायदशायां शास्त्रविहिततत्तत्स्थान गुणादिपरिच्छिन्नस्वरूपाद्यनुभवात् तद्व्यावृत्त्यर्थं यथावस्थितविस्तार शब्दौ; आरोपशङ्कानिवृत्त्यर्थं वा यथावस्थित शब्दः । हेत्वभावात् अत्र भ्रमाभावः । एवं सर्वविशिष्टपरमभोक्तव्यसाक्षात्कारे नारशब्दार्थस्वस्वरूपाविर्भावमपि स्वाधीन-स्वार्थ-कर्तृत्व-भोक्तृत्व-भ्रमनिवृत्तिपूर्वक-तद्भोक्तृत्वज्ञापनाय पृथगाह - अपरोक्ष इति । नियाम्यत्वोक्त्या अत्र व्याप्यत्वधार्यत्वे च आकृष्टे, 'अन्तः प्रविष्टः शास्ता जनानाम्', (तै. आर. ३-११-२१,२३) 'एतस्य वा अक्षरस्य प्रशासने गार्गि! सूर्याचन्द्रमसौ विधृतौ तिष्ठतः' (बृ. उ. ५-८-९) इति श्रुत्यनुसारात् । एतेन 'स स्वराट्' (छां. उ. ७-२५-२) इत्युक्तेऽपि मुक्ते पारतन्त्र्यादेरनपायो दर्शितः ।

[^3_pg67]: मत्प्रसाद - अ । 


[^4_pg67]: प्रतिबन्धक - अ । 


[^5_pg67]: वक्ष्यमाणेनाप्यवधारणेन - अ । 

</details>

<dg 67/>

मदेकानुभवः; मद्दास्यैकप्रियः; परिपूर्णानवरत-नित्यविशदतमानन्य प्रयोजन-अनवधिकातिशयप्रिय मदनुभवस्त्वम् ; तथाविधमदनुभवजनितानवधिकातिशयप्रीतिकारित-अशेषावस्थोचित अशेषशेषतैकरतिरूप-नित्यकिङ्करो भव ! ॥ १८ ॥ एवम्भूतोऽसि ॥ १९ ॥ 

<details><summary>सुदर्शन-भट्टः</summary>

आत्मीयाभिमाना[^1_pg68]नुगुण पुमर्थानुभाव्य[^2_pg68] माह - मदेक इति । एकशब्देन अनुभाव्यन्तरव्युदासः । विरूपभर्त्रनुभवसाम्यव्युदासाय आह - मद्दास्सैक इति । एकशब्देन स्वरूपाननुरूपस्वातन्त्र्यस्य अपुमर्थत्वम् अभिप्रेतम् । तत्कदेत्यत्राहएवम्भूतोऽसि इति । कदा इति त्वरा तव यदा स्यात्, तदा त्वमीदृ गवस्थितोऽसि[^3_pg68] । अयं हि तव लाभ[^4_pg68] इत्यर्थः

[^1_pg68]: आत्माभिमाना - इ । 


[^2_pg68]: पुरुषार्थानुभव - इ । 


[^3_pg68]: गवस्थोऽसि - इ । 


[^4_pg68]: महालाभइ । 

</details>

  

<details><summary>वेङ्कट-नाथः</summary>

नियाम्यत्वं चिदचित्साधारणम्; दासत्वं तु चेतनैकनिष्ठम्; तयोः प्रातिस्विकं प्रयोजनमाह - मदेकानुभवो मद्दास्यैकप्रिय इति । ऐश्वर्यकैवल्य पुरुषार्थयोरिव स्वनिष्ठतया स्वतन्त्रतया च स्वात्मानुभवप्रसङ्गोऽपि तदा[^5_pg68] न सम्भवतीत्यभिप्रायेण मदेकानुभवशब्दः । स्वाम्यनुभवप्रधाने स्वानुभवे स्वप्राधान्यगन्धनिवृत्त्यर्थं महास्यैकप्रिय इत्युक्तम् । पूर्वोक्तमेवानुभवं परमपुरुषार्थत्वप्रतिबोधाय पूर्ववत् पौष्कल्यादिभिः विशिनष्टि - परिपूर्ण इति । तत्प्रयुक्तप्रीतिं तत्परिवाहं च - नित्यकिङ्करो भवानि इत्यन्तेन प्रार्थितं प्रयच्छतितथाविध इति । ईदृशस्वकैङ्कर्यसाम्राज्ययोग्यतामलभ्यलाभत्वव्यक्तया सन्तोषार्थमुत्तरकृत्यविधानार्थं च अनुवदति - एवम्भूतोऽसि इति । प्रकृत्यात्मविवेकात् धार्मिकः, परावरतत्त्वविवेकाद्भागवतः, परावरपुरुषार्थविवेकादनन्य प्रयोजनः, स्वपराधिकारविवेकादनन्यसाधनः, पूर्वोक्तात्, 'अस्तु ते' इत्यनुग्रहविशेषात् प्रमितानुष्ठितभरन्यासः, ततश्च मया स्वीकृतभरः, नित्यकिङ्करो भव इति दत्तवरश्च त्वं मुक्तप्रायो आसीत्यर्थः । आख्यातेन 'सन्तमेनम्' (तै.उ. आन.६-१) इत्यवस्था व्यज्यते । यद्वा, नित्यकिङ्करो भव इति सत्यसङ्कल्पेनोक्ते, तेन वा स्वेन[^6_pg68] वा प्रत्याख्यातुमशक्यत्वे निवार कान्तराभावे च तदानीमेव तथाविधात्मानमपश्यतः क्रमात् तत्सिद्धिमाह - एवम् इति । एवं भवितुमुपक्रान्तोऽसीत्यर्थः ।

[^5_pg68]: तथा - अ । 


[^6_pg68]: अन्येन -अ । 

</details>

<dg 68/>

<details><summary>विषयः - यदुगिरिग्रन्थोक्तः</summary>

द्वयार्थचिन्तनसहकृतमन्त्रानुसन्धानयुतयावदायुष श्रीरङ्गवासस्य भगवता लाभः
</details>

आध्यात्मिक-आधिभौतिक-आधिदैविक-दुःख-विघ्न-गन्ध-रहितस्त्वम्, द्वयमर्थानुसन्धानेन सह सदैवं वक्ता; यावच्छरीरपातम् अत्रैव श्रीरङ्गे सुखमास्स्व ॥ २० ॥ 

<details><summary>सुदर्शन-भट्टः</summary>

शरीरपातावधिकल्पकालः एवं विनोदेन नेय इत्याह - आध्यात्मिक इति । दुःखरूपो विघ्नः । तत्र सङ्गरहितत्वे हेतुमाह - द्वयम् इति । सदैवम् इति क्षणमात्रं द्वयार्थानुसन्धानाभावे सति तापत्रयस्य अवकाशः स्यात् । अतः[^1_pg69] निरन्तरानुसन्धानेन तद्विरहः कार्य इति भावः । उपायत्वे द्वयोक्तिरेव अलमितिकृत्वा वक्तारं मां तारय इत्युक्तम् । अत्र तु अर्थानुसन्धानं भोगरूपत्वेन उक्तम् । अत्रैव इत्युपलक्षणम् । भगवदभिमानतदीयसम्बन्धव [^2_pg69]द्देशविशेषेषु[^2_pg69] इत्यर्थः । यावच्छरीरपातम् इति कियानयं काल इति भावः ।

[^1_pg69]: अत एव । 


[^2_pg69]: द्देशेषु । 

</details>

  

<details><summary>वेङ्कट-नाथः</summary>

भयावहायां देहेन्द्रियादिदशायां कथं कुत्र च निरपायः कालक्षेप इत्यत्राह - आध्यात्मिक इति । अत्रत्योत्कटसुखस्याप्युपलक्षणार्थमिह दुःखोक्तिः । श्लोकत्रयाद्युक्तज्ञानभक्तिशालिनं प्रति प्रातिकूल्याविशेषाद्वा दुःखशब्देन सुखस्यापि सङ्ग्रहः । गन्धशब्देन वा तद्विवक्षा । तेन सर्वसाधारणः क्षुदादिर्वाऽभिप्रेतः । दुःखस्य द्वयार्थानुसन्धानं प्रति विघ्नत्वं स्यात्, अतस्तद्राहित्योक्तिः । इह च पूर्णविवेकानामाभिमानिकं दुःखं सुखं च नास्ति । सांस्पर्शिकानां तु प्रारब्धकर्मवशात् सम्भवतामपि प्रतिदिनं कर्मक्षयमोक्षासक्तिदर्शनप्रीत्या द्वयार्थानुसन्धानविघ्नत्वं नातीवास्ति । अतो न प्रत्यक्षादिविरोधः । त्वम्अ नन्यज्ञानभक्त्यादिप्रार्थनावान् । उच्चारणं प्राधान्येन स्तोतुमर्थानुसन्धाने सहशब्दः । एवम् अर्थानुसन्धानेन इत्यन्वयः । एवम् - 'अखिलहेय' इत्याद्युक्तविशदप्रकारेणेत्यर्थः । एतच्चान्त्र [^3_pg69]कृतकृत्यत्वप्रतिसन्धान[^3_pg69]-प्रीत्यर्थम्, अस्य च स्वयम्प्रयोजनकैङ्कर्यरूपत्वात् । 'यन्मुहूर्तम्' (ग.पु.पू. खं.२२२-२२) इत्य्-आदि-न्यायेन भगवदनुभवप्रीत्यनुवृत्त्यर्थं, सम्भवद्वन्द्वतितिक्षार्थं, निर्भरत्वानुसन्धानरसानुवृत्त्यर्थम्, निषिद्धकाम्यादिसङ्गनिवृत्त्यर्थं च सदा इत्युक्तिः ।

[^3_pg69]: कृतकृत्यत्वानुप्रतिसन्धान - अ । 

</details>

<dg 69/>

<details><summary>विषयः - यदुगिरिग्रन्थोक्तः</summary>

निरन्तरायतया भगवन्मार्गप्रयाणानुगुणावस्थायाः उत्क्रमणसमये भगवदनुग्रहतः सिद्धिः
</details>

शरीरपातसमये तु, 

<details><summary>सुदर्शन-भट्टः</summary>

शरीर इति । केवलं त्वय्यकिञ्चित्करेऽपीति भावः ।
</details>

  

<details><summary>वेङ्कट-नाथः</summary>

इदं तु स्वभावार्थशास्त्रप्राप्ताविरोधेन नेयम्, अन्यथा सर्वप्रमाण विरोधात् । 'तस्य तावदेव चिरं यावन्न विमोक्ष्ये,' (छां.उ.६-१४-२) 'प्रारब्धमात्रं भुक्त्वाऽत्र[^1_pg70] तत्त्ववित्सुखमाप्नुयात्', (पाञ्चरात्रम्) 'प्रारब्धमेव भोक्तव्यं कर्मब्रह्मविदामपि (पाञ्चरात्रम्) 'अनारब्धकार्ये एव तु पूर्वे तदवधेः' (ब्र.सू. ४-१-१५) इति दर्शितः प्रक्रान्तकर्मफलभोगोऽपि प्रपन्नस्य यथाभिलाषं प्रपत्त्युत्पत्तिशरीरावधिरित्यभिप्रायेणाह - यावच्छरीरपातम् इति । आतितारतम्या [^2_pg70]दत्र[^2_pg70] स्थितितारतम्यम् । अत्रैव - अत्यन्तासन्नमत्सेवानुगुणे, न तु मत्कैङ्कर्यविरुद्धदेशेष्वित्यर्थः । अत्र अनेकपुराणादि प्रसिद्ध श्रीरङ्गोपादानं भागवताभिमतस्वयंव्यक्तादिभगवत्क्षेत्रान्तराणामप्युपलक्षणम् । सुखमास्स्व - कृतकृत्यत्वप्रतिसन्धानेन प्रतिदिनं कर्मक्षय दर्शनेन अविलम्बितानायासपरमपुरुषार्थलाभव्यवसायेन विषमधुकल्पवैषयिकरसवैमुख्यहेतुभूतद्वयार्थानुसन्धानसारस्येन च सन्तुष्टो वर्तस्वेत्यर्थः । स चायमत्रत्यसेवासौकर्यार्थ उपदेशः; सुखी भवेतिवदनुग्रहोक्तिर्वा । एवमर्थानुसन्धानद्वयवचनसुखासिकाभिः मनोवाक्कायानामयोग्यव्यापार निवृत्तिरपि स्यात् । भवत्वेवं कृतकृत्यस्योत्तरकृत्यं फलम् । देहपातदशा कीदृशी ? परमफलं च कदा? इत्याकाङ्क्षायां प्रारब्धशरीरानुवर्तकप्रतिबन्धनिवृत्तौ दयार्णवस्य दिव्यशक्तेः स्वस्य पूर्वकृतरक्षासङ्कल्पानुगुणमन्यैरनिवार्यमुत्तरकृत्यमाह - शरीरपातसमये इति । 'वाङ्मनसि '(छां. उ. ६-८-६) इत्य्-आदि-श्रुतिसिद्धाय मनःसम्पत्तेः पूर्वावस्थायामित्यर्थः । एतेन 'निशि नेति चेत् न' (ब्र.सू.४-२-१८) इत्याद्युक्तः कालनियमाभावश्च सूचितः 'ततस्तं म्रियमाणं तू' (वरा.च.श्लो.) इतिवत् । अत्र तुशब्दोऽधिकार्यन्तराद्विशेषमनुग्रहकार्यं द्योतयति । यद्वा, काष्ठपाषाणसन्निभतया स्वेन वा परैर्वा तदानीं प्रबोधस्य दुःसम्पादत्वम् । एवं तुशब्दद्योतितमेव विशेषं व्यनक्ति - केवलम् इत्य्-आदि-ना ।

[^1_pg70]: मात्रभुक् - अ । 


[^2_pg70]: दत्रत्य - अ । 

</details>

<dg 70/>

केवलं मदीययैव दयया अतिप्रसिद्धः मामेवाऽवलोकयन् ,अप्रच्युतपूर्वसंस्कारमवोरथः, 

<details><summary>सुदर्शन-भट्टः</summary>

दयया एवेति एवकारः पुष्कलत्वद्योतकः।अतिप्रबुद्धः - जीवद्दशायां प्रबोधः अन्धतमसस्थानीय इति भावः । परमात्मनि विश्रमानन्तरं भाव्ययं प्रबोधः, ततः प्राक्तनं स्मरणम्, अन्तिममुपासकानाम् अपेक्षितम् । प्रपन्नन्तु 'काष्ठपाषाणसन्निभम्' (वरा.च.श्लो.) भगवानेव स्मरति । स्वस्मिन् विश्रमा नन्तरं प्रबोधं च जनयति । 'तेन प्रद्योतेनैष आत्मा निष्क्रामति' (बृ.उ.६४-२) इति हि श्रूयते । अतः तदा बोधसिद्धिः । माम् - स्वरूपरूपगुणविभवान्वितम् एव इति विषयान्तरकालुष्यविरह उक्तः । अवलोकयन्साक्षात्कुर्वन् । अप्रच्युत इति गुरूपदेशादिजन्यसंस्कारः । भगवत्प्राप्तीच्छा च अप्रच्युते यस्य स तथोक्तः ।
</details>

  

<details><summary>वेङ्कट-नाथः</summary>

केवलं पूर्वाभ्यासानपेक्षम्, 'यं योगिनः, (म.भा. शां. ४६-१३९) इत्याद्युक्ततादात्विक-स्वयत्ननिरपेक्षं च । मदीययैव मत्स्वभावभूतयैव, नान्यदीयया[^1_pg71], नापि पूर्वोक्तक्षेत्रवासद्वयार्थानुसन्धानजन्यया, न च तादात्विकप्रार्थनासापेक्षायेत्यर्थः । अतिप्रबुद्धः - शरीरपातात् पूर्वकाल इव ज्ञानपौष्कल्यवान् । यद्वा, न केवलं सङ्कोचाभावमात्रम्, किन्तु प्रत्यूषप्रकाश कल्पपूर्वावस्थातोऽतिशयोऽपि स्यादित्यर्थः । अपरिच्छिन्नस्तु प्रबोधो विशिष्टदेशगत्यनन्तरभावी । अन्तिमदशायाम् आदिभरतादिवदन्यदर्शनं तव न स्यादित्याह - मामेवावलोकयन् इति । नित्यमनुचिन्तनं मामेव शुभाश्रयविग्रहविशिष्टं विशदमनुसन्दधान इत्यर्थः । अविच्छिन्नसाक्षात्कारं कुर्वन्निति वा तदानीमवलोकनीयं सर्वं भगवदपृथक्सिद्धतयैव भातीति वा अवधारणस्याभिप्रायः । एवं ज्ञानदर्शने प्रोक्ते; अथ वक्ष्यमाणायाः प्राप्तेः पुरुषार्थत्वाय तदिच्छानुवृत्तिमाह - अप्रच्युत इति । भगवानेव मे परमप्राप्य इति शास्त्रजन्यानुभवसंस्कारस्य कालविप्रकर्षकाय-विश्लेषक्लेशादिभिः प्रच्युतिः न भविष्यति; तत एव संस्कारमूलः प्राप्तिमनोरथोऽपि तदानीं भवतस्त्यज्य[^2_pg71]मानेषु देहतदनुबन्धिषु रागाद्वा, किं भविष्यतीति भयाद्वा न प्रयवत[^3_pg71] इति भावः । अतिप्रबुद्धः इत्य्-आदिभिः परभक्तयादित्रयं वा परमात्मनि विश्रमादनन्तरभाविप्रबोधादिकं वा विवक्षितमिति केचित् ।

[^1_pg71]: नान्यदीयत-अ। 


[^2_pg71]: भवतस्त्याज्य - अ । 


[^3_pg71]: प्रच्युत - आ । 

</details>

<dg 71/>

जीर्णमिव वस्त्रं सुखेन, इमां प्रकृतिं स्थूलसूक्ष्मरूपां विसृज्य, 

<details><summary>वेङ्कट-नाथः</summary>

लब्धनूतनशुभवस्त्रान्तरस्य जीर्णवस्त्र इव अत्यासन्नदिव्यदेहलाभस्य चिरपरिचितेऽपि भोगायतने जिहासोत्पत्तिमनायासहानप्रीतिं च निदर्शयति - जीर्णमिव वस्त्रम् इति । 'कृतकृत्याः प्रतीक्षन्ते' (इति.स.६-३७) 'नोपजनं स्मरन्निदं शरीरम्' (छां.उ.८-१२-३) इत्य्-आदिभिः अभिप्रेतं लब्धपरित्यागक्लेशाभावम्, यमकिङ्करादिभयाभावम्, चिकित्सकशल्यप्रयोगन्यायशङ्कितोत्क्रमणदुःखाभावम्, अत्यासन्नपरमपुरुषार्थानुसन्धानहार्दानुग्रहतादात्विकभगवदनुभवातिवाहिकदर्शनजनित हर्षप्रकर्षं[^1_pg72] च अभिप्रेत्याहसुखेन इति । इमाम् - अनाद्यनुवृत्तां भगवत्स्वरूपतिरोधानादिभिपकारिणीं कारागृहनरकादिवत् अनुसंहितां दुरत्ययां मदन्यैः त्याजयितुमशक्यां चेति भावः । प्रकृतिम् - सततविकारशीलं त्रिगुणद्रव्यम् । उत्क्रान्तिपादे च अर्चिरादिपादे चोक्तं सर्वमभिप्रेत्याह स्थूलसूक्ष्मरूपां विसृज्य इति । स्थूलप्रकृतित्यागोऽत्रैव; सूक्ष्मप्रकृतित्यागस्तु 'त्रिभावभावनातीतो मुक्तये योगिनां नृप! । देवयानं परः पन्था योगिनां क्लेशसङ्क्षयः' ॥ (वि.पु. ६-७-७६) इत्याद्युक्त देवपथेन[^2_pg72] दिव्यदेशगमनदशायामेव भवति । एष सम्प्रसादोऽस्माच्छरीरात् समुत्थाय परं ज्योतिरुपसम्पद्य', (छां.उ.८-३-४) 'स एवं विद्वानस्माच्छरीरभेदादूर्ध्वमुत्क्रम्य अमुष्मिन् स्वर्गे लोके सर्वान् कामान् आप्त्वा अमृतः समभवत्' (ऐ.उ. ४-६) इत्य्-आदिषु ब्रह्मप्राप्तिपर्यन्त अभिधानात् तिरोधायकसूक्ष्मप्रकृतिविश्लेषोऽप्यभिप्रेतः । सुबालोपनिषदि तु 'अपुनर्भवाय नाड्या कोशं भिनत्ति ) ( सु.उ.११-२) 'कोश भित्त्वा शीर्ष कपालं भिनत्ति' 'शीर्षकपालं भित्त्वा पृथिवीं भिनत्ति', इत्यारभ्य 'अक्षरं भित्त्वा मृत्युं भिनत्ति' (सु.उ.११ - २) इत्यन्तेन स्थूलशरीरत्यागपूर्वकतमःपर्यन्तसर्वतत्त्वातिक्रम उक्तः । तदेवङ्क्रमेण सूक्ष्मप्रकृतिविमोक्षानन्तरं स्वस्यैव प्रसादेन अविलम्बितमनोरथ पूर्तिमाह - तदानीमेव इति ।

[^1_pg72]: हर्षं - अ । 


[^2_pg72]: देवयानपथेन - अ । 

</details>

<dg 72/>

तदानीमेव मत्प्रसादलब्ध-मच्चरणारविन्दयुगलैकान्तिकात्यन्तिकपरभक्ति-परज्ञान-परमभक्तिकृत-परिपूर्णानवरत-नित्य-विशदतमअनन्यप्रयोजनानवधिकातिशय-प्रियमदनुभवजनित-अनवधिकातिशय - प्रीतिकारिताशेषावस्थोचिताशेष-शेषतैकरतिरूप नित्यकिङ्करो भविष्यसि ॥ २१ ॥ 

<details><summary>विषयः - यदुगिरिग्रन्थोक्तः</summary>

शरणागतस्य शरण्यविषये नैर्भर्यम्
</details>

मा ते भूदत्र संशयः ॥ २२ ॥ 

<details><summary>सुदर्शन-भट्टः</summary>

तदानीमेव - प्रकृतिं विमोक्षा [^1_pg73]नन्तरमेव । उपरि पूर्ववत् । इदमाश्वासनवाक्यमिति न संशयितव्यम् इत्याह मा ते भूत् इति ।

[^1_pg73]: विमोका - आ ।  

</details>

  

<details><summary>वेङ्कट-नाथः</summary>

अपेक्षणीयान्तराभावात् न विलम्ब इति भावः । प्रसाद इह तिरोधाय कांशपर्यन्तस्य निग्रहरूपकालुष्यस्य निःशेषनिवृत्त्या सूरिष्विव स्वभावत एवावस्थितं सौहार्दम्; तच्चात्र निर्दुःखनित्यनिरतिशयानन्दमनुभवत्वसावितीच्छैव । अत्र तावदस्ति क्षुद्रफलेष्वप्युपायगौरवम्; मोक्षे तु - 'अनेकजन्म संसिद्धिः, (भ.गी.६-४५) 'क्लेशेन महता सिद्धैः' (लघुतन्त्रम्) 'क्षपयित्वाऽधि कारान् स्वान् शश्वत् कालेन भूयसा' (ल.तं. १७-१८) इत्य्-आदिभिः कृच्छ्रसाध्य तयोक्ते 'विधिशिवसनकाद्यैर्ध्यातुमत्यन्तदूरम्' (स्तो.र.४७) गुरूपायसाध्ये न्यासमात्रनिष्ठस्य मादृशस्य निर्यत्नलब्धिवचनमुपच्छन्दनमिति केषाञ्चिच्छङ्का जायेत, अतस्तान् वित्रम्भयितुं भाष्यकारमपदिश्याह - मा ते भूदत्र संशय इति । ननूपायलाघवप्राप्यगौरवादिनिमित्तशङ्काविधूननेन महा विश्वासपूर्वकं शरणमुपगतस्य संशयप्रसङ्गाभावादत्र तत्प्रतिषेधो निरर्थकः ? मैवम्; तादात्विकमहाविश्वासेनोपाये निष्पन्नेऽपि तस्य फलाविनाभावेऽपि केषाञ्चित् प्रारब्धकर्मविपाकवैचित्र्यात् संशयोऽपि सम्भवति ; न च तेनोपाय वैकल्यम्, फलप्रतिबन्धो वा । मतिकालुष्यनिवृत्तिस्तु अत्रत्यपरभक्त्यादिवत् स्वयं पुरुषार्थः; अतः प्रसन्नेन भगवता संशयनिवर्तनमुपपद्यत इति । यद्वा, यावत्फललाभं विमर्शदशायामक्षोभणीयो विश्वासो महाविश्वासः, स च तात्कालिक उपायाङ्गम् ; पश्चात्तु मदभिप्रायं मद्वाक्यं च परामृशतां मदनुग्रहादेव संशयो न भवत्येवेति ज्ञापनार्थमिह मा ते भूत् इत्य्-आदि । निःसंशयः इत्यन्तमुच्यते इति । ते - निश्चितशास्त्रार्थस्य सर्वसुहृदि सर्वशक्तौ[^2_pg73] मयि न्यस्तभरस्य च । अत्र - मत्प्रयोजनप्रधानायां मन्नित्यकिङ्करत्वप्राप्तौ ।

[^2_pg73]: सर्वशक्तौ च -आ।  

</details>

<dg 73/>

'अनृतं नोक्तपूर्वं मे न च वक्ष्ये कदाचन' । (रा.कि.७-२२)  
'रामो द्विर्नाभिभाषते (रा. अयो. १८-३०)  
'सकृदेव प्रपन्नाय तवाऽस्मीति च याचते ।  
अभयं सर्वभूतेभ्यो ददाम्येतद्व्रतं मम' ॥ (रा.यु.१८-३३)  
'सर्वधर्मान् परित्यज्य मामेकं शरणं व्रज ।  
अहं त्वा सर्वपापेभ्यो मोक्षयिष्यामि मा शुचः' ॥ (भ.गी. १८-६६)  
इति मयैव ह्युक्तम् ॥ २३ ॥ अतस्त्वं तव तत्त्वतो  

<details><summary>सुदर्शन-भट्टः</summary>

अनृतस्यानुक्तत्वमाह - अनृतम् इति । उक्तस्य दृढत्वमाह - रामो द्विः इति । न केवलं तव । अन्येषामपि मयोक्तमिति आह सकृत् इति । अवतारद्वयेऽपि वचनद्वयम् ।
</details>

    

<details><summary>वेङ्कट-नाथः</summary>

यद्येतदुपच्छन्दनम्; तदा मे स्ववचनविरोधः स्यादित्यभिप्रायेणाह - अनृतं नोक्तपूर्वं मे इति । इयमनृतानुक्तिराश्रितविषया, आसुरेषु प्रतारण दर्शनात् । अनुक्तपूर्वमप्यनृतं पश्चात् स्वातन्त्र्यादुच्येतेत्यत्राह - न च वक्ष्ये कदाचन इति । इतः पूर्वमिवेति भावः ।  
इदमपि त्वद्वाक्यतया पूर्ववदाशङ्कनीयमित्यत्र 'सत्यवादी च राघवः) (रा. अयो. २-३३)इति प्रसिद्धं लोकोक्तिच्छायया स्वयमेवाह रामो द्विर्नाभिभाषते इति । स्वोक्तविरुद्धं नाभिभाषत इत्यर्थः । मम सकृदुक्त्यैवार्थिनामपेक्षितार्थः सिद्ध्येदिति वा तात्पर्यम् । एवं सामान्यतः प्रत्यायितस्य प्रकृतपर्यवसानाय रावणानुजपरिग्रहे पार्थोपदेशपर्यवसाने च विशेषत उक्तं श्लोक द्वयमाह सकृदेव इति, सर्वधर्मान् इति च । वेदवैदिकवाक्यमात्रातिशायिनोरनयोः शरण्यवाक्ययोरर्थं तदधिकारयोरभिधास्यामः । इदं मोक्षप्रदानोत्सुकेन मयेवोक्तम्; न तु मदादेशभूतदुरधिगमार्थवेदमुखेन वा सम्भवद् भ्रमादिदोषपुरुषान्तरमुखेन वेत्याहमयैव ह्युक्तम् इति । हि प्रसिद्धौ हेतौ वा ।  
उक्तमेव स्थिरीकरणार्थं सन्तोषातिशयार्थं च निगमयति - अत इति । अतः सत्यवादिना सत्यव्रतेन मयोक्तस्य वाक्यस्य विश्वसनीयतमत्वात् । त्वम् - प्रामाणिकः । तव - 'ये प्रपन्ना महात्मानस्ते मे नयनसम्पदः' (पाञ्चरात्रम्) इति मत्प्रशंसनीयस्य, मत्स्वीकृतभरस्य च । तत्त्वतः - संशयविपर्ययराहित्येन । ।  
मज्ज्ञानदर्शनप्राप्तिषु  
निस्संशयः, सुखमास्स्व! ॥ २४ ॥  
[[^१_pg74]तृणीकृतविरिञ्चादि निरङ्कुशविभूतयः ।  
रामानुजपदाम्भोजसमाश्रयणशालिनः ॥ २५ ॥]-

[^१_pg74]: मन्दिरे पारायणकाले एषः अनुसन्धीयते ।  

</details>

<details><summary>सुदर्शन-भट्टः</summary>

अतः भक्तिसाध्यं प्रपत्त्यैव लभ्यमिति निर्भरेण त्वया भवितव्यमित्याह - अतस्त्वम् इति । आचार्यतो लब्धं ज्ञानं यथा तत्त्वविषयमिति - न संशयः,
</details>

    

<details><summary>वेङ्कट-नाथः</summary>

मज्ज्ञानदर्शनप्राप्तिषु यथायोगमत्र परत्र च अपेक्षितास्विति शेषः ।  
'निस्संशयेषु सर्वेषु नित्यं वसति वै हरिः ।  
ससंशयान् हेतुबलान्नाध्यवसति माधवः' ॥ (म.भा.शां.३५९-७१)  
इत्य्-आदि-प्रमाणसूचनायाह - निःसंशय इति । सिद्धस्यैव ज्ञानस्य अनुवृत्तौ संशय इह निवार्यते । अनेनैव निर्भरत्वादिकमप्याकृष्यते । सुखमास्स्व - आध्यात्मिकेत्यादिना पूर्वं मयोक्तमेव तवोचितमिति भावः ।  
यावच्छरीरपातम् इति पूर्वोक्तस्यानुक्तेरयम्[^1_pg74] अभिप्रायः मत्प्राप्तेः प्रारब्धकर्मप्रतिनियतायुरवसाननिर्बन्धो नास्ति; यावदत्रत्यमदनुभवापेक्षा तावदत्र सुखमास्स्व; परिपूर्णानुभवालाभादिह सुखासिकायामप्युद्वेगे सति आयुः शेषशृङ्खलामप्यपोह्य आत्यन्तिकमत्कैङ्कर्याय मत्पदं गमिष्यसि - इति ।  
एतेन अनादिकालमाज्ञातिलङ्घनमूलभगवदप्रसादेन संसरतो मे भगवत्कृपामूल सदाचार्याङ्गीकारेण द्वयोच्चारण अनूच्चारणपूर्वक स्वरक्षाभरन्यासे सिद्धे, प्रसादनेषु अस्मादभ्यधिकस्याभावात् स्वीकृतभरः श्रियः पतिः नारायणः कालत्रयवर्तिनः सर्वान् अप्रसादहेतून् यथार्हं क्षान्त्वा, स्वयमेव स्वार्थमेव मां स्वज्ञानदर्शनप्राप्त्यादिप्रदानेन रक्षेदिति विश्वस्तो निर्भरो निर्भयः सन्तुष्टो भवेति[^2_pg74] निगमितं भवति ॥

[^1_pg74]: पूर्वोक्तस्यात्रानुक्तेरयम् - अ ।  


[^2_pg74]: भवेदिति - अ ।  

</details>

<dg 74/>

<details><summary>विषयः - यदुगिरिग्रन्थोक्तः</summary>

भगवति अन्त्यकालिकस्मृतिप्रार्थना
</details>

अन्त्यकाले स्मृतिर्या तु तव कैङ्कर्यकारिता ।  
तामेनां भगवन् ! अद्य क्रियमाणां कुरुष्व मे ॥ २६ ॥  
॥ इति श्रीभगवद्रामानुजविरचितं शरणागतिगद्यं समाप्तम् ॥  

<details><summary>सुदर्शन-भट्टः</summary>

तथा भाविन्योर्दर्शनप्राप्नोरपि निस्संशय इत्यर्थः ॥  
॥ इति श्रीहारीतकुलतिलकस्य श्रीरङ्गराजदिव्याज्ञालब्ध-  
श्रीवेदव्यासभट्टारकापरनामधेयस्य श्रीमत्सुदर्शनाचार्यस्य कृतिषु श्रुतप्रकाशिकाभिधानं शरणागतिगद्यव्याख्यानं सम्पूर्णम् ॥  
॥ श्रीमते रामानुजाय नमः ॥
</details>

<details><summary>वेङ्कट-नाथः</summary>

इति शरणागतिगद्यं यतीशरङ्गेशसंलपनरूपम् ।  
व्यवृणुत देशिकदृष्ट्या विमृश्य निश्चित्य वेङ्कटेशकविः ॥[^1_pg75]  
वितमसि निगमान्ते बिभ्रता देशिकत्वं  
कृतिभिरनुमतेन क्षेमबुद्ध्या मयैवम् ।  
यतिपतिपृथुगद्यव्याक्रियायां यथावत्  
कथितमकथितं च क्षम्यतां नः सयूथ्यैः ॥  
॥ इति रहस्यरक्षायां पृथु-[^2_pg75]गद्याधिकारः प्रथमः[^2_pg75]॥  
॥ श्रीमते रामानुजाय नमः ॥  

[^1_pg75]: वेङ्कटकविः - आ । 


[^2_pg75]: गद्याधिकारः - अ । 

</details>

<dg 75/>

<details><summary>विस्तारः (द्रष्टुं नोद्यम्)</summary>

श्रीः  

श्रीमते रामानुजाय नमः  

श्रीमन् ! नारायण! पुरुषोत्तम!  

श्रीरङ्गनाथ! मम नाथ ! नमोऽस्तु ते   
</details>
