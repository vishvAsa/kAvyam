+++
title = "03 द्वितीयोऽङ्कः"

+++


**॥ अथ द्वितीयोऽङ्कः ॥**

(ततः प्रविशति पुरोवातः)

**पुरोवातः**-आदिष्टोऽस्मि जीमूतमहाराजेन । यथा--भोः सचिव! कासारोऽभिगम्य
भवता मदर्थे कन्यां प्रार्थयितव्य इति । (सविमर्शम्) ।

**प्रवृद्धभावात्स्वयमुच्चलत्को^([\[१\]](#cite_note-1))
निसर्गलोकश्रुतिघोरनादः ।**

**तथापि जीमूतक एष धत्ते विद्युत्सु तन्वीषु सदानुरागम् ॥**

किञ्च, यदि भास्करालोको भवेत् पद्मिन्याः तस्मिन् महान्
प्रणयावेशस्स्यादिति आशङ्कया भास्करापवारणाय तमोभिख्यां नाम कामपि
लोचनभीषणमचूचुदत् । अस्तु यथाकथंवा--कासारमुपसरामि (इति परिक्रम्य, अवलोक्य
च) अतिरमणीयोऽयं कासारवसतिसन्निवेशः ।

**उपवनतलरूढद्योस्फुरन्नालिकेर-**  
**क्रमुकमुखमनोज्ञानोकहश्रीस्समन्तात् ।**  
**अधिगतसुखवासस्वच्छरूपद्विजालि-**  
**र्मधुररससमृद्धस्वप्रकृत्यातिचारुः ॥**

(निरूप्य) वर्ततेऽत्र कासारः । य एष: ।

**विकासिवक्त्राम्बुजराजमानलक्ष्मीमनोज्ञस्सुकृतैकभूमिः ।**

**सदाश्रितप्रापितजीवनर्द्धिः स्वच्छान्तरङ्गस्थितिमादधानः
॥**^([\[२\]](#cite_note-2))

(प्रविश्य) **कासारः**—- (पुरो विलोक्य) समागच्छति पुरोवातः ।

**पुरोवातः**-अपि कुशलं धर्मात्मने भवते ।

**कासारः**-अपि निरामयो जीमूतः ।

**पुरो**-अथ किम् ।

**कासा**--किमाज्ञापयति सखा ।

**पुरो**-किं प्रार्थयत इति प्रष्टव्यम् ।

**कासा**-(स्वगतम्) हन्त पापीयान् प्रवर्तते पद्मिनीं भास्करालाभविधुरां
विधातुम् । (प्रकाशम्) **अगम्येऽस्मादृशैः स्थाने वर्तते स महोन्नते ।**  

**यत्र वैरायते तत्र वज्रपातापदं दिशेत् ॥**

**पुरो**-(स्वगतम्) एष स्तुवन्निव विगायति । (प्रकाशम् ) भवान् न कस्य
वाऽभ्यर्थनीयः ।

**हरत्याश्रितसन्तापं प्रीणात्यनिमिषावलिम्^([\[३\]](#cite_note-3)) ।**

**रतिं तनोति हंसानामपि राजति सत्पथे ॥**

**कासा**-जीमूतकरे खलु तिष्ठति जीवनदानम् अस्मादृशानाम् । तदभिधीयतां
तदाशयः ।

**पुरो**–-**प्राप्तवानपि जीमूतो बह्वीस्सौदामिनीतनूः ।**

**भवन्तं याचते प्रीत्या पद्मिनीं मित्रवत्सल! ॥**

**कासा**-(स्वगतम्)

**सा पद्मिनी भवति भास्करदत्तचित्ता**

**जीमूतकश्च मलिनो गतयौवनश्रीः ।**

**सन्मार्गसङ्गततिरस्कृतिकृत्स्वयं तां**

**हा याचितोऽस्मि तदनादरजातशङ्कः ॥**

भवतु शारदानन्दोपदिष्टं कथयामि । (प्रकाशम्) किं सख्युः मनोरथाकलने
संशयोऽस्ति मम? परन्तु किमपि प्रार्थनीयमस्ति ।

**पुरो**-आज्ञप्तव्यम् ।

**कासा**-तस्या भगवता शारदानन्देन किमपि मन्त्रमुपदिश्य समादिष्टं किमपि
व्रतम् ।

**पुरो**-कथमिव?

**कासा**-–

**भद्रे मयाऽयं विहितोऽद्य मन्त्रो जप्यस्त्वयोद्वाहदिनादि मासान् ।**

**त्रींस्त्वक् सर्वेन्द्रियबाह्यवृत्त्या
पत्युश्चिरायुष्ट्वशुभप्रजाप्त्यै ॥**

**तादृशीं भवतीं मोद्दात् भर्ता वा संस्पृशेद्यदि ।**

**स भस्मसाद्भवेत्सद्यः किमृतान्यः पुमानिति ॥**

**पुरो**–(स्वगतम् ) अधिकचपलः खलु जीमूतः । किं वा भविष्यति । (प्रकाशम्)
निजोदयहेतुभूतस्य व्रतस्य समाचरणं किं नाङ्गीकरिष्यति जागृतः ।

**कासा**-अङ्गीकरिष्यति यदि प्राप्नुयात् उपयमाधिगमनप्रयोजनम् । ततः
प्रस्थाय समये शुभे समागतोऽस्तु सानुगो जीमूतः ।

**जीमूतकः सत्वरमेतु नाम^([\[४\]](#cite_note-4))महोत्सवा स्याद्वसुधा
समन्तात् ।**  

**सञ्जातकीर्तिश्च दिशोऽप्यशेषा विद्युत्प्रदीपज्वलिता भवन्तु ॥**

**पुरो**-द्रुतमानीयतेऽयं मया । (इति निष्क्रान्तः) ।

**कासा**-(स्वगतम्)**पुरोवातो भूत्वा पुरत इह मां द्राक् कलुषयन्**  

**प्रयातो जीमूतं पुनरपि तमत्राकलयितुम् ।**  

**मया किं कर्तव्यं झटिति स च मत्तेभहतकः**  

**समायातः क्रूरः किमिव मयि चेष्टेत मृदुले ॥**

हन्त! पुराऽस्माकमुपकृतवानपि ^([\[५\]](#cite_note-5))स्वर्णश्रीदानेन
जीमूतः सम्प्रति मर्यादातिलङ्घनेन शोकार्तिकारी विप्रलभ्यः संवृत्तः ।

एष हि,

^([\[६\]](#cite_note-6))**वर्षातिभीमा भुवि वाहिनीर्द्राक् प्रसारयन्
हन्ति चराचराणि ।**  

**भिनत्ति भित्तीरपि दुर्गतानां धुनोति सर्वं सुमनोनिकायम् ॥**

(नेपथ्ये कलकलः)

**कासा**-हन्त केयं तिमरावृति:, यस्या भीतो जनः शब्दायते ।

(नेपथ्ये) वत्स! हन्यतामियं भवतः तिरस्कृतये जीमूतप्रवर्तिता तमोऽभिख्या
दुष्टचारिणी ।

**कासा**-अयं शारदानन्दस्य कण्ठस्वर इव श्रूयते ।

(पुनर्नेपथ्ये) भगवन्! भवदनुग्रहात् क्षणाद् विनाशयामि तां पापीयसीम् ।

**कासा**-कस्यायं मधुरगम्भीरो ध्वनिः अभिनवतारुण्यारम्भरमणीयस्य
पुरुषधौरेयस्य?

(पुनः नेपथ्ये)**यावत्स्वयं परिकिरन्निजगोसहस्रं**  

**वत्सो जवेन समवर्द्धत तावदेव ।**  

**सा पापिनी विलयमेति विलोचनं नः**  

**कामं प्रसीदति मनः कुतुकं दधाति ॥**

**कासा**-नूनमिदं भास्करविलसितम्। (इत्युत्थाय प्रतीक्षते) (ततः प्रविशति
सवयस्येन भास्करेणानुगम्यमानः शारदानन्दः ) । **शारदा**-वत्स! पश्य,

**^([\[७\]](#cite_note-7))श्रीधर्मिनव्यनगरं नामेदं भाति साधु जयतीह ।**  

**गोदा रमणीगुणभृज्जनतादुरितप्रणाशने निरता ॥**

**इह हि पार्श्वद्वयोल्लसदनुष्णमयूखबिम्ब-  
**

**क्रीडोत्पतन्मृगविहारिकुमारसौधाः ।**  

**वीथ्यो विभान्ति परितो गरुडध्वजस्य**  

**प्रासादमुच्चतरगोपुरतोरणाढ्यम् ॥**  

**सरसगुणधरोत्था धिन्वती विष्णुचित्तं**  

**जनकमिह विशेषापादकात् सौमनस्यात् ।**  

**जयति विवुधलोकश्लाघनीया शुभाङ्गी**  

**कमलवदननिर्यत्सूक्तिमाध्वीकधारा ॥**  

**शतानन्देन तीर्थेन श्रयतां दुरितं हरन् ।**  

**सतामग्रेसरो नाथः श्रीमानिह विराजते ॥**

**कासा**-(वीक्ष्य) **तामावृतिं सकललोचनभीमरूपां**  

**स्वीयौजसा विदलयन्नतिचारुमूर्तिः ।**  

**आनन्दयन्नखिलचक्रजनं चकास्ति**  

**कः पद्मिनीं सुखयितुं प्रभवेत्सुरोऽस्मात् ॥**

(सप्रमोदं शारदानन्दमुपसृत्य) भगवन्! प्रतिपालयामि सहभास्करस्यात्र भवतः
समागमम् । भवतः सान्निध्येन खलु निष्कलुषः सामोदश्च भवामि । **शारदा**-कथं
ज्ञायते भास्करोऽयमिति?  
**कासा**-**रूपमेवास्य वदति भास्करोऽयमिति स्फुटम् ।**  

**तां निहन्तुं तमोऽभिख्यां तस्मादस्मात्प्रभुश्च कः? ॥**  

एतस्य हि,**वदनमधिकवेगादापगाधीशमध्यो-**

**द्गमनविगलितैणश्चन्द्रमाः शारदो नु ।**

**उत लसदरविन्दं प्रातरुन्मृष्टरेणुः**

**कुसुमविशिखलीलाकल्पितो दर्पणः किम् ॥**

**सञ्चिन्त्य सारसभवो मदनं स्वशिल्प-**

**नैपुण्यसूचकतनुं हरनेत्रदग्धम्।**

**जातं पुना रतिविलोचनमात्रलक्ष्य-**

**मेनं ससर्ज निरुपाधिमशेषदृश्यम् ॥**

**शारदा**-राजन् । **उदयधरजात एकः पुरुषमणिर्भास्करोऽयमिह नान्यः ।**  

**कासारप्रभवैका स्त्रीरत्नं सा हि पद्मिनी नान्या ॥**  

किं बहुना! **बिभर्ति कमलोल्लासं पद्मिनी सा न संशयः ।**  

**दधाति भास्करः श्रीमान्नारायणकलां खलु ॥**

**भास्क**–(अपवार्य) वयस्य । जानासि किमस्य नन्दिनीम् ।  
**अरुणः**-(अपवार्य) सखे! किं मे ज्ञातया तया । भवता अवश्यं ज्ञातव्येति
ज्ञायते भगवद्वचसा । (सर्वे उपविशन्ति) ।  
**शारदा**-राजन् । पुरोवातः किमागतः?  
**कासा**-आगत्य गतो द्रुतं जीमूताभिगमनं शंसन् मामाकुली कृत्य ।  
**भास्क**-(अपवार्य) सखे । जीमूतागमनश्रवणेन मे मनः कुतोऽकाण्डे व्यथते ।  
**अरु**-(अपवार्य) वयस्य! पद्मिन्युपलम्भविघातशङ्कया ।  
**भास्क**-किं जीमूतः प्रयतते तां प्राप्तुम्?  
**अरु**-तथाऽवगम्यते । प्रयततां नाम जडः ।  

**प्रवृत्ते शारदानन्दे भास्करोल्लासकारिणि ।**  
**पद्मिन्यामेति साफल्यं किं जीमूतमनोरथः?॥**

**भास्क**-कुतो भगवतः शारदानन्दस्य जीमूतविजृम्भणासहिष्णुता ।
पुनरस्मदुल्लासे महदौत्सुक्यं च ।  
**अरु**-

**कारणं महतां प्रीतावप्रीतौ चामलात्मनाम् ।**  
**जनस्य सुगुणत्वञ्च दुर्गुणत्वञ्च नेतरत् ॥**

**कासा** - (अपवार्य) भगवन्! अनितरसुलभगुणगणसम्पूर्णां कामपि कन्यां
प्राप्य तया धीरोदात्तजामातृको भवेयमिति मनोरथं लब्धुं भगवन्तं
मारारातिमाराधयन्नहं तदीयाभिषेकसमुचितं सलिलं पूजोपयोगि पुष्पञ्च समुत्
समुत्पादयन् (आसम्) ।  
**शार**-ततः ।  
**कासा**-कदाचन प्रत्यूषसमये स्वप्नदशायाम् -  

**निर्णिक्तमौक्तिकमहीधरश्रृङ्गशङ्का-**  
**सन्दाधिमूर्तिशशलक्ष्मकृताक्तंसम् ।**  
**वामाङ्कभासुरकलत्नमतिप्रसन्नं**  
**तेजोऽभवन्मम पुरो वृषभाधिरूढम्॥**

**शार**-अहो! चन्द्रचूडस्य भक्तेषु क्षिप्रप्रसादिता । ततः ।  
**कासा**-ततः प्रणताय मह्यं भूतेशः महत्किमपि सरोजमुकुलरूपं वस्तु निस्तुलं
प्रदाय प्राह स्म च ।  
**शार**-कथमिव ।  
**कासा** -  

**लक्ष्मीनिवासभवनं भविता कुमारी**  
**राजंस्तवास्य मुकुलस्य करेण भेदः ।**   
**स्याद्यस्य तेन पुरुषेण भविष्यसि त्वं**  
**जामातृमान् तमिह विद्धि हरेरभिन्नम् ॥**

किञ्च, 'एतदन्तर्वर्तते कश्चिन्मणिः । तन्महिमानमवगमिष्यति
कश्चित्संयमी'ति ।

**शार**-यद्येवमानीयतां तन्मुकुलम् । किमिदं स्वप्नमात्रम्?  

**कासा**-नहि, क्स्तुत एव । (उत्थाय निष्क्रम्य नयति मुकुलपेटीम्) ।  
**शार**-(उद्धाट्य पेटीम्) वत्स । गृह्यतामिदं पुनहरदत्तं कार्मुकं
रामभद्रेणेव भवता ।  
**भास्क**-(गृह्णाति करेण मुकुलम्) । **कासा**-चक्षुषी निमील्योन्मील्य च

**यावत्करेण मुकुलं स्पृशतीह भद्र-**

**स्तावत्क्षणेन भवति स्फुटितं स्वयं तत् ।**

**तन्मध्यवर्तिमणिसम्भवमेतदोजः**

**सोढुं कथञ्चिदपि मे क्षमते न चक्षुः ॥**

**शार**-सहर्षं मणिं गृह्णाति । राजन्! अचिरादस्य महिमानमवेत्य प्रापयामि
भवन्तम् ।

**कासा**-यथा रोचते भगवते ।

**शार**-(अपवार्य) राजन्! किं विदितो भास्करप्रभावः ।

**कासा**-(अपवार्य) विदितभास्करप्रभावमपि मानसं मे विचिन्त्य
जीमूतविजृम्भणं दूयते ।

**शार**-मा स्म चिन्तयः । देिष्टमनुकूलं नः ।

**कासा**-न ज्ञायते मत्तेभवृत्तम् ।

**शार**-(स्वगतम्) हन्त! कासारव्याहारस्मारिते मत्तेभके करस्थमणिवरमहिम्ना
सर्वं तदीयचेष्टितं प्रत्यक्षं दृश्यते । अद्य खलु अयं तुहिनमण्डलं नाम
कापालिकं चोदयति - 'कथञ्चिदपि पद्मिनीमाहरे'ति । स च ‘मायया व्योमयानं
निर्माय तेन वियति गच्छन् तामपहरामि' इति प्रतिजानीते । अत्रागच्छतु नाम स
पाषण्डः । किन्न हन्वेत चण्डकरेण भास्करेण तुहिनमण्डल सन्निहितेन ।
(प्रकाशम्) राजन्! मा स्म दृयेथाः । त्वत्पुत्र्याः सर्वकामितसिद्धये
भगवत्या भार्गव्याः प्रसादसम्पादकं किमपि व्रतमुपदेक्ष्यामि ।

**कासा**-अनुगृहाण ।

**शार**-किमन्यत्?

**कासा**-वत्सः कुमुदाकरः

**अनुदिनमिह चित्रदर्शनाह-**

**प्रभृति हि तान्तनितान्तपाण्डुराङ्गः ।**

**श्वसिति च मुहुरुष्णदीर्घमाप्तै-**

**र्न निनदति प्रतिवाक्यमत्र पृष्टः ॥** **शार**-(स्वगतम्)
कौमुद्यामुत्कण्ठैवात्र निदानम् । (प्रकाशम्) कौमुदीपटे गृहीत्वा
कुमुदाकरस्वरूपमपि प्रदीयताम् ।  

**कासा**-(स्वगतम्) गभीरहृदयो योगी । (प्रकाशम्) कोऽत्र भोः! (प्रविश्य)  

**कञ्चुकी**-आणवेदु भट्टा (आज्ञापयतु भर्त्ता)  

**कासा**-निगद्यतां कृतहस्तः कौमुदीपटे कुमुदाकरस्वरूपमपि विन्यस्य दीयतां
पूज्यपादहस्त इति ।  

**कञ्चुकी**-तह (तथा) (इति निष्क्रान्त:)  

**शार**-वत्स भास्कर । तावदत्रैव वसतु भवान् सह वयस्येन, यावदहं
कौमुदीमधिगम्यागमिष्यामि ।  

**कासा**-(स्वगतम्) कोऽप्ययं प्रथमोऽभ्युदयः, यत् भास्करः सन्निधत्त इति
।  
**अरु**-(अपवार्य) सखे!  

**व्याजेन येन केनाऽपि वस्तुमत्रामिवाञ्छतः ।**  
**भवतो गुरुनिर्देश ईदृशेऽभिमतो न किम्? ॥**}}

  

**भास्क**-(अपवार्य) मा परिहसीः ।  
**कासा**-भगवन् । श्वः परश्वो वा आगताय जीमूताय समर्पणावशेषा वत्सा वर्तते
। तत्र इतिकर्तव्यतां न जाने ।  
**शार**-मा चिन्तय । यत्र कुत्रचित् गतोऽप्यहं प्रतीक्षमाणो भवदुपस्थानसमयं
चक्षुषाऽऽन्तरेण तत्क्षणं सन्निधास्ये ।  
'**कासा**-महान् प्रसादः । (सर्वे प्रणमन्ति योगिनम्) ।  
**शार**-भद्रमस्तु । (इति निष्क्रान्तः) ।  
**कासा**-भद्र, भास्कर!  

**आयत्तमतास्त्युपभोगयोग्यं यद्यन्ममाशेषमितःपरं वाम् ।**  
**भुक्तावशिष्टं विनियोक्तुकामस्तत्तत्स्वयञ्चास्मि सुहृद्विधेयः ॥**

**भास्क**-आर्य । अनुगृहीतोऽहम् ।  

**कासा**-कोऽत्र भोः? ।

**(प्रविश्य)**

  

**कञ्चु**-एसोह्मि (एषोऽस्मि) ।  
**कासा**-भद्र । भास्कराय गृहोपवनमध्यलसद्विहारमन्दिरमार्गं दर्शय ।  
**कञ्चु**-जहा णिदेसो (यथा निदेशः) इदो इदो भद्दा । (इत इतो भद्रौ) ।  
**भास्क**-(सहवयस्यो निष्क्रान्तः)  
**कासा**-सर्वत्र शरणमस्माकं मुरहररमणीचरणारविन्दमेव । अस्याः खलु  

**अपाङ्गः कारुण्यामृतरसभृतो यत्न लगति**  
**क्षणाद्दूरे तस्माद्भवति विपदार्तिश्च महती ।**  
**मनोऽभीष्टं सर्वं भुवि समधिगम्याऽथ स कृती**  
**हरौ भक्तिं बिभ्रत् तृणमिव दिवञ्चाकलयति ॥**

(इति निष्क्रान्तः)  
इति श्रीपद्मिनीपरिणये द्वितीयोऽङ्कः ।

1.  [↑](#cite_ref-1) उच्चलच्छीर्ष. निर्गतजलश्च ।
2.  [↑](#cite_ref-2) स्वच्छान्तरङ्गस्थितिं निर्मलचित्तताम् । निर्मलां
    तरङ्गाणा स्थि ते च ।
3.  [↑](#cite_ref-3) अनिमिषाः = देवाः - मानाश्च ।
4.  [↑](#cite_ref-4) महान् उत्सवो यस्याम् । महत् उत्सवाः गिरिस्रुतजलं
    यस्यामिति च । कीर्तिः=यशः पङ्कश्च ।
5.  [↑](#cite_ref-5) स्वर्ण श्रीदानेन=आवश्यकाले धनादिदानेन, सुअर्णस्
    श्रीदानेन, सुष्ठु जलदानेन । अन्यदूह्यम् ।
6.  [↑](#cite_ref-6) वाहिनीः = भयङ्करसेनाः नदीश्च । अन्यदूह्यम् ।
7.  [↑](#cite_ref-7) श्रीधर्मिभिः = श्रीमद्धार्मिकैः नव्यम् = स्तुत्यं
    । नगरम् = श्रीविल्लिपुत्तूरिति द्राविडभाषायां प्रसिद्धनाम पुरम् । गो
    दार मणी गुणान् बिभर्त्तीति तथोक्ता जनता । रमणीगुणभूत
    सुन्दरीगुणशालिनी जनतायाः दुरितप्रणाशने निरता च गोदा तन्नामकदेवी ।
    विष्णुचित्ताख्यभगवद्भक्तगृहेऽवतीर्णा । अपि च, श्रीधर्मिनव्यनगरं
    मिथिलापुरम् । गौः भूमिः दाराः येषां ते राजानः तेषां मणी श्रेष्ठः
    श्रीरामः तस्य गुणभृत्सीता इति च । सरसगुणायां जलगुणसद्दितायां धरायां
    भवतीति तथोक्ता । विष्णुचित्तं नारायणपरम् । जनकं जनम । सरसगुणा
    धराभूस्सीता । विष्णुचित्तं जनकं वैदेहम् । सरसगुणानां धरतीति धरा ।
    भूः भूदेवी गोदानाम्नावतीर्णा जनकं पितरं च तन्नामकं विष्णुचित्तं
    द्विजम् । अपि च विशेषापादकात् सौमनस्यात् शोभनमनोभवात् जनकं धिन्वती ।
    सौमनस्यात् पुष्पसम्बन्धिनः विशेषापादकात् विष्णोर्भगवतश्चित्तं
    धिन्वती । भगवती गोदा प्रतिदिनं स्वकेशधृतमाल्यं समर्प्य भगवन्तं
    प्रीणयामासेति गोदाचरित्रे स्पष्टम् । शतानन्देन बह्वानन्दकरेण तीर्थेन
    पयसा सरोनाथः कासारः । श्रयतां सतां दुरितं हरन् अग्रे विराजते ।
    सतामग्रेसरः श्रेष्ठः इति च । शतानन्देन तन्नाम्ना तीर्थेन पुरोहितेन
    इति च ।
