+++
title = "08 सप्तमोऽङ्कः"

+++


**॥ अथ सप्तमोऽङ्कः ॥**

(ततः प्रविशति बलाका नाम परिचारिका)

**बलाका**-एत्थ महाराओ जीमूदो जदा पदुमिणिं आणीदवन्तो तदो पहुदि ण मे
विस्समो । (अत्र महाराजो जीमूतो यदा पद्मिनीमानीतवान् ततः प्रभति न मे
विश्रमः)

(पुरो वीक्ष्य) अज्जो इरंमओ आअच्छइ । इमं पुछिस्सम् । (आर्य इरम्मद
आगच्छति । इमं प्रक्ष्यामि) । (प्रविश्य)

**इरम्मद**:-अयि बलाके, क्व प्रस्थिताऽसि?

**बला**-अज्ज! पुष्फं ओचेदुम् । (आर्य! पुष्पमपचेतुम्) ।

**इरम्म**-किमर्थम्?

**बला**-पदुमिणीए पूआणिमित्तम् । (पद्मिन्याः पूजानिमित्तम्) ।

'*इर*-पद्मिनीनियमः कीदृशः?

**बला**-अच्चरिअकरो । बंहमुहुत्ते उच्छिठ्ठइ । अंब कमळे, मह मणोरहं पूरेहि
। पाळेहि । तुमं एव्व सरणम् । तुमं विणा ण परा गईत्ति कहेइ । सुद्धेहिं
उदएहिं सरीरं सोहेइ । तदाणिं इत्थिआजणं वि बही णिग्गमेइ ।

(आश्चर्यकरः । ब्राह्मे मुहूर्ते उत्तिष्ठति । अम्ब कमले! मम मनोरथं पूरय
। पालय । त्वमेव शरणम् । त्वां विना न परा गतिरिति कथयति । शुद्धैरुदकैः
शरीरं शोधयति । तदानीं स्त्रीजनमपि बहिर्निर्गमयति) ।

**इर** – शरीरशोधनसमये स्त्रीणामपि निस्सारणं किमर्थम्?

**बला**-तं ण मुणेमि । (तन्न जानामि) ।

**इर**-अथवा मानवतीनां स्वगोपनीयाङ्गगोपनपरता तादृशी । ततः ।

**बला**-तदो सुद्धं वसणं धरन्ती उपविसइ आसणे । तदो अङ्गुळीहिं णासिअं पीडेइ
। तं ण विदिअं मए । (ततः शुद्धं वसनं धरन्ती उपविशति आसने । ततः
अङ्गुलीभिनासिकां पीडयति । तन्न विदितं मया)।

**इर**-मुग्धे! स हि प्राणायामो नाम जपादौ जपान्ते च कर्तव्यं कर्म ।

**बला**-तेण वि फलं होइ? (तेन किं फलं भवति?) **इर**-पापशमनम् । उक्तं हि
--

'**यद्राव्या कुरुते पापं कर्मणा मनसा गिरा ।**

**तिष्ठन्वै पूर्वसन्ध्यायां प्राणायामैर्व्यपोहति' ॥**

इत्यादि । तत: ।

**बला**-तदो सीसे मुहे हिअए वि परिसइ । तं किम् । (ततः शीर्षे मुखे
हृदयेऽपि स्पृशति । तत्किम्?) ।

**इर**-तन्न्यासारव्यं कर्म । उक्तं हि, 'न्यासस्स्यान्मन्त्रसन्नाहो
न्यासहीनो निरर्थकः' इत्यादि । ततः ।

**बला**-तदो जवं करिअ पिट्टचुण्णेहिं फलए रंगवल्लीं कुणइ । (ततो जपं कृत्वा
पिष्टचूर्णैः फलके रङ्गवल्लीं करोति) ।

**इर**-मुग्धे! तत्केवलं न रङ्गवल्ली । किन्तु यन्त्रविन्यसनम् ।

**बला**-तं किंणिमित्तम्? (तत्किन्निमित्तम्?) ।

**इर**-पूजार्थम् । ‘उक्तं हि, यन्त्रे वा प्रतिमायां वा पूजये’दित्यादि ।
ततः ।

**बला**-तदो तत्थ कुसुमेहिं जलेहिं चंदणेहिं पूएइ । (ततस्तत्र
कुसुमैर्जलैश्चन्दनैः पूजयति) ।

**इर**-ततः ।

**बला**-तदो किं वि समं ओणेदुं अच्छि णिमीळिअ मुहुतं आसीणा एव णिद्दाइ ।
(ततः किमपि श्रममपनेतुमक्षि निमील्य मुहूर्तमासीनैव निद्राति) ।

**इर**–मुग्धे, न निद्राति श्रमापनोदनाय । किन्तु निमीलितनयना ध्यायति ।
ततः ।

**बला**-णिवेदिअं ओअणं, भक्खणं, छीरं, सहिए समं संभोजिअ सुहं वसइ ।
(निवेदितमोदनं भक्षणं क्षीरं सख्या समं सम्भुज्य सुखं वसति) ।

**इर**-महाराजजीमूतस्तत्रागच्छति वा?

**बला**-मज्झे मज्झे आअदो बही वट्टमाणो जालरन्ध्रेण पेक्खइ । (मध्ये मध्ये
आगतः बहिर्वर्तमानो जालरन्ध्रेण प्रेक्षते) ।

**इर**–तदानीं पद्मिनी कीदृशी भवति?

**बला**-णिमीळइ लोअणम् ( निमीलयति लोचनम्) । **इर**-अहो नियमः ।
दृष्ट्याऽपि न वीक्षते पुमांसम् ।

**बला**-अज्ज! केतिअं काळं एसा एव्वं णिअमे वट्टस्सइ? (आर्य! कियन्तं
कालं एषैवं नियमे वर्तिष्यते) ।

**इर**–प्रायोऽतीतं मासत्रितयम् । तद्विलम्बेन विना व्रतं समाप्यते ।

**बला**-अज्ज! किंवि कहेदुं भीअह्मि । (आर्य! किमपि कथयितुं भीताऽस्मि) ।

**इर**-भण निर्भया ।

**बला**-अदिसुंदरी जुवई बुद्धिसाळिणी सा कहं मळिणसरीरं वृद्धं जडप्पइदिं
इमं कामइस्सइ? (अतिसुन्दरी युवती बुद्धिशालिनी सा कथं मलिनशरीरं वृद्धं
जडप्रकृतिमिमं कामयिष्यते?) ।

**इर**–

**वृद्धो बुद्धिविहीनो दुर्भगदेहः पुमान् सुरुचिगात्रीम् ।**

**तरुणीं यः कामयते तस्मान्न परो जनेन परिहास्यः ॥**

**बला**-अज्ज! सिघ्घं गच्छेमि । जदो भमरिआकोवो होस्सइ पुप्फाहरणविळंबेण ।
(आर्य! शीघ्रं गच्छामि । यतो भ्रमरिकाकोपो भविष्यति पुष्पाहरणविळम्बेन) ।

**इर**-भद्रे! गच्छ सत्वरम् । अहमपि महाराजनिदेशात्पद्मिनीवासवेश्म परितः
परिपालनाय भटान् व्यग्रीकरिष्यामि । (इति निक्रान्तौ)

मिश्रविष्कम्भः ।

(ततः प्रविशति सह भ्रमरिकारूपधारिणा मिलिन्देन पद्मिनीवेषधारी कुमुदाकरः)
।

**कुमु**-सखे! नेतः परं सोढव्यो मे कौमुदीविश्लेषः ।

**मम हृदि निपतन् रुजं विधत्ते मदनशरो नितरां जवेन यावत् ।**

**क्वचिदिह विषये त्ववश्यकार्ये तदहमहो निदधामि तावदन्तः ॥**

**मिलि**-सखे! हृदयस्य व्यथानिवृत्तये कार्यान्तरव्यग्रताकरणमेव महानुपायः
।

**कुमु**-प्रायोऽतीतं मासत्रयं योषिद्वेषधारिणोरावयोः । कथं
जीमूतमत्तेभयोर्भयोत्पत्तिः? कथं पद्मिन्या भास्करावाप्तिः निश्चला? ।
कथं कौमुदीपरिष्वङ्गो मम भविष्यति?

**मिलि**-वयस्य! मा स्म विचिन्तयः । भगवच्छारदानन्दसन्दिष्टमार्गेण
भगवन्तं हनूमन्तं भजमानस्य भवतस्सर्वो मनोरथस्सेत्स्यति ।

**कुमु**-स गुरुः मां प्रयाणसमये रहस्येवमादिशत् । **मिलि**–कथमिव?

**कुमु**-

**मन्त्रं मयेमं जपतः प्रदत्तं स्तुत्याऽनया ते स्तुवतः सुभक्त्या ।**

**श्रीरामदूतं निखिलेष्टसिद्धिः स्यादापदः प्राप्नुयुराशु नाशम् ॥** इति

**मिलि**-सखे! सा स्तुतिः कीदृशी? यदि न गोपनीया श्रावयितुमभ्यर्थये ।

**कुमु**-गोप्यमपि सुहृदे प्रकाश्यं खलु । तदवधीयताम् ।

**मिलि**-अवहितोऽस्मि ।

**कुमु**-

**वन्दारुं दाशरथेर्मन्दारं कञ्चिदाश्रये भजताम् ।**

**वृन्दारकनव्यगुणं सन्दारितरावणात्मजं समरे ॥**

**क्वाहं पापकृदग्र्यः क्व च तव कृतिभिः प्रसाद इह लभ्यः ।**

**भगवंस्तथाऽपि मह्यं प्रसीदसीत्यत्र हेतुरनुकम्पा ॥**

**अनिलसुत नाथ भगवन्ननिशं ते पादसंस्मृतिर्यदि मे ।**

**क्वाघं क्व च विपदार्तिः क्वारिः क्व च मे क्व चात्र दुष्कीर्तिः ॥**

**धैर्यं सर्वविधं मे नाना चिन्ता कपीन्द्र! शिथिलयति ।**

**किं करवाणि रघूणां किङ्कर पत्युः कृपानिधे पाहि ॥**

**अनुभूता बहुविपदो ननु ते विदितं समस्तमनिलसुत ।**

**श्रृणु किंचिद्दासवचः सोढुं शोकं न शक्नुयामुपरि ॥**

**अनुभूयैव व्यसनं प्राक्तनपापं क्षयं प्रणेयमिह ।**

**इति चेत् त्वामस्मरतां को भेदः स्तावकस्य मम च विभो ॥**

**निर्बध्नात्येष हि मामिति मारुतपुत्र मा रुषं यासीः ।**

**नाथानन्यशरण्यो निवेदनीयं निवेदयामि तव ॥**

**चण्डकरस्त्वं नमतां खण्डयितुं सर्वपापसन्तमसम् ।**

**उदितो दितिसुतविमतं सततं स्वान्तर्हरे हरि बिभ्रत् ॥**

**अनलोऽस्यनिलसुत त्वं लङ्कादाहाय नाथ सम्भूतः ।**

**अनलत्वं न च धत्से भीमात्मजयान्वितो यतश्चित्रम्
॥^([\[१\]](#cite_note-1))**

**चन्द्रस्त्वं नाथ सतामन्तःकरणेन्दुकान्तमत्यच्छम् ।**   
**सरसीकर्तुमुदीतः सरसीरुहबन्धुसम्भवामात्य! ॥**  
**राघवसन्देशहरस्तवमेतं सर्वशोकभीतिहरम् ।**   
**यः पठति तस्य सर्वाभीष्टावाप्तौ न कापि विचिकित्सा ॥**

**मिलि** -सखे!

**बुद्धिर्बलं यशो धैर्यं निर्भयत्वमरोगता ।**  
**अजाड्यं वाक्पटुत्वञ्च हनुमत्स्मरणाद्भवेत् ॥**

इति पवनतनयस्मरणमात्रस्य बुद्ध्यादिप्रदत्वमुक्तम् । किं पुनः स्तुतेः ।
किञ्च, पवनसम्भवमहिम्ना^([\[२\]](#cite_note-2)) जीमूतनाशः स्यादेव ।

(प्रविश्य)

**बलाका**-सामिणि । एदं कुसुमम् । (स्वामिनि एतत्कुसुमम्) (इत्यर्पयति) ।

**मिलि** हञ्जे । किं कुणइ जीमूअराओ? (हञ्जे । किं कुरुते जीमूतराजः?) ।

**बला**-देवी । पदुमिणीए संगमम्म सुहं वेळं पुच्छइ देवण्णजणम् । संभरेइ
कत्थूरिम्, चंदण, हिमंबु, पुप्फं, अण्णं जंजं भोअवत्थु । (देव्याः
पद्मिन्याः सङ्गमाय शुभां वेळां पृच्छति दैवज्ञजनम् । संभरति कस्तूरीं
चन्दनं हिमाम्बु पुष्पम् अन्यद्यद्यद्भोगवस्तु । )

**मिलि**-हञ्जे । तं भण पदुमिणी तुह संगेण सुहं कामअंती किंवि, णिमित्तं
दट्ठूण अत्तणो इदो परिबूभंसं चितअंन्ती वट्टइति । (हञ्जे तद्भण पद्मिनी तव
संगेन सुखं कामयमाना किमपि निमित्तं दृष्ट्वाऽऽत्मनः इतः परिभ्रंशं
चिन्तयन्ती वर्तत इति ।

**बला**-जहा आणवेति भट्टिणी (यथाऽऽज्ञापयति भर्त्री ) (इति निष्क्रान्ता)

**कुमु**-सखे । आगमिष्यति पापो जीमूतः । तं यथोचितं ब्रूहि ।

**मिलि**-सखे । वक्ष्यामि यथाभवदभिहित यथामति ।

(झटिति प्रविश्य)

**जीमूतः**-भद्रे भ्रमरिके, का तव सख्याः कातरता ।? **मिलि**-अय्य,
णिमित्तदंसणादो तुमं उद्दिसिअ एव चिन्तेइ । (आर्य । निमित्तदर्शनात् त्वां
उद्दिश्यैव चिन्तयति) । **जीमू**-मा चिन्तयतु मामुद्दिश्य प्रिया ।

**उत्तुङ्गपदभाजं मां सदा वज्रबलान्वितम् ।**

**सर्वतोमुखसञ्चारं कोऽस्ति च्यावपितुं पटुः ॥**^([\[३\]](#cite_note-3))

**मिलि**-(अपवार्य) जीमूतं च्यावयितुं शारदानन्दं विना न कोऽपि समर्थः ।
(प्रकाशम्) अय्य तुमं तारिसो एव्व । किंदु चिळादो मत्तेभओ सहिं मह ओहरिदुं
समअं पडिवाळेत्ति । ततो अच्चाहिदं संकइ हिअअम् । (आर्य! त्वं तादृश एव ।
किन्तु चिरान्मत्तेभकः सखीं मभापहर्तुं समयं प्रतिपालयति । ततोऽत्याहितं
शङ्कते हृदयम् ।

**जीमू**-

**जीमूतवशगामेनां मत्तेभः किं करिष्यति ।**

**पद्मिनीं हरिणाक्रान्तां किङ्कुर्याद्वनगः करी ॥**

**मिलि**-अय्य! किं करिणो वि बलसाळी हरिणो । (आर्य! किं करिणोऽपि बलशाली
हरिणः) ।

**जीमू**-भद्रे । हरिणा ^([\[४\]](#cite_note-4))
सिंहेनाक्रान्तमित्युक्तम् ।

**मिलि** - (निश्वस्य) तुह वअणंवि अप्पिअं सूएदि । किं कादव्वम् । (तव
वचनमप्यप्रियं सूचयति । किं कर्तव्यम्?)

**जीमू**-भद्रे । धीरा भव ।

**मिलि**-तुमस्सिं विज्जमाणे णो भीई (त्वयि विद्यमाने नो भीतिः) ।

**जीमू**-तथा (इति निष्कान्तः)

**कुमु** -

**उत्थायार्कः प्रथमममलो गाः प्रयुञ्जन्पदे सौ**

**विष्णोः पश्चात् द्विजततिमरं धावयन्निस्तमस्कः ।**

**सन्मार्गस्थो जगति कलयन् कर्म तत्तत्समस्तं**

**मित्रत्वं स्वं निखिलजनतां नन्दयन् संव्यनक्ति ॥**

**करोतु वा तापमयं जलस्य तनोतु वा शोषमतीव पूषा ।**

**अस्योदयं काङ्क्षति सर्वलोको दोषं पिधत्ते बहुना गुणानाम् ॥** **मिलि**-

**तत्तादृगोजसि रवावधुनाऽरतमस्मिन्**  
**याति प्रकृष्टगुणशालिनि राजनीव ।**  
**हिंसन्ति दुर्जनगणा इव लोकमत्र**  
**ध्वान्तान्यनर्गलनिजप्रसराणि कामम् ॥**  
  
**सन्तो यथा खगगणाः क्वचन प्रलीना**  
**नीतिर्यथा सरसिजेषु विलीयते श्रीः ।**  
**वैदुष्यवद्विफलतां नयनं प्रयाति**  
**धर्मो यथा क्षयमुपैति जनप्रचारः ॥**

**कुबु**-

**चौर्यानुकूलश्चोराणां जाराभिसरणोचितः ।**  
**स्वैरिणीनामयं कालः परेषां वञ्चनक्षमः ॥**

**मिलि**-सखे । एतस्मिन्नेव महान्धकारसमावृतसमस्तव्योमावकाशे समये जीमूत:
प्रतार्यः आवाभ्याम् । यदत्र स्वपन्ति भटाः ।

**कुमु**-सुप्ता भ्रमरिकेव भवतु भवान् मुहूर्त्तम् ।

**मिलि**-तथा (इति निष्क्रान्तः) ।

**कुमु**-(स्त्रीवेषं परिहृत्य मृदुपदविन्यासं परिक्रम्य) कोऽत्र
राजमन्दिरद्वारे

(प्रविश्य)

**दौवारिकः** - क: पृच्छति?

**कुमु**-झटिति निवेद्यतां महाराजाय कासारकुमारः समागत इति ।

**दौवा**-तथा (इति निप्क्रम्य पुनः प्रविश्य) इत इतो महाराजः ।

(प्रविशति जीमूतः)

**कुमु**-(दृष्ट्वा) (स्वगतम्)

**जीमूतोऽयं कुमतिजनताग्रेसरो द्वारपाल-**  
**प्रोक्तां स्यालस्तत्र स सजवायात इत्युक्तिमाशु ।**  
**श्रुत्वा निद्रामपि परिहरन्नुत्थितो रक्तनेत्रो**  
**भ्रश्यद्वस्त्राभरणकुसुमस्तूर्णमभ्येति धृतेः ॥**

(प्रकाशम्) आवुत्त । अपि कुशलम्?

**जीमू**-राष्ट्रिय । अपि स्वागतम्?

**कुमु**-यदि द्रक्ष्यामि भगिनीं, स्वागतमेव मे ।

**जीमू**-किमत्र संशयनिमित्तम्!

**कुमु**-(निश्वस्य) भगवन् वासुदेव! प्रसीद शान्तमस्तु सोदरीविषयदृष्टं
दुर्निमित्तम् ।

**जीमू**-कीदृशं तत्?

**कुमु**-

**स्वप्ने निरीक्ष्य जनको मम पद्मिनीं तां**  
**ध्वस्तां स केनचिदरण्यमतङ्गजेन ।**  
**मां प्राहिणोदधिकदूनमनास्स्वसार-**  
**मावुत्तपत्तनमुपेत्य विचारयेति ॥**

**जीमू**-हन्त । जीमूतपरिपालनप्रथमभाजनीभूतायां पद्मिन्यां किं
दुर्निमित्तेनाकिञ्चित्करेण ।

**कुमु**-(वामाक्षिस्पन्दनमभिनयन्) आर्य । निर्हेतु स्पन्दते वामनेत्रम् ।
किं वा भविष्यति? (इत्यश्रूणि मुञ्चति)

**जीमू**-भद्र । कृतं चापलेन ।

**कुमु**-

**आस्कन्दने मे स्वसुरुग्ररूपो मत्तेभकः कौतुकितां दधानः ।**  
**प्रतीक्षमाणः समयं सदाऽऽस्त इत्यन्तरङ्गं व्यथतेऽधिकं नः ॥**

**जीमू**-

**परितः पटलेनात्र भटानां शस्त्रधारिणाम् ।**  
**भवने पाल्यमाने स किं कुर्यात्पद्मिनीं स्थिताम् ॥**

**कुमु**-(स्वगतम्) जाल्म । तव भवनरक्षिणां जाग्रता मया दृष्टा खलु
स्वरूपेण निर्गच्छताऽवरोधात् । (प्रकाशम्) आवुत्त! तथा न मन्तव्यम् ।

**उद्यानगामिनीमेतां मत्तेभप्रणिधिः पुरा ।**  
**हर्तुमम्बरतो धावन्भास्करेण हतोऽपतत् ॥**

**जीमू**-स को नाम?

**कुमु**-तुहिनमण्डलाभिधेयः । **जीमू**-स पापात्मा विनष्टः खलु ।

**कुमु**-तदीयकुटुम्बिनी हिमानी नाम कापि कापालिकी महापापा खलु? सा निहते
पत्यौ पुरा कथमपि पद्मिनीं ग्लपयिष्यामीति प्रतिश्रुत्य गता ।

**जीमू**-आस्यतामासने ।

**कुमु**-किमुपवेशनेन? न शक्नोमि चेतः पर्यवस्थापयितुम् ।

**जीमू**-किङ्कर्तव्यमधुना?

**कुमु**-प्रथमं दर्शय भगिनीवाससदनम् । तत्र तां निरीक्षमाणस्य मम हृदयं
समाश्वस्तं भवेत् ।

**जीमू**-(विहस्य) कथं केसरिसमाक्रान्तकन्दराधिष्ठितमणेर्हरिणापहरणशङ्का!
यद्यपि, गत्वा पश्यामः । (इति परिक्रामतः) (मिलिन्दः शयानः प्रविशति) ।

**कुमु**-(स्वगतम्) सखा स्वपन्निव जागर्ति । (प्रकाशं) कुतोऽत्र शेते
निस्सहाया भगिनी

**जीमू**-भ्रमरिका बहिर्निर्गता स्यात् कस्यापि कृते ।

**कुमु**-(स्व) कुमुदाकर एव बहिर्निर्गतः कस्यापि कृते । (मिलिन्दसमीपं
गत्वा) (प्रका) भद्रे, उत्तिष्ठ ।

**मिलि**-(ससंभ्रममुत्थाय) कुदो ण दीसइ पिअसही । (कुतो न दृश्यते प्रियसखी)
(इति परितो वीक्षते) ।

**कुमु**-हा । न दृश्यतेऽत्र वत्सा ।

**जीमू**-दृश्यताम् परितः । (इति सत्वरमुपसर्पति)

**मिलि**-हळा! पदुमिणि कहिं गदासि? कुदो ण दीससि? हदओ मत्तेभओ
पुव्वंविअदाणिंवि तुमं बञ्चेदुं पउतो किअत्त्थो आसि । (हला पद्मिनि, क्व
गतासि कुतो न दृश्यसे? हतको मत्तेभकः पूर्वमिवेदानीमपि त्वां वञ्चयितुं
प्रवृत्तः कृतार्थ आसीत् । (इति रोदिति)

**कुमु**-हा वत्से! किं मत्तेभवञ्चानावागुराबद्धाऽसि?

**जीमू**-अलं विलापेन । वर्तेत सौधान्तरे ।

**मिलि**-तथ पेख्खामो । (तत्र द्रक्ष्यामः) (इति परिक्रामन्ति)

**कुमु**-(अपवार्य) पितृगृहे भर्त्रा सह वर्तमाना कौमुदी कथमत्र
सौधान्तरे? **मिलि**-(अपवार्य) पद्मिनीति भण ।

**कुमु**–(स्वगतम्) हन्त मे कौमुदीपरता, या स्खलयति गोत्रम् ।
(परिक्रामन्ति)

**जीमू**–(स्व)

**यस्याः परिष्वङ्गनिबद्धकामः प्रतीक्षमाणस्समयं व्रतान्ते ।**

**आसं तदाप्तौ समुपस्थितायां हा हन्त साऽत्येति दृशोः पदं मे ॥**

(प्रकाशम्) सर्वत्र विचेतव्याऽत्र प्रिया ।

**कुमु**-हन्त महाशू्रस्य तव वशं प्रापितायाः स्वसुहृदपेक्षया किमिति
मन्यमानोऽहं अन्यकार्यनिरतोऽभूवम् ।

**मिलि**-हळा! तुमस्सिं पावस्स मतेभस्स वसं गताए किं मह जीविदेण । तदो
विसं भख्खिअ विमुंचेमि पाणे । (त्वयि पापस्य मत्तेभस्य वशंगतायां किं मम
जीवितेन । ततो विषं भक्षित्वा विमुञ्चामि प्राणान् । (इति उरस्ताडयति)

**कुमु**-

**न दृश्यते तत्र सहोदरीति तातो ममोक्तिं स निशम्य सद्यः ।**

**असूनुपेक्षेत न संशयोऽत्र ततो मया तद्वदता न भाव्यम् ॥**

तदिहैव प्राणा मोक्तव्याः ।

**जीमू**–अरे दुरात्मन्! मत्तेभ ।

**अगणयन्मम शौर्यमनल्पकं प्रियतमामपहृत्य सुदुर्मतिः ।**

**निपतितोऽसि मदीयरुषः पदे क्व शरणं तव लभ्यमहो भवेत् ॥**

**कुमु**-आर्य! स दुरात्मा सत्वरं निपात्यः । अन्यथा क्वचिद्वने निलीनो
भविष्यति भवतो भीतः ।

**जीमू**-दन्तान् कटकटापयन्

**पातकी यातु पाताळं पातु वः तं सुरेश्वरः ।**

**भूत्वा क्रोधस्य मे पात्रं मत्तेभः किं स जीवतु ॥**

**मिलि**-(अप) सखे! दिष्ट्या दृढीभूतं मत्तेभवैरं जीमूतस्य ।

**कुमु**-त्वर्यतां रिपुनिग्रहाय ।

**जीमू**-भद्र, यावदानेष्यामि प्रणयिनीं तावदिहास्यतां युवाभ्याम् ।
**कुमु**-यथा रोचते भवते ।

**जीमू**–

**मत्तेभकं मित्रकुलेन साकं नीत्वाऽत्र पक्षिव्रजभक्ष्यभावम् ।**

**तां पद्मिनीं तत्करमर्शदूनामानन्दयन्मानमहं भजामि ॥**

(इति निष्क्रान्तः)

**कुमु**-सखे! प्रायः फलितोऽभूदद्योगीन्द्रोपायः ।

**मिलि**-वयस्य! सर्वं सुष्ठु परिणमेत चक्रपाणिरमणीप्रसादमहिम्ना ।

**कुमु**-किमितःपरमिह निवासेन । निगूढं गत्वा जीमूतस्य मत्तेभविषये
चेष्टितं पश्यावः ।

(इति निष्क्रान्तौ)

॥ इति पद्मिनीपरिणये सप्तमोऽङ्कः ॥

1.  [↑](#cite_ref-1) अनलत्वम् = नलेतरत्वम् । भीमात्मजया = भौम्या ।
    भीमात्मनां रक्षसां जयेन च ।
2.  [↑](#cite_ref-2) पवनात् सम्भवेन महिम्ना, वायोः शक्त्या मेघानां
    शीर्यमाणत्वात् ।
3.  [↑](#cite_ref-3) वज्रमिव बलान्वितम् । वज्रबलेनाशनेर्बलेन च \|
    सर्वतोमुखस्सञ्चारः यस्य । सर्वतोमुखस्य जलस्य सञ्चारो यस्मादिति च ।
4.  [↑](#cite_ref-4) हरिणा = सिंहेन हरिणेन एणेन च ।
