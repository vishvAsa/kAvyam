---
title: ३
unicode_script: devanagari
---

।।अथ तृतीयोऽङ्कः।।

(ततः प्रविशति कुशानादाय यजमानशिष्यः।)  
शिष्यः\- अहो!  महानुभावः पार्थिवो दुष्यन्तः । प्रविष्टमात्र एवाश्रमं तत्रभवति राजनि निरूपद्रवाणि नः कर्माणि प्रवृत्तानि भवन्ति ।  
का कथा बाणसन्धाने ज्याशब्देनैव दूरतः ।  
हुङ्कारेणेव धनुषः स हि विघ्नानपोहति ॥१॥

यावदिमान्वेदिसंस्तरणार्थं दर्भानृत्विग्भ्य उपनयामि ।  (परिक्रम्यावलोक्य च, आकाशे ।) प्रियंवदे ! कस्येदमुशीरानुलेपनं मृणालवन्ति च नलिनीपत्राणि नीयन्ते? (आकर्ण्य ।) किं व्रवीषि? “आतपलङ्घनात् बलवदस्वस्था शकुन्तला ; तस्याः शरीरनिर्वापणाय” इति? तर्हि त्वरितं गम्यताम् । सखि ! सा खलु भगवतः कण्वस्य कुलपतेरुच्छ्वसितम् । अहमपि तावद्वैतानिकं  
शान्त्युदकमस्यै गौतमीहस्ते विसर्जयिष्यामि ।  
  

(इति निष्क्रान्तः।)  
  

इति विष्कम्भकः

(ततः प्रविशति कामयमानावस्थो राजा ।)  
राजा\- (निःश्वस्य ।)  
जाने तपसो वीर्यं सा बाला परवतीति मे विदितम् ।  
अलमस्मि ततो हृदयं तथापि नेदं निवर्तयितुम् ॥२॥  
(मदनबाधां निरूप्य ।) भगवन्कुसुमायुध !  त्वया चन्द्रमसा च विश्वसनीयाभ्यामतिसन्धीयते कामिजनसार्थः । कुतः –  
तव कुसुमशरत्वं शीतरश्मित्वमिन्दो-  
र्द्वयमिदमयथार्थं दृश्यते मद्विधेषु ।  
विसृजति हिमगर्भैरग्निमिन्दुर्मयूखै-  
स्त्वमपि कुसुमबाणान्वज्रसारीकरोषि ॥३॥  
अथवा  
{अनिशमपि मकरकेतुर्मनसो रुजमावहन्नभिमतो मे ।  
यदि मदिरायतनयनां तामधिकृत्य प्रहरतीति }  
(सखेदं परिक्रम्य ।)क्व नु खलु संस्थिते कर्मणि सदस्यैरनुज्ञातः श्रमक्लान्तमात्मानं विनोदयामि? (निःश्वस्य ।) किं नु खलु मे प्रियादर्शनादृते शरणमन्यत्? यावदेनामन्विष्यामि । (सूर्यमवलोक्य ।)  
इमामुग्रातपवेलां प्रायेण लतावलयवत्सु मालिनीतीरेषु ससखीजना शकुन्तला गमयति । तत्रैव तावद्गच्छामि ।

(परिक्रम्य संस्पर्शं रूपयित्वा ।) अहो! प्रवातसुभगोऽयमुद्देशः ।शक्यमरविन्दसुरभिः कणवाही मालिनीतरङ्गाणाम् ।  
अङ्गैरनङ्गतप्तैरविरलमालिङ्गितुं पवनः ॥४॥  
(परिक्रम्यावलोक्य च ।) अस्मिन्वेतसपरिक्षिप्ते लतामण्डपे सन्निहितया शकुन्तलया भवितव्यम् । तथा हि – (अधो विलोक्य ।)  
अभ्युन्नता पुरस्तादवगाढा जघनगौरवात्पश्चात् ।  
द्वारेऽस्य पाण्डुसिकते पदपङ्क्तिर्दृश्यतेऽभिनवा ॥५॥  
यावद्विटपान्तरेणावलोकयामि ।(परिक्रम्य तथा कृत्वा, सहर्षम्।) अये, लब्धं नेत्रनिर्वाणम् । एषा मे मनोरथप्रियतमा सकुसुमास्तरणं शिलापट्टमधिशयाना सखीभ्यामन्वास्यते । भवतु ; श्रोष्याम्यासां विश्रम्भकथितानि । (इति विलोकयन् स्थितः ।)  
(ततः प्रविशति यथोक्तव्यापारा सह सखीभ्यां शकुन्तला।)  
सख्यौ \- (उपवीज्य सस्नेहम् ।) हला शकुन्तले ! अपि सुखयति ते नलिनीपत्रवातः?  
शकुन्तला\- किं वीजयतो मां सख्यौ?  
(सख्यौ विषादं नाटयित्वा परस्परमवलोकयतः ।)  
राजा\- बलवदस्वस्थशरीरा शकुन्तला दृश्यते ।  (सवितर्कम् ।) तत्किमयमातपदोषः स्यात्, उत यथा मे मनसि वर्तते? (साभिलाषं निर्वर्ण्य ।) अथवा कृतं सन्देहेन, -  
स्तनन्यस्तोशीरं शिथिलितमृणालैकवलयं  
प्रियायाः साबाधं किमपि कमनीयं वपुरिदम् ।  
समस्तापः कामं मनसिजनिदाघप्रसरयो –  
र्न तु ग्रीष्मस्यैवं सुभगमपराध्दं युवतिषु ॥६॥  
प्रियंवदा\- (जनान्तिकम् ।) अनसूये !  तस्य राजर्षेः प्रथमदर्शनादारभ्य पर्युत्सुकेव शकुन्तला । किं नु खलु तस्यास्तन्निमित्तोऽयमातङ्को भवेत्?  
अनसूया – सखि ! ममापीदृश्याशङ्का हृदयस्य । भवतु; प्रक्ष्यामि तावदेनाम् ।  (प्रकाशम् ।) सखि ! प्रष्टव्यासि किमपि । बलवान्खलु ते सन्तापः ।  
शकुन्तला – (पूर्वार्धेन शयनादुत्थाय ।) हला ! किं वक्तुकामासि?

अनसूया – हला शकुन्तले ! अनभ्यन्तरे खल्वावां मदनगतस्य वृत्तान्तस्य । किन्तु यादृशी-तिहासनिबन्धेषु कामयमानानामवस्था श्रूयते तादृशीं तव पश्यामि ; कथय किन्निमित्तं ते सन्तापः? विकारं खलु परमार्थतोऽज्ञात्वाऽनारम्भः प्रतीकारस्य।

राजा\- अनसूयामप्यनुगतो मदीयस्तर्कः । न हि स्वाभिप्रायेण मे दर्शनम् ।  
शकुन्तला – (आत्मगतम् ।) बलवान् खलु मेऽभिनिवेशः। इदानीमपि सहसैतयोर्न शक्नोमि निवेदयितुम् ।  
प्रियंवदा\- सखि शकुन्तले ! सुष्ठ्वेषा भणति । किमात्मन आतङ्कमुपेक्षसे? अनुदिवसं खलु परिहीयसेऽङ्गैः। केवलं लावण्यमयी छाया त्वां न मुञ्चति ।  
राजा\- अवितथमाह प्रियंवदा। तथा हि, -  
क्षामक्षामकपोलमाननमुरः काठिन्यमुक्तस्तनं  
मध्यः क्लान्ततरः प्रकामविनतावंसौ छविः पाण्डुरा ।  
शोच्या च प्रियदर्शना च मदनक्लिष्टेयमालक्ष्यते  
पत्राणामिव शोषणेन मरुता स्पृष्टा लता माधवी ॥७॥  
शकुन्तला\- सखि ! कस्य वाऽन्यस्य कथयिष्यामि? किन्त्वायासयित्रीदानीं वां  
भविष्यामि ।  
उभे\- अत एव खलु निर्बन्धः । स्निग्धजनसम्विभक्तं हि दुःखं सह्यवेदनं भवति।  
राजा-

पृष्टा जनेन समदुःखसुखेन बाला नेयं न वक्ष्यति मनोगतमाधिहेतुम् ।  
दृष्टो निवृत्य बहुशोऽप्यनया सतृष्णमत्रान्तरे श्रवणकातरतां गतोऽस्मि ॥८॥  
शकुन्तला\- सखि ! यतः प्रभृति मम दर्शनपथमागतः स तपोवनरक्षिता राजर्षिः, तत आरभ्य तद्गतेनाभिलाषेणैतदवस्थास्मि संवृत्ता ।  
राजा\- (सहर्षम् ।) श्रुतं श्रोतव्यम्;  
स्मर एव तापहेतुर्निर्वापयिता स एव मे जातः ।  
दिवस इवाभ्रश्यामस्तपात्यये जीवलोकस्य ॥९॥  
शकुन्तला – तद्यदि वामनुमतं, तदा तथा वर्तेथां यथा तस्य राजर्षेरनुकम्पनीया भवामि । अन्यथाऽवश्यं सिञ्चितं मे तिलोदकम् ।  
राजा\- संशयच्छेदि वचनम्।  
प्रियंवदा \- (जनान्तिकम् ।) अनसूये ! दूरगतमन्मथाऽक्षमेयं कालहरणस्य । यस्मिन् बध्दभावैषा, स ललामभूतः पौरवाणाम् । तद्युक्तमस्या अभिलाषोऽभिनन्दितुम् ।  
अनसूया – तथा यथा भणसि ।  
प्रियवंदा\- (प्रकाशम् ।) सखि ! दिष्ट्यानुरूपस्तेऽभिनिवेशः । सागरमुज्झित्वा कुत्र वा महानद्यवतरति? क इदानीं सहकारमन्तरेणातिमुक्तलतां पल्लवितां सहते?  
राजा\- किमत्र चित्रं यदि विशाखे शशाङ्कलेखामनुवर्तेते?  
अनसूया \- कः पुनरुपायो भवेद्येनाविलम्बितं निभृतं च सख्या मनोरथं सम्पादयावः?  
प्रियंवदा\- निभृतमिति चिन्तनीयं भवेत् । शीघ्रमिति सुकरम् ।  
अनसूया – कथमिव?  
प्रियंवदा\- ननु स राजर्षिरेतस्यां स्निग्धदृष्ट्या सूचिताभिलाष एतान्दिवसान् प्रजागरकृशो लक्ष्यते ।  
राजा \- सत्यमित्थम्भूत एवास्मि । तथा हि, -  
  

इदमशिशिरैरन्तस्तापाद्विवर्णमणीकृतं  
निशि निशि भुजन्यस्तापाङ्गप्रसारिभिरश्रुभिः ।  
अनभिलुलितज्याघाताङ्कं मुहुर्मणिबन्धनात्  
कनकवलयं स्रस्तं स्रस्तं मया प्रतिसार्यते ॥१०॥  
प्रियंवदा\- (विचिन्त्य ।) हला ! मदनलेखोऽस्य क्रियताम् । इमं देवप्रसादस्यापदेशेन सुमनोगोपितं  
कृत्वा तस्य हस्तं प्रापयिष्यामि ।  
अनसूया\- रोचते मे सुकुमारः प्रयोगः । किं वा शकुन्तला भणति?  
शकुन्तला\- को नियोगो वा विकल्प्यते?  
प्रियंवदा\- तेन ह्यात्मन उपन्यासपूर्वं चिन्तय तावत् किमपि ललितपदबन्धनम् ।  
शकुन्तला\- हला !  चिन्तयाम्यहम् । अवधीरणाभीरुकं पुनर्वेपते मे हृदयम् ।राजा\- (सहर्षम् ।)  
अयं स ते तिष्ठति सङ्गमोत्सुको विशङ्कसे भीरु ! यतोऽवधीरणाम्।लभेत वा प्रार्थयिता न वा श्रियं श्रिया दुरापः कथमीप्सितो भवेत् ? ॥११॥सख्यौ\- अयि आत्मगुणावमानिनि ! क इदानीं शरीरनिर्वापयित्रीं शारदीं ज्योत्स्नां पटान्तेन वारयति?  
शकुन्तला\- (सस्मितम् ।) नियोजितेदानीमस्मि ।

(इत्युपविष्टा चिन्तयति ।)राजा\- स्थाने खलु विस्मृतनिमेषेण चक्षुषा प्रियामवलोकयामि । यतः, -  
उन्नमितैकभ्रूलतमाननमस्याः पदानि रचयन्त्याः ।  
कण्टकितेन प्रथयति मय्यनुरागं कपोलेन ॥१२॥  
शकुन्तला\- हला ! चिन्तितं मया गीतवस्तु । न खलु सन्निहितानि पुनर्लेखनसाधनानि।  
प्रियंवदा\- एतस्मिञ्शुकोदरसुकुमारे नलिनीपत्रे नखैर्निक्षिप्तवर्णं कुरु ।  
शकुन्तला\- (यथोक्तं रूपयित्वा ।) हला ! शृणुतमिदानीं सङ्गतार्थं न वेति ।  
उभे\- अवहिते स्वः ।  
शकुन्तला\- (वाचयति ।)  
तव न जाने हृदयं मम पुनः कामो दिवाऽपि रात्रावपि ।  
निर्घृण ! तपति बलीयस्त्वयि वृत्तमनोरथान्यङ्गानि ॥१३॥  
राजा\- (सहसोपसृत्य ।)  
तपति तनुगात्रि ! मदनस्त्वामनिशं मां पुनर्दहत्येव ।  
ग्लपयति यथा शशाङ्कं न तथा हि कुमुद्वतीं दिवसः ॥१४॥  
सख्यौ\- (विलोक्य सहर्षमुत्थाय ।) स्वागतमविलम्बिनो मनोरथस्य ।  
(शकुन्तलाऽभ्युत्थातुमिच्छति।)  
राजा\- अलमलमायासेन,  -  
सन्दष्टकुसुमशयनान्याशुक्लान्तबिसभङ्गसुरभीणि ।  
गुरुपरितापानि न ते गात्राण्युपचारमर्हन्ति ॥१५॥  
अनसूया\- इतः शिलातलैकदेशमलङ्करोतु वयस्यः ।  (राजोपविशति । शकुन्तला सलज्जा तिष्ठति ।)  
प्रियंवदा\- द्वयोरपि युवयोरन्योन्यानुरागः प्रत्यक्षः । सखीस्नेहो मां पुनरुक्तवादिनीं करोति ।  
राजा\- भद्रे !  नैतत्परिहार्यम् । विवक्षितं ह्यनुक्तमनुतापं जनयति ।प्रियंवदा\- आपन्नस्य विषयनिवासिनो जनस्यार्तिहरेण राज्ञा भवितव्यमित्येष युष्माकं धर्मः ।  
राजा\- नास्मात्परम् ।  
प्रियंवदा\- तेन हीयमावयोः प्रियसखी त्वामुद्दिश्येदमवस्थान्तरं भगवता मदनेनारोपिता । तदर्हस्यभ्युपपत्त्या जीवितं तस्या अवलम्बितुम् ।  
राजा\- भद्रे ! साधारणोऽयं प्रणयः । सर्वथानुगृहीतोऽस्मि ।  
शकुन्तला\- (प्रियंवदामवलोक्य ।) हला ! किमन्तःपुरविरहपर्युत्सुकस्य राजर्षेरुपरोधेन?  
राजा-  
इदमनन्यपरायणमन्यथा हृदयसन्निहिते ! हृदयं मम ।  
यदि समर्थयसे मदिरेक्षणे मदनबाणहतोऽस्मि हतः पुनः ॥१६॥अनसूया\- वयस्य ! बहुवल्लभा राजानः श्रूयन्ते । यथा नः प्रियसखी बन्धुजनशोचनीया न भवति तथा निर्वर्तय ।राजा\- भद्रे ! किं बहुना, -  
परिग्रहबहुत्वेऽपि द्वे प्रतिष्ठे कुलस्य मे ।  
समुद्ररशना चोर्वी सखी च युवयोरियम् ॥१७॥  
उभे\- निर्वृते स्वः ।  
प्रियंवदा\- (सदृष्टिक्षेपम् ।) अनसूये !  यथैष इतो दत्तदृष्टिरुत्सुको मृगपोतको मातरमन्विष्यति । एहि, संयोजयाव एनम् ।

(इत्युभे प्रस्थिते ।)शकुन्तला \- हला ! अशरणास्मि । अन्यतरा युवयोरागच्छतु ।  
उभौ\- पृथिव्या यः शरणं स तव समिपे वर्तते ।  
(इति निष्क्रान्ते ।)  
शकुन्तला\- कथं गते एव?  
राजा\- अलमावेगेन । नन्वयमाराधयिता जनस्तव समीपे वर्तते।  
किं शीतलैः क्लमविनोदिभिरार्द्रवातान् सञ्चारयामि नलिनीदलतालवृन्तैः ।  
अङ्के निधाय करभोरु ! यथासुखं ते संवाहयामि चरणावुत पद्मताम्रौ ॥१८॥शकुन्तला\- न माननीयेष्वात्मानमपराधयिष्ये ।(इत्युत्थाय गन्तुमिच्छति ।)  
राजा\- सुन्दरि ! अनिर्वाणो दिवसः । इयं च ते शरीरावस्था,  
उत्सृज्य कुसुमशयनं नलिनीदलकल्पितस्तनावरणम् ।  
कथमातपे गमिष्यसि परिबाधापेलवैरङ्गैः ॥१९॥  
(इति बलादेनां निवर्तयति ।)  
शकुन्तला\- पौरव !  रक्ष विनयम् । मदनसन्तप्ताऽपि न खल्वात्मनः प्रभवामि ।राजा\- भीरु !  अलं गुरुजनभयेन । दृष्टा ते विदितधर्मा तत्रभवान्न तत्र दोषं ग्रहीष्यति कुलपतिः । अपि च, -  
गान्धर्वेण विवाहेन बह्वयो राजर्षिकन्यकाः ।  
श्रूयन्ते परिणीतास्ताः पितृभिश्चाभिनन्दिताः ॥२०॥  
शकुन्तला\- मुञ्च तावन्माम् । भूयोऽपि सखीजनमनुमानयिष्ये ।  
राजा\- भवतु, मोक्ष्यामि ।  
शकुन्तला\- कदा?  
राजा-  
  

अपरिक्षतकोमलस्य यावत् कुसुमस्येव नवस्य षट्पदेन ।अधरस्य पिपासता मया ते सदयं सुन्दरि ! गृह्यते रसोऽस्य ॥२१॥(इति मुखमस्याः समुन्नमयितुमिच्छति । शकुन्तला परिहरति नाट्येन ।)  
(नेपथ्ये ।)

चक्रवाकवधुके ! आमन्त्रयस्व सहचरम् । उपस्थिता रजनी।  
शकुन्तला – (ससम्भ्रमम् ।) पौरव !  असंशयं मम शरीरवृत्तान्तोपलम्भायार्या गौतमीत एवागच्छति । तद्विटपान्तरितो भव।राजा\- तथा । (इत्यात्मानमावृत्य तिष्ठति ।)  
(ततः प्रविशति पात्रहस्ता गौतमी सख्यौ च ।)  
सख्यौ\- इत इत आर्या गौतमी ।  
गौतमी\- (शकुन्तलामुपेत्य ।) जाते ! अपि लघुसन्तापानि तेऽङ्गानि?  
शकुन्तला\- आर्ये! अस्ति मे विशेषः ।  
गौतमी\- अनेन दर्भोदकेन निराबाधमेव ते शरीरं भविष्यति । (शिरसि शकुन्तलामभ्युक्ष्य ।)  
वत्से !  परिणतो दिवसः । एहि, उटजमेव गच्छामः । (इति प्रस्थिताः ।)  
शकुन्तला\- (आत्मगतम् ।) हृदय! प्रथममेव सुखोपनते मनोरथे कातरभावं न मुञ्चसि । सानुशयविघटितस्य कथं ते साम्प्रतं सन्तापः? (पदान्तरे स्थित्वा, प्रकाशम् ।) लतावलय ! सन्तापहारक ! आमन्त्रये त्वां भूयोऽपि परिभोगाय ।  
(इति दुःखेन निष्क्रान्ता शकुन्तला सहेतराभिः।)  
राजा\- (पूर्वस्थानमुपेत्य, सनिःश्वासम् ।) अहो, विघ्नवत्यः प्रार्थितार्थसिध्दयः ।  
मया हि, -  
मुहुरङ्गुलिसंवृताधरोष्ठं प्रतिषेधाक्षरविक्लवाभिरामम् ।  
मुखमंसविवर्ति पक्ष्मलाक्ष्याः कथमप्युन्नमितं न चुम्बितं तु ॥२२॥क्व नु खलु सम्प्रति गच्छामि? अथवा, इहैव प्रियापरिभुक्तमुक्ते लतावलये मुहूर्तं स्थास्यामि । (सर्वतोऽवलोक्य ।)  
तस्याः पुष्पमयी शरीरलुलिता शय्या शिलायामियं  
क्लान्तो मन्मथलेख एष नलिनीपत्रे नखैरर्पितः ।  
हस्ताद्भ्रष्टमिदं बिसाभरणमित्यासज्यमानेक्षणो  
निर्गन्तुं सहसा न वेतसगृहाच्छक्नोमि शून्यादपि ॥२३॥  
(आकाशे ।)

राजन्!  
सायन्तने सवनकर्मणि सम्प्रवृत्ते वेदीं हुताशनवतीं परितः प्रयस्ताः ।  
छायाश्चरन्ति बहुधा भयमादधानाः सन्ध्यापयोदकपिशाः पिशिताशनानाम् ॥२४॥राजा\- अयमहमागच्छामि ।  
(इति निष्क्रान्तः।)

॥ इति तृतीयोऽङ्कः ॥

