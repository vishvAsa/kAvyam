+++
title = "१"
+++
1. 
śrī-śrī-gopāla-campūḥ


2. 
pūrva-campūḥ[^1]
(1)

**prathamaṁ pūraṇam **

śrī-śrī-rādhā-ramaṇāya namaḥ

śrī-śrī-kṛṣṇa-caitanyāya namaḥ

śrī-kṛṣṇa kṛṣṇa-caitanya sa-sanātana-rūpaka |

gopāla raghunāthāpta-vraja vallabha pāhi mām ||1||

[1] tad evam ārambhasambhavadantarmahasā sahasā vilikhya tad idam ullikhyate | kim idam? madiṣṭadevasya, madanviṣṭadayāśiṣṭatadbhakta-samudayasya ca kramataḥ smaraṇam āvirbhūtam | kiṁ vā, kevalasya madiṣṭa-devasya; kiṁ vā, tadviśiṣṭasya | āṁ āṁ, tantratas tat trayam api svatantratayā labhyate | tatra prathamaṁ tāvat prathamataḥ prathayāmi | atra śrī padam anyad anyad api kiñcid anuṣṭupchandaḥparacchandatayā pūrvatra ca paraparatra ca yatra na dattaṁ, tatra ca sandhātavyam | 

[2] yathā: he śrī-kṛṣṇa-nāmnātidhanya! sarva-mūrdhanya! he śrī-kṛṣṇa-caitanya! sarva-śarmada-kīrtanya! he mahita-śrī-sanātana-sahita-śrī-rūpa-nāmadheya, man-mūrdhany ādheya! he śrī-gopāla-bhaṭṭākhyā-pravṛddha-bhaṭṭārakatā-samṛddha! he śrī-raghunātha-dāsa! nāma-dhāmatayātiprasiddha-parama-bhakti-bharāviddha! he teṣām evāpta-vrajatāsiddha-varṇana-sat-karṇa-garbhābharaṇa-śrī-bhūgarbhādi-sañjñādhikaraṇa! he śrī-vallabha! prāg-bhavīya-durlabha-sukṛta-sandhīyamāna-madīya-śaraṇa-pitṛ-caraṇa! 

kiṁ vā, he śrī-raghunāthasyāptān vrajaty anuvrajatīti tattayā sarva-vallabha! śrīvallabha! māṁ pāhi! nijacaraṇacchāyayā matpratipālakatām āyāhi | yathā kaṁsārāter āśu sukhavilāsaṁ śaṁsantī, sahāyatayā ca lasantī ca priyasakhīyate, na tadvad anyo dhanyo’pi janaḥ sambhavati | 

[3] atha dvitīyam api pratīyamānaṁ nirmāmi: śrī-kṛṣṇa iti | śrīr atra rādhā | eṣā hi śrīpradhānatayā sādhayiṣyamāṇatāyāṁ nirābādhā | tad-anantara-kṛṣṇa-śabdaś cātra śabda-brahma-gūdha-para-brahma nanda-nandana-vācakatāyāṁ rūḍhaḥ | tena, "he śrī-rādhākhya-svarūpa-śakti-yukta-kṛṣṇa" ity arthaś ca nirvyūdhaḥ | 

 

kṛṣṇa iti: 

kṛṣir bhū-vācakaḥ śabdo ṇaś ca nirvṛtivācakaḥ | 

tayor aikyaṁ paraṁ brahma kṛṣṇa ity abhidhīyate || 

 

iti pramāṇa-jñāta-caraḥ kṛṣṇa-śabdas tv atra yoga-puraskṛta-rūḍhitayā tat-paraḥ | bhūr iti 

bhāvakvibantatākaraḥ | sa cāyaṁ bhāva-śabdavad dhātv-artha-mātratā-dharaḥ | dhātvarthaś cātrākarṣaṇam, tad eva sphuṭam āptatayāptamanasām ākarṣaṇam | tataś ca bhinna-padārthatayāvagatayor dayitayor iva tayor aikyaṁ yoga eveti tad-yukta ānandaḥ sarvākarṣakānanda ity artha evāmandaḥ; paraṁ brahma iti, | ṇarākṛti paraṁ brahma iti hi prasiddhiḥ | yoga-puraskṛta-rūḍhatopagūdhatayāpi śrī-nandanandanam eva vakti tac-chabda-śaktir iti vyakti-siddhiś ca | tad etad abhidhīyate cābhidhīyate iti | tasmād eva tadīya-svabhāva-viśeṣa-bhāvanārtham eva punar-uktir iyaṁ yuktiṁ yunakti | 

 

caitanya iti | "he sarvaprakāśaka! sadrūpatayā sarvāśrayasvarūpa!" tadrūpatā ca vipaścidbhir avagatā, sac-cid-ānanda-rūpāya kṛṣṇāyākliṣṭa-karmaṇe iti tāpanīya-nāndīni-śamanāt | tvayy eva nitya-sukhabodha-tanau iti śrī-bhāgavatīya-brahma-stave nigamanāc ca | 

 

sa-sanātana-rūpaka iti, "he sanātanena sadātanena śvasvarūpam anubhavadbhir api sunirūpaṇa rūpeṇa saha vartamāna! tena svabhaktivittacittam anuvartamāna!" 

 

gopāla-raghunāthāpta-vraja-vallabha iti, "gopāleṣu ye raghavo laghavo, ye ca nāthā mukhyā iti vikhyātagāthās, tair āptasya vrajasya ballava-tallaja-vrajasya vallabha!" kiṁ vā, "gopālānāṁ laghur iṣṭaḥ, sa ca nāthaś ca yas, tasya sambodhanam triṣv iṣṭe’lpe laghur iti nānārthavargalabdhabodhanam | āptavrajavallabha iti "āptavrajānāṁ svajanasamūhānāṁ vallabha! pareṣām alabhya ṁsatprabha!" 

 

[4] atha tṛtīyam api sambhṛtīkaravāṇi: he śrī-kṛṣṇa iti | śrīr atra ca paramapreyasīṣu śreyasī rādhā, tatas "tadyuktatayā madhuralīlāyām asaṁkīrṇa! he kṛṣṇa-caitanyākhya-bhaktāvatāra! tādātmyāpannatayāvatīrṇa! he sanātana-rūpābhyāṁ paramānurakta-subhaktābhyāṁ saha vidyamāna! he gopāla-raghunāthābhyāṁ tat-tan-nāmābhyām api subhaktābhyām āptaḥ prāpto yo vrajas, tasya vallabhatayā sarva-vidyamānaṁ! māṁ pāhi, mat-pālakatāṁ yāhīti | 

 



        1. 
atha grantha-sūcanā—
[5] tad evam maṅgalaṁ saṅgamayya kāryaṁ vicāryate | 

_yan mayā kṛṣṇasandarbhe siddhāntāmṛtam ācitam | _

_tad eva rasyate kāvyakṛtiprajñā-rasajñayā ||2|| [anuṣṭubh]_

_so’haṁ kāvyasya lakṣyeṇa mano nirmāmi tādṛśam | _

_tan mahānto yadīkṣeraṁs tadā hemni cito maṇiḥ || 3 || [anuṣṭubh]_

_pūrvottaratayā campū-dvayī seyaṁ trayī trayī | _

_pṛthak pṛthag grantha-tulyā yathecchaṁ sadbhir īkṣyatām || 4 || [anuṣṭubh]_

_śrī-gopāla-gaṇānāṁ gopālānāṁ pramodāya | _

_bhavatu samantād eṣā nāmnā gopāla-campūr yā || 5 || [upagīti]_

_yadyapi ciram antardhā jātā śrī-gokula-sthānām | _

_tadapi mahātmasu teṣāṁ vyūha-samūhaḥ puraḥ sphuran jayati || 6 || [udgīti] _

[6] asti kila vṛndāvana-nāma-dheyaṁ bhāga-dheyam iva subhagaṁ vanam avanī-devyāḥ | yad aho, vanam apy avanāya kalpate sakala-lokasya | prasaṅga-mātrataḥ pavamānam api tatra kṣipratā-pratāpataḥ pavamānatām apy atikrāmati | parama-tri-varga-dāne nirargalam api sarvadāpavargam apavarjayati | mukti-sandha-sambandha-gandham api svabandha-nirbandha-nibandhanaṁ bhavati | sadā sadāvalīśasya bhakti-pradam api kadāpi na dadāti tad-bhaktim | brahmaṇātmani yad anañcitam api matvā janma vāñchitam, tena tat 	paramañcitaṁ matam iti nija-hita-mahita-mahimārambham upalambhayati | tad evaṁ gahana-caryā-paryākulatayā virodhālaṅkāravad viruddhāyamānam apy artham anuruddhatayā paryavasānataḥ pariṇamayati | tasmin kavīnām akavitāyām api kavitā śambhāvitā bhavitā | tasminn eva ca paramodāra-sāratāvagamyate | tadd hi taddhitatayā muhur avatīrṇasya sarvasyāpy ānandanasya śrīman-nanda-nandanasya sarvam ānanda-parva sarvadā parvati | 

 

[7] asti ceha śrī-śukasyāpi sukha-camatkāra-kāraṇaṁ padyam—


    vṛndāvanaṁ govardhanaṁ yamunā-pulināni ca | 


    vīkṣyāsīd uttamā prītī rāma-mādhavayor nṛpa || [bhā.pu. 10.11.36] iti |

 

[8] tatra govardhanas tu purastād evaṁ prastūyate –


    yad gokuleśvara iti prathitiḥ purāṇe 


    kṛṣṇasya tad bhavati gokulam asya dhāma | 


    govāsatā ca kila gokulatā-nidānaṁ 


    govardhanas tad iha sarva-nidhānam eva || 7 || [vasanta-tilaka]

 

[9] tatra cāyaṁ viśeṣaḥ –


    tri-jagati mānasa-gaṅgā govardhanam api vibhindatī viditā | 


    aham iha manye kṛṣṇa- snehaja-dhārā tad-antaraṁ viśati || 8 || [gīti]

kiṁ ca, 


    tasmin śrī-hari-rādhayor yugalitaṁ yad bhāti kuṇda-dvayaṁ 


    saṁsaṅgena parasparaṁ parimalān manye tayos tan-miṣam | 


    premāsīt prakaṭaṁ yataḥ śvasanakaiḥ kampānvitaṁ jādya-yug 


    bhaktārdra-sthiti-kṛc ca tad ghana-rasākāraṁ darīdṛśyate || 9 || [śārdūla]

 

[10] yamunāyāṁ cāyam atiśayaḥ—


    snāna-jāta-sukṛtān na kevalāt 


    sphūrtidā muraripo raveḥ sutā | 


    vīkṣaṇād api yato bibharti sā 


    śyāma-dhāma-vara-mādhurī-dhurām || 10 || [rathoddhatā]

tasyāṁ cotprekṣante—


    śva-snigdha-vṛnda-viṣaya-priyatā-mahimnā 


    svedāṁśa eva kim u kṛṣṇatanor visārī | 


    vṛndasya kṛṣṇa-viṣaya-priyataiva kiṁ vā 


    tad-bhāva-bhāvita-gatir bhavati sma kṛṣṇā || 11 || [[vasantatilakā]]

 

[12] pulināni ca tasyā mahā-premollāsam āviṣkurvanti | tathā hi—

adyāpi yāni vibudhān avaloka-mātrāt 

puṣṇanti kṛṣṇa-kṛta-rāsa-rasaṁ vibhāvya | 

tāny atra kiṁ vara-rasāyana-divya-cūrṇair 

abhyāsataḥ sva-pulināni cinoti saurī? ||12|| [[vasantatilakā]]

[13] bhāṇdīras tu sa no mano vyākulayati | tathā hi—

bhāṇdīrasya sphuṭam adhihari prema kiṁ varṇanīyaṁ 

sāntardhānaṁ sthitavati harau bādham antardadhe yaḥ | 

yāntu svāṁśena ca viṣayatām atra govardhanādyā 

loke snigdhā racayitum idaṁ na kṣamaḥ syām itīva ||13|| [mandākrāntā]

[14] aho premagambhīryam asya paśya vṛndāvanasya! yataḥ—

kutra kutracid agasya dambhataḥ 

stambham eti tad idaṁ harer vanam | 

prāyaśaś cala-dalasya kampratām 

aṅkurasya pulakāni sarvataḥ ||14|| [rathoddhatā] 

 

[15] āvirvrajati ca tasmin sa-vraja-vāsi-jana-vraje vraja-rāja-tanūje kiṁ kiṁ vā tad vyañjijiṣayā 

nāvirvrajati? tac ca yuktam evotpaśyāmaḥ; vrajapadam hi sarva-samīcīna-samūham ūhayati || 

[16] asti ceha śrī-bhāgavatīyaṁ padyam, 

tata ārabhya nandasya vrajaḥ sarvasamṛddhimān | 

harer nivāsātmaguṇai ramākrīdam abhūn nṛpa! || iti | [bhā.pu. 10.5.18]

 

[17] teṣām āvirbhāvasya pādma-purāṇa-sandarbhānusāreṇa pratikalpam analpa-sukha-kalpaka-sampad-udanta-dantavakra-vadhānte sarvato’py ekānte kānte yatra praveśasya nirdeśaḥ prathayiṣyate, tasmād bhava-jana-manaḥ-kāya-nikāya-sparśa-virahitād vārāhādi-saṁkīrtita-pravara-kīrti-kadambādi-mayāt pādma-skāndādi-gatāsaṁkīrṇa-varṇākarṇita-tat-tat-sanātana-śīla-tārāmasa-rāma-go-gopa-gopāla-līlā-nidhānād vṛndāvanasyaiva vaibhava-viśeṣād aśeṣaṁ bhavati, prakṛti-sthitim atīto hi yaḥ |

[18] bṛhad-gautamīya-stha-śrī-kṛṣṇa-vacane tu tat-tat-saṁkṣepārtha-nikṣepaḥ prekṣyate | 


    idaṁ vṛndāvanaṁ ramyaṁ mama dhāmaiva kevalam | 


    atra me paśavaḥ pakṣi-mṛgāḥ kīṭā narāmarāḥ | 


    ye vasanti mamādhiṣṇye mṛtā yānti mamālayam || 


    atra yā gopa-kanyāś ca nivasanti mamālaye | 


    yoginyas tā mayā nityaṁ mama sevā-parāyaṇāḥ || 


    pañca-yojanam evāsti vanaṁ me deha-rūpakam | 


    kālindīyaṁ suṣumnākhyā paramāmṛta-vāhinī || 


    atra devāś ca bhūtāni vartante sūkṣma-rūpataḥ | 


    sarva-deva-mayaś cāhaṁ na tyajāmi vanaṁ kvacit || 


    āvirbhāvas tirobhāvo bhaven me’tra yuge yuge | 


    tejo-mayam idaṁ ramyam adṛśyaṁ carma-cakṣuṣā || iti |

 

[19] yaṁ khalu vaibhava-viśeṣaṁ sarva-sāreṇa yathā-sthānaṁ prakāśayiṣyamāṇa-vyākhyā-viśeṣāvatāreṇa śrīmad-bhāgavatānusāreṇa gopānāṁ svaṁ lokaṁ varuṇālayād āgataḥ karuṇā-varuṇālayaḥ svayaṁ bhagavān akrūrāya vaikuṇṭha-viśeṣa-lakṣaṇa-sva-vaibhava-vyañjanayā sukha-prade brahma-hrade majjanena tasmād unmajjanena ca taj-jana-kautuka-jananād anantaraṁ chandaḥ-stūyamānenātmanāvitrā vicitram atraiva vṛndāvane tadīya-nara-līlā-veśena sādhāraṇam anyebhyas tebhyaḥ sandarśayāmāsa; yaṁ prati sampraty api prapadyamānā vidvāṁsaś cetasāpi sākṣād iva tal-līlāḥ pratipadyante; yaṁ pari hari-vaṁśe govindābhiṣeka-sampad-aṁśe mahendraḥ śrīmad-vrajendra-tanūja-tanuvad vyāpakatāṁ satyāṁ pratyāyayāmāsa; yaṁ punar vṛndāvana-stha-samasta-samabhyarṇam api  tat-tad-varṇanānusāreṇa kecit prakṛty-āvaraṇataḥ parama-viyad-ūrdhvaṁ nirvarṇayanti; ataeva  līlānurūpa-rūpatayā bhūmānam abhūmānaṁ ca prapadyante yad bhūmayaḥ | eṣa eva śeṣa-nirviśeṣatayā brahma-sākṣāt-kārākāratayā ca brahma-saṁhitādiṣu bṛṁhitaṁ bṛhadbhir varṇayāmāse | tatra ca prakaṭāprakaṭa-prakāśa-mayasya vṛndāvanasya bahu-vidha-saṁsthānatayā  bahu-vidha-śāstra-śrutasyāprakaṭa-prakāśa-maya-vaibhava-viśeṣa eva samprati varṇanīyaḥ | sa ca gokula-pradhāna eveti sva-vivakṣita-hitā brahma-saṁhitānu-saṁhitā kriyate | tad-vacanāni tu bodha-kramāya kramam atikramyānukramyante, yathā—


    bhaje śvetadvīpaṁ tam aham iha goloka iti yaṁ 


    vidantas te santaḥ kṣiti-virala-cārāḥ katipaye | 


    śriyaḥ kāntāḥ kāntaḥ parama-puruṣaḥ kalpa-taravaḥ 


    drumā bhūmiś cintāmaṇi-gaṇa-mayī toyam amṛtam || 


    kathā gānaṁ nāṭyaṁ gamanam api vaṁśī priya-sakhī 


    cid-ānanda-jyotiḥ param api tad āsvādyam api ca | 


    sa yatra kṣīrābdhiḥ sarati surabhibhyaś ca sumahān 


    nimeṣārdhākhyo vā vrajati na hi yatrāpi samayaḥ || [bra.saṁ. 5.57-58]

 

[20] kiṁ ca, īśvaraḥ paramaḥ kṛṣṇaḥ ity upakramyāha—


    sahasra-patra-kamalaṁ gokulākhyaṁ mahat padam | 


    tat-karṇikāraṁ tad-dhāma tad-anantāṁśa-sambhavam | 


    tat-kiñjalkaṁ tad-aṁśānāṁ tat-patrāṇi śriyām api || 


    catur-asraṁ tat-paritaḥ śvetadvīpākhyam adbhutam | 


    catur-asraṁ catur-mūrteś catur-dhāma catuṣ-kṛtam || 


    caturbhiḥ puruṣārthaiś ca caturbhir hetubhir vṛtam | 


    śūlair daśabhir ānaddham ūrdhvādho-dig-vidikṣu ca || 


    aṣṭabhiḥ nidhibhir juṣṭam aṣṭabhiḥ siddhibhis tathā | 


    manu-rūpaiś ca daśabhir dik-pālaiḥ parito vṛtam || 


    śyāmair gauraiś ca raktaiś ca śuklaiś ca pārṣada-rṣabhaiḥ | 


    śobhitaṁ śaktibhis tābhir adbhutābhiḥ samantataḥ || 

api ca—


    cintāmaṇi-prakara-sadmasu kalpa-vṛkṣa- 


    lakṣāvṛteṣu surabhīr abhipālayantam | 


    lakṣmī-sahasra-śata-sambhrama-sevyamānaṁ 


    govindam ādi-puruṣaṁ tam ahaṁ bhajāmi || ity ādi |

bṛhad-vāmane—


    ratna-dhātu-mayaḥ śrīmān yatra govardhano giriḥ | 


    ratna-baddhobhaya-taṭā kālindī saritāṁ varā || ity ādi cānyatra | 

 

[21] tad etad-anusāreṇa prathamaṁ tāvat kāvyasya nidhānaṁ vastu-mātraṁ sa-pramāṇaṁ prakāśyate, citrasya phalakam iva | [22] tathā hi—yasya khalu lokasya golokatayā go-gopa-vāsa-rūpasya, śvetadvīpatayā cānanya-spṛṣṭa-parama-śuddhatā-samudbuddha-svarūpasya 

tādṛśa-jñāna-maya-katipaya-mātra-prameya-gātratayā tat-tat-paramatā matā, parama-golokaḥ parama-śvetadvīpa iti | [23] tad eva yuktam uktaṁ bhavati | 

 

[24] yatra hi svacchandatānanda-prada-bahu-vacanārthā gopī-padārthāḥ śriyaḥ śrayante | nānya-vaikuṇṭhavat tad-eka-vacanārthatā-kuṇṭhāḥ | tāsāṁ tat-padārthatā ca tan-mahā-vāg-artha-sārākarṣa-yantre mahā-mantre ballavī-vallabhatayā tasya japam upadiśantīti sidhyati | 

[25] atra na kevalaṁ tasya dvi-varṇa-padasya vṛttāv eva rūḍhim avalambāmahe, api tu dhyāne’pi | kintu, nāyaṁ śriyo’ṅga iti śukānuvādaḥ sāmānya-lakṣmī-vijayaṁ vyanakti |  lakṣmī-sahasra iti viriñci-vāṇī lakṣmī-viśeṣatvam urīkaroti, yasmād atra kuru-pāṇdava-śabdavad yathāvasaraṁ khaṇdākhaṇda-vācakatā matā | tad evaṁ  sati, tatrāpi rādhā parameti

pādma-skāndādivārāha-vimiśra-mātsye | govinda-vṛndāvana-nāma-tantre’py abhāṣi yat, tat katham anyathā syāt? 


    lakṣmīr abhitaḥ stritamā gopyo lakṣmītamāḥ prathitāḥ | 


    rādhā gopitamā ced asyāḥ kā vā samā rāmā? ||15|| [upagīti]

 

[26] tad evaṁ-vidhānāṁ tāsām api sarvāsām eka eva ramanas, tata eva gokula-dhāmā govinda-nāmā pratyekam ekām ekāṁ ramāṁ ramayatāṁ ramā-ramaṇa-nāmnāṁ 

puru-puruṣāṇāṁ paramaḥ | [27] yat tu madhye māyayā pratyāyitam aupapatyaṁ, tat khalv avāstavatvāt parastād avadhvastam iti śrī-parama-puruṣa-śabdābhyāṁ pramitam | kathāyāṁ tu pramāṇa-viśeṣa-grathanayā prathamiṣyāmaḥ | [28] evaṁ śiṣṭaḥ śrī-rāmo’py atidiṣṭaḥ |  

[29] kiṁ ca, aśeṣā evataravaḥ kalpa-taravaḥ saṅkalpa-dāna-balāt kevalān, na tu mānyatā-dhanya-sāmānya-viśeṣāt | teṣu ca jātyā kalpa-taravas tu vilakṣaṇa-tayā kṛta-lakṣaṇā eva | 

[30] kiṁ ca, ādarśani-bhasvac-chavi-bhavanānādarśa-sparśādi-maya-bhūmikā bhūmiś ca kānter uta kānter vṛṣṭi-sṛṣṭi-kāriṇī cintāmaṇīyate | [31] āstāṁ tāvad uttaram anu tāratamya-ramyatā-gamya-mahimā gṛhādiṣu mahā-cintāmaṇi-mayī, yasmād udbhinnās tad-udbhidaś ca 

tadīya-śobhām ātmany udbhāvayanti | 

[32] yatra ca, 


    dṛṣṭi-śravaṇam ayātās tad-gocaritāś ca jāti-rūpābhyām | 


    naga-mṛga-pakṣi-viśeṣās tatratyānāṁ ca citram ādadhati ||16|| [gīti]

 

[33] kiṁ ca, toyam apy amṛtāyate, kim utāmṛtam? kiṁ ca, kathāpi yathā gānaṁ tathā karṇayoḥ pānakāyate, kim uta svayam eva gānam? kiṁ ca, gamanam api nṛtya-cāturī-dhurīṇatām urīkaroti, nṛtyaṁ punar atīvādṛtyam | kiṁ ca, vaṁśī yathā kaṁsārāter āśu sukha-vilāsaṁ śaṁsantī, sahāyatayā ca lasantī ca priya-sakhīyate, na tadvad anyo dhanyo’pi janaḥ sambhavati | 

[34] kiṁ ca, cid-ānanda eva kevalaṁ svarūpānatirikta-śakti-vyakti-vaśād vyakti-viśeṣatayā vyaktībhavan, gokula-śabda-bala-labdha-lokaval-līlā-kaivalya-kalanāya puṣpavad-ādi-lakṣaṇa-prakāśakatayā tat-tat-prakāśya-puṣpādi-lakṣaṇāsvādyatayā ca 

lāpaṁ kalayantīnām ālīnāṁ nija-nija-yūtha-varūthapāyāḥ paramāpūrva-pūrva-pūrvānurāgādi-kathānikāyaṁ gāyantīnāṁ madhu-madhura-kākalī-kulāni tatrakīyaṁ sarvaṁ tarv-antam ārdrīkurvanti, kim uta bahu-kaṣṭa-sṛṣṭatayā mithunī-bhūtaṁ tat tan mithunam | 

 

[35] tathā ca, hāyaśīrṣa-pañcarātre pañca-tattva-nirūpaṇe vaikuṇṭha-stha-dravya-tattvaṁ nirūpitam –

 


    gandha-rūpaṁ svāda-rūpaṁ dravyaṁ puṣpādikaṁ ca yat | 


    rasavad bhautikaṁ dravyam atra syād rasa-rūpakam || 


    heyāṁśānām abhāvāc ca rasa-rūpaṁ bhavec ca tat |


    tvag-bījaṁ caiva heyāṁśaṁ kaṭhināṁśaṁ ca yad bhavet |


    tat sarvaṁ bhautikaṁ viddhi na hi bhūtamayaṁ hi tat || ity ādi |

tathāpi, 


    prapañcaṁ niṣprapañco’pi vidambhayasi bhūtale | 


    prapanna-janatānanda-sandohaṁ prathituṁ prabho || [bhā.pu. 10.14.37]

iti brahmavacanānusāreṇa kṛta-prapañcānukāre līlā-sāre tasya tat-prapanna-janasya ca yathāveśaḥ syāt, na tathā nityākāre’pīti labhyate | 

 


    heyāṁśānām abhāvāc ca rasarūpaṁ bhavec ca tat | 


    tvag bījaṁ caiva heyāṁśaṁ kaṭhināṁśaṁ ca yad bhavet | 


    tat sarvaṁ bhautikaṁ viddhi na hi bhūtamayaṁ hi tat || 

[36] tataḥ pūrvatra tasya tasya cāveśaḥ paratra ca praveśaḥ syāt | [37] tataś ca, tad-icchā-vaśāl līlā-śaktiḥ paratra ca prāyaḥ sarvaṁ vyaktīkarotīti vivektavyam | 

 

[38] kiṁ ca, murajin-muralī-kalī-khuralī ca sva-mādhurī-pradugdha-mugdha-surabhi-dugdhānāṁ surabhīnām ūdho-giritaḥ saritaḥ prasārayantī paritaḥ parikhāyamāṇaṁ kṣīra-vāridhiṁ visphārayati | tatra kāmadhenutayā nikāmam eva snuvatīnāṁ kṣīra-vāhitāpi 

prācuryeṇaiva paryavasāyyate | [39] tato nānā-rasā api tā nadyaḥ pratipadyante vidyā-vadbhiḥ | 

 

[40] kiṁ ca, yatra ca tat-kaiśorānurūpārdha-vārdhaka-yauvana-nava-yauvanādi-vayasa 

eva tat-pitṛ-bhrātṛ-sakhi-prabhṛtayas te nikhila-vargā nānyām avasthām āśritā bhavanti | 

 

[41] anyac ca, yasya ca golokasya madhyam adhyāsya sphuṭatarāneka-sahasra-patrī-paricitam ajasram eva khalv amalaṁ mahā-maṇi-kamalaṁ gokula-nāmatayā nija-rūpaṁ nirūpayati, "go-gopāvāsa-vraja-rūpa-vraja evāham asmi" iti | 

[42] nyāya-vinyastam eva ca khalv idam, rūḍhir yogam apaharati iti | yathā jalaja-śabdenāpsavya-mātraṁ nocyate, kintu kamalam eva | rūḍhitām eva khalv ākhyā-grahaṇam 

āviṣkaroti | [43] śrī-śuka-devenāpy etad-apekṣayoktaṁ, bhagavān gokuleśvaraḥ iti | varaṭ-pratyayaḥ khalv atra śīlārthatā-paraḥ | tad eva cāmnātaṁ gokulaṁ vana-vaikuṇṭham iti | 

 

[44] atha śrīmad-vraja-rāja-tanūjatā-śīla-līlasya mahā-bhagavatas tadīya-karṇikāṁ-madhyam adhikṛtya nānā-varṇa-dhāmatayā nirvarṇita-maṇi-maya-mahā-dhāma nikāmam udbhrājate, yad eva svayam anantāṁśa-sambhūtam iti sphuṭam anantadhā prakāśate | 


    yasmin kesara-visarān prācīrāṅgān samantataḥ samayā | 


    sadayā dāyādāyāḥ sopāsīnā vasanti gopālāḥ ||17|| [gīti]

 

[45] gokulatābalatas tad api saṁvalate | tathā hi, 


    aṁśā bhāgā dāyās tad-dhita-yogena dāyavantaś ca |


    tat kila jāter bhāgā bakajiti te santi dāyavantaś ca ||18|| [gīti]


    tasminn aṁśo yeṣām iti vā gamyo bahu-vrīhiḥ | 


    vrīhi-nibhas tat-premā teṣāṁ vṛttau tad-āśrayo yuktaḥ ||19|| [udgīti]

[46] tad evam eṣāṁ tajjātitvam evoktaṁ śrī-śukena—


    evaṁ kakudminaṁ hatvā stūyamānaḥ svajātibhiḥ |


    viveśa goṣṭhaṁ sabalo gopīnāṁ nayanotsavaḥ || [bhā.pu. 10.36.15] iti |

 


    patrāṇi tatra kamale kamalālayānām 


    aṁśena keli-vipināni bhavanti yeṣu | 


    cintāmaṇi-prakara-sadmasu kalpa-vṛkṣa- 


    lakṣāvṛteṣu nibhṛtaṁ ramate mukundaḥ ||20|| [vasantatilakā] 

 


    tatrādhirājyaṁ kila rādhikām anu 


    prattaṁ priyeṇeti purāṇa-viśrutam | 


    ahaṁ tu manye punar-uktam eva tad 


    guṇena tasyāḥ sa ca yad vaśaṁ-gataḥ ||21|| [upajāti 12] 

 

[47] iha ca pūrvaṁ yad eva śrī-parama-puruṣa-śabdābhyām adhyavasitaṁ, tad evādhyavasīyate | tāsu kevalāsu vraja-rāja-suta-vadhū-bhāvasya labdha-prasiddhitāṁ vinā 

vraja-kamala-sakala-patrāvaly-ādhipatyaṁ na prasidhyatīti | 

 

[48] atha kiñcit-kuñcita-kamala-patravad-unnata-pārśva-dvayāvayavatayā bahir 

durlaṅgha-śṛṅga-maṇi-mayālavāla-śobhā-matrāṇāṁ patrāṇām antarāleṣu keśarād avatīrṇāni vistīrṇāni pṛthak pṛthag upaniṣkarāṇi virājante | teṣām agrima-sandhiṣu sphuṭam adhimadhya-madhyam adhyasta-samasteśa-goṣṭhāni goṣṭhāni vibhrājante | 

ataeva tatparyantasya tasya gokulatāvakalitā | 


    tatrāpi doha-samayaṁ samayā samena 


    go-vṛnda-pāla-valayena niviśya paśyan |


    cintāmaṇi-pracita-sadmasu kalpa-śākhi-


    padmāvṛteṣu surabhīr abhipāti kṛṣṇaḥ ||22|| [vasantatilakā] 

 

[49] yasya ca samīpagānām ālaya-rūpasya kamalasya sarvataś caturasraṁ bhavati, tad idaṁ sarvaṁ vṛndāvanam iti vadanti | tad-bahir-antaraṁ samasta-dīpāyamānaḥ sa 

mahā-dvīpāyamānaḥ parama-suveśaḥ sarvaś ca deśaḥ śvetadvīpa ity ācakṣate goloka iti ca | yas tu bahir-bhāgaḥ sāgaravad aparicchedyas tatra vigata-śokā dhāritra-nibha-vicitra-lokāḥ salokā vidyante | patra-sthitāni tu vanāni keli-vṛndāvanānīti bhaṇanti | yathoktaṁ 

pāñcarātre – mahāvṛndāvanaṁ tatra kelivṛndāvanāni ca iti | 

 

[50] atha caturasram anu kamalāt patayālutayā paritaḥ sravantīr madhu-dhārāḥ pibanta iva punar uparata-tat-pānāya vamanta iva ca dakṣiṇa-paścimayoḥ sarvataḥ parvataḥ parvata-ṣaṭ-padā dṛśyante | yatra ca tatrāpi mahā-maṇi-maya-kūṭa-ghanaḥ śrī-govardhanaḥ  kuṭī-bhūta-mahā-nidhivad akharvam ānanda-garvaṁ sarvādhipater apy āvirbhāvayati | 

 

[51] śrī-govardhana-nāmā cāyaṁ ramaṇīya-maṇi-śilābhiḥ samāsanam āsanam, 


    khagāvali-kalita-kākalībhiḥ svāgataṁ svāgatam, 


    śyāmāka-dūrvābja-viṣṇukrāntāparyag-ākrānta-tiryag-nirjharibhir niṣpādyaṁ pādyam, 


    cañcan-mṛga-caraṇa-nyañcad-akṣata-darbhānantāṅkuraiḥ samarghyam arghyam, 


    tīra-sanīḍa-jātī-lavaṅga-kakkola-saṅgata-pallalair alam ācamanīyam ācamanīyam, 


    nava-nava-nava-prasūta-gavī-navīna-snuta-kṣīra-pariṇata-dadhi-tat-prasṛta-ghṛta-śabalanais tarūpahṛta-madhuparkaṁ madhuparkam, 


    śikhara-śekhara-śilāsara-prakhara-dhārā-pātair anukṛta-snapana-paricaryā-prīti-majjanaṁ majjanam, 


    dukūlavad-anukūla-saṁśleṣa-svarṇa-varṇa-vṛkṣa-viśeṣa-valkalaiḥ kalita-sukha-vasanaṁ vasanam, 


    svabhāvānubandha-gandha-sugandha-śilā-śata-pariṇata-hari-candana-gaura-gairikaiś carcātiśayaṁ carcātiśayam, 


    praphulla-māla-mālatī-latādibhir nandita-sumanasaḥ sumanasaḥ, 


    gavyākhuravyāhati-jātāguru-dāru-dhūmair vyāhata-sarva-dhūpaṁ dhūpam, 


    divāpi vidyoti-maṇi-nikara-jyotibhiḥ sarva-sampad-uddīpaṁ dīpam,


    mañjula-guñjāpiñchā-divi ncholīvāñchita-nirmāṇaiḥ kṛta-suṣamā-bharaṇam ābharaṇam, 


    abhilāṣānukūla-phala-mūla-valayaiḥ sarva-sukha-samāhāraṁ samāhāram, 


    puṣpa-vāsita-śītala-jala-valayita-punar-ācamanam anu vimala-parimalātula-tulasikā-pallavādibhir mukha-vāsanaṁ mukha-vāsanam, 


    marud-uccala-sphuṭa-puṣpa-sampac-campaka-dīpāvalyā sphuṭam ārātrikam ārātrikam, 


    ghana-kisalaya-valaya-saṅkula-bakula-mukha-śākhā-nikaraiḥ śobhāntaratamātapatram ātapatram,


    malaya-marul-lava-calat-pallava-viśāla-śālair nandita-bhavya-janaṁ vyājanam,


    nija-svara-vivekināṁ kekinām anekāṅga-kekābhiḥ kalilāsyaṁ lāsyam,


    hari-veṇu-dhvani-bhram-kīcaka-kala-krama-ktākarsa-vanitānvita-śayyāyamāna-puspa-pāta-paryāyaiḥ kta-sarvātiśayanaṁ śayanam,


    kākalī-kalila-kala-kokila-kulair labdha-saṅgānaṁ saṅgānam api hariṁ parikalayan pūrva-pūrva-siddha-nija-hari-dāsa-varyatāṁ paryāpayann āste |

[52] kṛta-haridāsa-varya-saṅgā mānasa-gaṅgā ca sarva-sukha-sthemani kṛṣṇa-premaṇi mānasa-drava-mayīti kila tan-nāmatayā tāṁ varṇayanty upaślokayanti ca—


    svalpenāghajid-aṁśa-vāmana-pada-sparśena gaṅgā sadā


    sarvāgha-praśamany abhūd api śivasyārūḍha-mūrdhājani |


    svenaivāghajitā sadā viharatā brahmeśa-lakṣmī-jayi-


    prāśastyena saha vrajena militā gaṅgāparā kiṁ punaḥ ||23|| [śārdūlā]

[53] atha yatrāpy uttara-pūrvayoḥ kasyānanda-vraja-rūpasya vrajasyālindād adūrabhaveti kila kālindīti-nāmnī yamunā vilasati | yā khalu—


    kadācid dhārābhir vahati hari-ratna-drava-nibhā


    kadācit stabdhāṅgī sphurati hari-ratna-kṣitir iva |


    kramād veṇau tasmin na nadati nadaty arka-tanayā


    jalasthalyoḥ śarma prasavati hareḥ sevana-vidhau ||24|| [śikhariṇī]


    paśyantī jalajekṣaṇā ghana-rasāvarta-śrutiḥ śṛṇvatī


    jighrantī jhaṣa-nāsikā tarala-dor āliṅganaṁ kurvatī |


    jalpantīva ca haṁsa-cakra-vadanā nīrātmanā kṛṣṇa-bhāg


    yā kṛṣṇā bata sātha kīdṛg asakṛd devyātmanā ceṣṭate ||25|| [śārdūlā]

[54] yatra ca sarvatra sarāṁsi caivam utprekṣyante—

vraja-vipina-vibhāge niścalo yasya vāsaḥ

svayam ayam apareṣāṁ poṣako jañjanīti |

kalaya vara-sarāṁsi srotasām atra vṛndair

vidadhati yamunādi-dvīpinīḥ shīta-toyāḥ ||26|| [mālinī]

yatra ca—


    kāścit paṅka-kairavāvali-lasat-srotasvatī-prāntagā


    nānā-puṣpa-vanī-virājad avanī-madhya-sthitāḥ kāścana |


    kekā-jhaṅkṛti-mat-kuhū-madhuritāḥ kāntāṅga-carcācitā 


    nāsādṛk-śravasaḥ sadāpi sukhadā rāsāṅkitā bhūmayaḥ ||27|| [śārdūlā]

kiṁ ca—


    bhāṇḍīras taraṇi-padaṁ samunnater na


    prāyātaḥ param iha kintu vistṛteś ca |


    tac-chākhāḥ pariviharann avāra-pāre 


    kālindyā muhur abhiyāti gopa-saṅghaḥ ||28|| [praharṣiṇī]

tathā—

kvacit sadmābhāsa-prakaṭa-balavat-koṭara-ghaṭaḥ

kvacit palyaṅkābha-prathita-pṛthu-śākhā-sukhatamaḥ |

kvacid dolātulya-grathita-latikā-pāli-valitaḥ

sadāsau bhāṇḍīraḥ kam iva hari-keliṁ na tanute ||29|| [śikhariṇī]

tad-udīcīm anudeśaḥ

prathayati saukhyāni rāma-ghaṭṭākhyaḥ |

yatra ca rāmaṁ kurvan

sukhayati rāmaḥ sarāmatām añcan ||30|| [gītiḥ]

[55] atha tasya lokasya loaka-pālair varaṇīyāni vimāna-cāriṇāṁ varāṇyāvaraṇāni sura-vartmani varīvṛtati | yatra ca vāsudevādi-saṁjñaṁ svayam eva caturvyūha-vṛndaṁ loka-pālāyamānaṁ senā-vyūhatām urarīcarīkarīti | tatra ca puruṣārthādayaḥ ke varākāḥ ?

[56] tad evaṁ sati goloka-nāmāyaṁ lokaḥ parama-mānyaḥ sāmānyatayāpi kena varṇyatām ? yaḥ khalv amṛta-sindhur ity amṛtāndhasaḥ, yaśasaḥ savayā iti kavayaḥ, vicitrī-dharmākṛtir iti viśvakarmāṇaḥ, ānandānāṁ brahma-sākṣād iti brahmānubhavinaḥ, premā svayaṁ vyakta iti bhagavad-bhaktā manyanta ity aneka-mata-parāmṛṣṭatayā dṛṣṭaḥ |

kiṁ ca—


    kiṁ tejaḥ kiṁ nu citraṁ kim uta naṭa-kalā kintarāṁ ko’pi lokaḥ


    kiṁ vā premā sa sākṣād iha kalita-vapur yaḥ śukena pragītiḥ |


    itthaṁ tal-lokapāla-pramukha-diviṣadāṁ saṁhatis tarkayantī


    tasmin govinda-dhāmni pratidinam ayate sambhramaṁ ca bhramaṁ ca ||31||


    <p style="text-align: right">
[sragdharā]</p>


[57] tad evaṁ buddha-paddhatim apy atītavān asau lokaḥ prasabhaṁ buddhi-madhyam adhyārohati | yataḥ—

ye ye prītiṁ dadati viṣayā ye ca tat-tad-vidūrās

teṣūtkaṇṭhā mama nahi kadāpy atra satyaṁ karomi |

kṛṣṇe snehaṁ bata vitanute yaś ca yatrāpi kṛṣṇaḥ

śaśval-lokaṁ sa tu sarabhasaṁ māṁ didṛkṣuṁ karoti ||32|| [mandākrāntā]

yasyākarṇanam apy apūrvam amita-brahmāṇḍa-koṭi-vraje

vaikuṇṭheṣv api vāñchitaṁ kim aparaṁ yal-lālasā śrīr api |

goloke sa tu bāndhavāgrimatayā vibhrājate sarvadā

yeṣāṁ tan-madhurimṇi hanta mama hṛn majjan muhuḥ sajjati ||33|| [śārdūlā]

[58] hanta kiṁ karavāṇi ? sahasaivārabdhavān etad varṇanam | nirvāhaṁ tu na paśyāmi | [59] yataḥ prathamataś caturasra-pari-hari-carita-cārutā-praṇidhāna evedṛśatā dṛśyate, yathā—

gavāṁ kṣepaś cāraṁ prati sakhibhir ākrīḍa-paratā

muhus tāsāṁ dūre gamanam anusambhālana-vidhiḥ |

tad-āhvānaṁ tāsu kramam anuvisṛṣṭiḥ savayasāṁ

punaḥ krīḍāveśaḥ smṛti-padatayā kṣobhayati ||34|| [śikhariṇī]

tatrāpi—

kva cāpi kṛṣṇa-rāmau tau kara-baddha-karau mithaḥ |

hasantau hāsayantau ca kurvāte cittam ākulam ||35|| [anuṣṭubh]

kiṁ ca—

vṛkṣān aṅkurayantu vidruta-daśām adrīn nayantu drutaṁ

stambhaṁ cāmbhasi lambhayantu saritāṁ kiṁ vā pratīcīnatām |

veṇu-dhvāna-ghaṭā yato’tinikaṭāḥ kasmād akasmād balāt

karṇābhyarṇa-gatā iva sphuṭam amūn dhunvanti tad-dhyāyinaḥ ||36|| [śārdūlā]

[60] yatas tad-anubhavināṁ sukhaṁ tu manasi sphurad api na vaktum īśyate |

yasmin harir yāti vihāra-hetos

tasmin mudā phullati cet kuṭo’pi |

na tatra pṛcchā na ca vaktṛtā tan

na pṛcchyam etan na ca vācyam asti ||37|| [upajāti]

[61] idaṁ ca sujana-matim atīvākarṣati |

gāyanti tatra dhavalāḥ paripālayantaḥ

pārāvatīṁ madhura-rāgavatīm udasrāḥ |

janmādi-kṛṣṇa-caritāni ciraṁ gatāni

smṛtvā yataḥ sapadi muhyati sarva eva ||38|| [vasanta]

[62] aho kutaḥ kuto vā manaḥ  saṁyamanīyam, yato goṣṭhāni ca tāni draṣṭuṁ manaḥ prasabham utkaṇṭhayanti | yathā—

virājat-kastūrī-dyuti-parimalair gomaya-maya-

sphurac-cūrṇaiḥ sadma-pratikṛti-vapubhis taru-varaiḥ |

divā nūtnair vatsair niśi surabhijidbhiḥ surabhibhiḥ 

samanād goṣṭhānii pratimati diśanti smṛti-śatam ||39||[^2] [śikhariṇī]

sandhyayos tu—

vatsān mocayatāṁ dhanāni duhatāṁ dugdhāni sañcinvatāṁ

gāḥ sambhālayatāṁ gṛhān pracalatāṁ kṛṣṇaṁ puraḥ kurvatām |

tal-līlāḥ parigāyatāṁ pulakitām aśrāṇi cātanvatāṁ

gopānāṁ bata cittam uccita-madaṁ mac-cittam ākrāmati ||40|| [śārdūlā]

[63] sadā caitāni rāja-vartmāni tat-kīrtana-catvarāṇīva prasabhaṁ mac-cittam ākarṣanti | tathā hi—

rāmaḥ kṛṣṇaḥ kṛṣṇa-rāmau ca kṛṣṇaḥ

kṛṣṇaḥ kṛṣṇaḥ kṛṣṇa ity eṣa jalpaḥ |

yātāyātaṁ kurvatāṁ sarvadāpi 

svairālāpe śrūyate tatra tatra ||41|| [śālinī]

[64] śrī-kṛṣṇa-pramadānāṁ pramadānāṁ pramada-vana-pātrāṇi patrāṇi tu varṇyamānāni kavīnām apatrapām eva bibhrati, yatas tatratyaṁ sarvam eva citram iti duṣpratyāyatāṁ prāpnoti | yeṣu hi—

kvacit kuñjāḥ sadma-bhramakara-rucais tair avayavaiḥ

kvacic citraiḥ sadmāny api tulita-kuñjāni śataśaḥ |

jalāni kvāpy udyat-kamala-valitāni pratipadaṁ

sthalāny apy evaṁ kvāpy atha kim iva kiṁ nirṇaya-padam ||42|| [śikhariṇī]

sakhīnāṁ sāraṇya-tridaśa-sudṛśāṁ gāna-valanāṁ

muhuḥ prodyan-mūrcchāṁ madhu-madhura-rāga-praṇayinīm |

hari-premārta-strī-prathama-racitāṁ śṛṇvati jane

sukhaṁ vā duḥkhaṁ vety avakalayituṁ kaḥ prabhavati ||43|| [śikhariṇī]

kvacid gānaṁ sūkṣmaṁ kvacid api ca tauryatrika-kalā 

kvacit premṇā goṣṭhī kvacid api mahā-keli-kalahaḥ |

iti sphāraṁ tābhiḥ praṇaya-maya-sāraṁ viharaṇaṁ

harer dhyāyan nānā bhavati kavi-cittaṁ muhur api ||44|| [śikhariṇī]

premā kāmati tat-kriyā kalahati stambhādi-bhāvāvalī

sakhyāṁ sañcarati śrutaṁ ca caritaṁ sarva-śrutaṁ laṅghati |

itthaṁ keli-kalā-kalāpa-kalitaṁ vṛndāvanāntar-vane

dampatyor nikhilaṁ vicāra-padavīm uddhūya vibhrājate ||45|| [śārdūla]

akuṇṭhām utkaṇṭhāṁ vahati harir āsu pratipadaṁ

harāv apy etā yad vyatimilana-saukhyaṁ vijayate |

aho yasmād asmin nirupadhi sakhī-vṛndam ubhaya-

prakṛṣṭotkaṇṭhitvaṁ viśati tad idaṁ hanta kim iva ||46|| [śikhariṇī]

api sundaratāṁ prati tāḥ, sundaratāṁ kila vahanti gopālyaḥ |

yan nirdūṣaṇa-bhūṣaṇa-, bhūṣaṇa-kṛṣṇe vibhūṣaṇāyante ||47|| [udgītiḥ]

na bhajati lakṣmīs tulanām, iti kiṁ stutaye ghaṭeta rādhāyāḥ |

yā lakṣmīm api jetrīḥ, sva-rucā gopīḥ pṛthak kurute ||48|| [āryā]

[65] tasmād asāmpratāya tu sāmpratāya mad-vidhāya svaṁ varṇayituṁ kim uta nirvarṇayitum—

ravy-ādi-dyuti-jiṣṇu-divya-dharaṇi-kṣauṇī-ruhāntargata-

prāsāda-sthita-siṁha-pīṭha-mahasi cchannānya-dṛṣṭi-tviṣi |

spaṣṭātmīya-dṛśi prakīrṇaka-vikīrṇālī-hitālī-vṛtā

rādhā-mādhava-mādhurī-vara-sudhā tṛṣṇāṁ mudhā yacchati ||49|| [śārdūla]

[66] tad evam ānanda-satra-patrādi-sthitānām upari sāndra-śākhābhir alakṣya-talānām analpa-kalpa-vṛkṣa-lakṣāṇām adhimadhyaṁ rāja-samāja-virājamānāṁ varṇita-mañju-kiñjalka-karṇikām adhivasantaḥ sadā lasataḥ sa-parivāra-vāra-surabhī-pāla-bhūpāla-kumārasya tasya sarva-cintātīta-cintāmaṇi-mayam akṣāmaṁ sapta-kakṣyārāmaṁ dhāma nikāmaṁ dhāma vistārayan netrāṇi vistārayati | tatra ca bhāsamānaṁ tad āvāsam abhitaḥ satatam upaparārdhe gaṇanīyānāṁ sajātīyānām advitīyā vasatiḥ | seyam abhisnihya vandibhiḥ sandihyate |

abjaṁ tad āliṅgitum abja-bandhor

bandhur yayau kiṁ pariveṣa eṣaḥ |

gopālayānāṁ valayāvalir vā

gopeśa-veśmābhita evam asti ||50|| iti | [indravajrā]

[67] tad-vāsinas tv evaṁ stūyante—

arthāḥ sarva-janārthanām atigatāḥ kāmā nikāmāgrimā

dharmāḥ karmaṭha-deva-dharma-mahitā mokṣāś ca mokṣātigāḥ |

teṣāṁ tatra vasanti sevakatayā kṛṣṇāya tṛṣṇā-juṣāṁ

yad-dhāmārtha-suhṛt-priyātma-tanaya-prāṇāśayās tat-kṛte ||51|| [śārdūlā]

netraṁ śrotraṁ cittam apy anyad anyat

tucchaṁ yasmin bhāti kṛṣṇaṁ vinā tu |

ghoṣe tasmiṁś cakṣuṣaś cakṣur evaṁ 

śrautī vārtā paśya dṛśyā vibhāti ||52|| [śālinī]

vibhrājante sūtra-sañcāra-vidyā

pāñcālyaḥ kiṁ viśva-vismāyanāya |

kiṁ vā gopāḥ svāntare kṛṣṇa-bhāvair

baddhāḥ santas tatra tatra bhramanti ||53|| [śālinī]

kiṁ ca—

pitāyaṁ māteyaṁ pitṛ-sahaja-vargaḥ svayam asau

tathaivānye cānya-prathita-hita-sambandha-mahitāḥ |

vraje khyātir yaiṣā bakaripu-gaṇe bhāti khalu tāṁ

kvacit tulyaḥ premā pathikam anu śaśvad bhramayati ||54|| [śikhariṇī]

[68] athānyad api kim api vibhāvya sambhāvyate | tad yadi satām anubhavam apy anubhavitā, tadā bhavyam eva khaly bhavyam, na cen navya-kāvyatā tu na vyabhicaritā | athavā, tathāpi yat kiñcid api teṣāṁ vāñchitaṁ syād eveti sarva añcitam eva manyāmahe | 

[69] tat tu sambhāvanaṁ, yathā—atha gopāvāsābhyantare tādṛśām eva sabhyānāṁ labhyā sabhāvalir upalabhyate, 


    yatra bhūri-vaicitrī-dhurāṇi mahā-gopurāṇi purāṇīva virājante, 


    yeṣāṁ panthānaḥ kila kiñjalka-valaja-paryantāḥ samastād vibhrājante, 


    yatra ca parasparam abhimukhāḥ sumukhā mahāntas te gṛhā mithaḥ pṛthula-śobhā loka-spṛhā iva vimṛśya dṛśyante,


    yatra ca siṁha-saṁhananānāṁ puruṣa-siṁhānāṁ niścalāṅghrīṇi mahā-siṁhāsanāni vicitratayā netrāṇāṁ paribṛṁhaṇatām aṁhante,


    yatra ca parāvara-kakṣyā-vāsi-loka-lakṣāṇi samam eva samakṣāṇi santi, mithaḥ sukha-śatāni varṣanti,


    yatra caikatrāsīnānām anyatrāpi rūpaka-kāvya iva pratirūpāṇi rūpāṇi pratīyante—na ca tāni kevalāni, api tu pratidhvanayaś ca dhvani-kāvya iva dhvanitayā vibhāvyante, yataḥ svacchāntaḥ-karaṇā mahāntaḥ khalu para-guṇāntarāṇy api āyacchantīti prathitiḥ prathīyasī; yadā ca tathā prathīyante vibhāvyante ca, tadā hy āgantukā nānā-janās tat-tad-rūpāṇāṁ jānānāḥ paritaḥ parihāsyante;


    yatra ca kutrāpi yadā sadā paramānanda-syanda-sandoha-dohana-kānti-kandalī-lambhita-sukha-tandraḥ śrīman-nanda-kula-candraḥ svayam āloka-sudhayā loka-cakṣuś-cakora-vārapārāṇām āpūrayati, tadā tūtsavānām api mahān utsavaḥ sphurati |

[70] atha sabhā-valayam antarā ca kakṣyā-pañcakatayā labdha-bodhaḥ sarva-cittāvarodhaḥ sa tu vraja-nṛpāvarodhaḥ samudbhrājate | tatra tam eva hi saha-mātara-pitarādi-vṛndaḥ śrī-govindaḥ svayam āvasati | yatra sabhā-valayāntar-antaḥ paritaḥ parītaś catasro’py antaḥ pṛthag-avarodha-lakṣāḥ kakṣyā lakṣyante | anyā ca pañcamī dhanyā sarva-madhya-labdha-nyāsatayā yatra citrīyate, yasyāṁ tu mahā-prāṅgaṇa-saṅginyāṁ pratīcīm anu svāntara-aṅgam aṅgaṇam aṅgaṇaṁ parito nikāyānāṁ nikāyaḥ sarvato’pi śreyasyā śrīmad-vraja-nara-deva-preyasyā samāśriyate | udīcīm anu sukha-mayūkha-rohiṇyā rohiṇyā | prācīm anu samasta-kṛta-sevena śrīmad-vraja-naradevena | avācīm anu svajana-sabhājana-bhojanāpavarjana-prayojana-sāmagryā |

[71] atha tad-bahir bahir antaḥ-pura-prayuta-vibhāga-pracurāṇāṁ parama-santuṣṭa-jana-puṣṭānāṁ catuṣṭayīnāṁ ca kakṣyāṇāṁ paścān niścita-paścimādi-kakubhaṁ śubhāṁ rītim avalambya sakala-śarma-dṛśvarī śrīmad-vrajeśvarī rāma-ghaṭṭābhirāmaḥ śrīmad-balarāmaḥ sarva-loka-gatiḥ śrīmad-vrajādhipatiḥ sa ca govardhanānandanaḥ śrīmad-vrajādhipati-nandanaḥ patir atīva rājate |

[72] tatra cāharahar aviraha-rahaḥ-keli-kalita-tṛṣṇayo rāma-kṛṣṇayor vikhyāta-tat-tan-nāmasu madhyama-kakṣyā-dvaya-dhāmasu parama-ramā-gaṇa-śreyasīnāṁ preyasīnām āvāsa-prāsādāvalir udbhāsate; [73] yatra cāveśanam anu sāveśaṁ nānā-kalā-kalāpaṁ kalayantīnām ālīnāṁ nija-nija-yūtha-varūthapāyāḥ paramāpūrva-pūrva-pūrvānurāgādi-kathānikāyāṁ gāyantīnāṁ madhu-madhura-kākalī-kulāni tatrakīyaṁ sarvaṁ tarv-antam ārdrīkurvanti, kim uta bahu-kaṣṭa-sṛṣṭatayā mithunī-bhūtaṁ tat tan mithunam |

[74] tayor dvayor āvaraṇatayā lakṣye ye cānyatare pratyantara-kakṣyam eka-bhūma-dvi-bhūmatādi-prakāreṇādhika-bhūmikā-racanābhir uccatara-rītikāyāḥ samāna-māna-gṛha-sva-sva-vīthikāyā dhāriṇī goloka-dharaṇī-loka-hāriṇī bhavati | tatra sarvās tu gṛha-lekhā-maṇi-bhitti-sambadhya-madhya-rekhā-labdha-dvaividhyā samantād ubhayataḥ-sthita-dvāratayā paraspara-sammukhatā-śobhānandita-dig-antāḥ kaimutyam āsādayanti | 

[76] yatra ca sarva-madhyamāvarodhasyādhimadhyaṁ bṛhat-prāṅgaṇam adhikṛtyākhaṇḍa-puṭa-bhedana-mukuṭa-bhaṅgī-laṅginaṁ niśreṇi-śreṇi-miśrāntaḥ-śvabhra-śubhra-laghu-laghu-dvāra-sukhāroha-sañcāra-merv-ākāra-cārv-aṅga-kuṭṭimād upari paritaḥ stambha-vāra-saṅgatam agāram ekaṁ sarvataś calat-patākam avalokyate | [77] yadā ca tasya sarva-kakudam udañcitasya dhiṣṇyasya purūpari cālaṅkariṣṇutayā śrī-kṛṣṇaḥ svayaṁ vartiṣṇur bhavati, tadā sarva-jiṣṇu-tad-uparicariṣṇu-jiṣṇu-nīla-maṇir iva kaṁ vā tal-loka-bhaviṣṇu-lokaṁ kānti-kandalībhir na puṣṇāti?

[78] yā ceyaṁ karṇikāyām upari purī, tad-adhastād anyāpi samantād asti, kintu sā prati-kṛṣṇa-kāntā-dhāmany eva nijāṅgana-nibha-patra-paṅkti-sīmany eva cāyantrita-dvāra-gaṇeti pareṣām ajñātā, dyumaṇivan-maṇi-gaṇa-samujjvalālaya-kalāpā, vātānīta-sujāta-parimala-sampātā, nirjanatā-janita-svairatānārata-rati-pradā, śayyāsana-cchatra-cāmarādi-sāmagrīti-bahula-śatī-prītidā-nānā-krīḍā-bhāṇḍa-maṇḍala-maṇḍitākhaṇḍa-maṇḍapā, tat-tac-ceṣṭādhiṣṭhāna-nara-mṛga-pakṣi-pratikṛti-lakṣa-vilakṣitā preyasīṣu vibhakta-pradeśa-viśeṣā śeṣālayāyate | yatratyena pathā yathāvat preyasī-nāmānandanaḥ śrīmān nanda-nandanas tatra patra-samudyad-udyāna-vṛndam amūbhir anuvindann atīva nandati | tasmād udyānād antar-dvāreṇa caturasraṁ pratyudyānam api vindati |

[79] evaṁ śrī-balarāmasya rāma-ghaṭṭākhya-nija-krīḍā-vana-gamanaṁ ca tala-vartmanaiva vartate, kintu saṁkṣiptatayā nihitena patrāvali-paryantāla-vāla-pihitena mantavyam |

[80] tām etām uparigatāṁ śrīmad-vrajeśvara-purīṁ pari tu ślokāḥ parigīyante—

yastāṁ patākā mṛdu-vāta-kampitā

nānāmukhībhāvam itāḥ punaḥ punaḥ |

saurabhyam āyāti yadā yatas tadā

vivṛtya paśyanti diśām amūm iva ||55|| [upajāti 12]

nityaṁ sudhā-dhāmaja-dhāma-saṅgataḥ

pūrṇāṅgatām aṅgala-saṅgatiṁ gatāḥ |

yatrāpi kumbhā vidhu-kānta-sambhavāḥ

kūṭāntaratva-mukuṭā iva sthitāḥ ||56|| [indravaṁśā]

yatrānvitā kumbhā vidhukānta-sambhavāḥ

kūṭāntaratna-mukuṭā iva sthitāḥ |

yatrānvitā svacchatayā vibhātayā 

hīrādi-ratna-cchadir ālir īkṣyate ||57|| [indravaṁśā]

mayūra-pārāvata-kokilādyā

vasatni yasyāṁ tu vināpi yatnam |

śabdāyamānā vipinasya tair ye

vivāda-saṁvādavad ācaranti ||58|| [upajāti 11]

vicitra-ratnāvali-citra-carcitā 

sauvarṇa-bhittiḥ paritaś cakāsatī |

gopāla-bālyādii-vilāsa-mādhurīḥ

sākṣād ivālakṣayate śiśūn api ||59|| [upajāti 12]

vistāritotsaṅga-nibhair alindaiḥ

śliṣyanti kṛṣṇaṁ bhavanāni nityam |

yeṣāṁ sadāntar nivasanti te tad-

bhaktā amī tādṛśatāṁ vrajanti ||60|| [indravajrā]

prāṅgaṇāni maṇi-darpaṇa-cchavīny

ullasanti sadanāvalīm anu |

yeṣu nūtana-vadhūr bakāntakaṁ

vrīḍa-namra-vadanāpi vīkṣate ||61|| [svāgatā]

candrakānta-maṇi-baddha-bhūtale

palvalāni ca lasanti sarvataḥ |

rādhikādi-mukha-kānti kandalī 

yāni pūrayanti hanta sarvadā ||62|| [svāgatā]

lokaḥ śrīnātha-loka-pratiruci-vijayī kānanaṁ śrī-spṛhājid-

vāsaḥ śrī-rājadhānī-nikhila-śubha-rucāṁ vāsinas te ta eva |

bhoktā kṛṣṇaḥ sa bhogyaḥ praṇaya-madhurimā śaśvad ity evam asmin

pratyekaṁ sarvam antaḥkaraṇam atigataṁ kas tad-antaṁ labheta ||63|| [sragdharā]

[81] tat-prema-śarmaṇāṁ sarvātiśayi-dharmatāyām aham api marma-vettā, yataḥ—

harir gopa-kṣauṇī-pati-mithunam anye ca vibudhā

na naḥ krūraṁ cittaṁ mṛdulayitum īśā lavam api |

aho teṣāṁ premā vilasati harau yas tu balavān

harer vā yas teṣu drutayati sa eva pratipadam ||64|| [śikhariṇī]

[82] ataḥ sarvataḥ kṣemāṇāṁ sa eva premā sarvatra sphurati | tathā hi—

hariḥ premā sākṣād iva bhavati kiṁ vā vraja-janas

tayor ekasmiṁś ca sphurati sa hi śaśvat sphurati naḥ |

idaṁ vāraṁ vāraṁ vidhi-śiva-surarṣi-prabhṛtayaḥ 

sphuṭaṁ kartuṁ śaktiṁ dadhati natarāṁ yat kiyad api ||65|| [śikhariṇī]

[83] sa tu paramāścarya-caryaḥ, yataḥ—

tadīyānāṁ premā yad api kṛti-caryātiga-sukhas

tathāpy uccair hetur bhavati hari-sāhāyaka-vidhau |

jagat-kārye yadvac chruti-mata-para-brahma nitarām

acintyo yo bhāvaḥ sa hi na hi vitarkaṁ viṣahate ||66|| [śikhariṇī]

[84] yasmād evaṁ sa eva cittam ākarṣati, tasmāt—

jñātvā karma svayam uta parāt kṛṣṇa-tṛṣṇānukūlaṁ

tasminn antar bahir api sadā gopa-rājāvarodhe |

yātāyātaṁ muhur atitarāṁ kurvatām ādṛtānām

apy utkaṇṭhācalita-manasāṁ mānasaṁ bhāvam īhe ||67|| [mandākrāntā]

[85] tatratyānāṁ samūhāvalokanaṁ tu parama-paramādbhutam, tathā hi—

udghūrṇante priya-parijanāḥ snigdha-bhāvā yathā-svaṁ

gopa-kṣauṇī-patim anugatās tasya cātma-dvitīyām |

yau premākhya-prabala-raśanā-yantranāt kṛṣṇa-kānti-

jyotiś-cakre ravi-śaśi-tanū ye ca nakṣatra-saṅghāḥ ||68|| [mandākrāntā]

[86] gānaṁ tu pratigaṇaṁ sādhāraṇam api kañcid viśeṣaṁ vahati, yathā—

janmādy-arbhakatā hareḥ pravayasāṁ madhye-sabhaṁ prāyaśaḥ 

paugaṇḍādiṣu nirjarāri-vijiteḥ prāyaḥ suhṛn-maṇḍale |

kāliyāidiṣu durjaneṣv api kṛpā-bhakta-vraje’nalpaśaḥ

prāyenātmani rāga-rītir abhitaḥ kāntā-gaṇe gīyate ||69|| [śārdūlā]

tatra ca—

saṅgāne ced bhajati murajid-bhakta-mātraṁ vimohaṁ

śarmāśarmāpy anumiti-miyān tarhi na prekṣakāṇām |

śāntir dāsyaṁ sahacara-daśā vatsalatvaṁ tathānyad

gacched eṣāṁ hṛdi katham iha kṣīra-vār-vad vivekam ||70|| [mandākrāntā]

[87] hanta! padya-dvayam idam ālole manasi udbhūya tad evāndolayati | yathā—

mātar mātar janani mama tad dehi dehīti śabdair

vatsāyuṣman suta vadasi kiṁ prāṇa-lālyeti cārdraiḥ |

nānālāpa-praṇaya-valitā māṁ balāt sneha-mudrā 

tasmin goṣṭhe smarayatitarāṁ tau savitrī-kumārau ||71|| [mandākrāntā]

geheśi tvaṁ carita-sukṛtā hanta vatsas tvad-agre

vakti psāti prathayati ruciṁ yācate jāhasīti |

ardhād evaṁ sthagita-vacanaṁ sneha-pūrād vrajeśaṁ

dhyāyed vṛttiṁ bata na labhate man-mano bambhramīti ||72|| [mandākrāntā]

iti śrī-śrī-gopāla-campūm anu 

śrī-goloka-rūpa-nirūpaṇaṁ nāma 

prathamaṁ pūraṇam 

||1||

(2)

atha dvitīyaṁ pūraṇam

śrī-rādhā-kṛṣṇābhyāṁ namaḥ |||

[1] atha kathā-prathanāya grathanam idam ārabhyate | [2] svabhajana-lasan-mānasa-san-mānada-janmādi-līlā-bhavyāya bhuvy āvirbhāvitasya tasya nija-vraja-loka-cakrasya dantavakraṁ hatavatā śrī-bhagavatā tatra vigata-sarva-śoke goloke punar api saṁśleṣaḥ sādhita iti campū-dvayasya pratisampūrti-vakṣyamāṇa-sapramāṇa-kathā-lakṣyatayā viviktam eva vyaktīkariṣyate |

siddhe tatra tu saṁśleṣe kutrāpi rātriviśeṣe śeṣe golokādvandva-mahendra-dvāri hāri dundubhi-dvandvam unnanāda |  nāda-viśeṣa-miṣeṇānandam evedam ujjagāreti matvā, loko’py ujjajāgāra |  na ca sa eva kevalaḥ, kintu kṛṣṇāvaloka-tṛṣṇayā saha, yathā kamala-samūhaḥ parimala-dhārayā |  atha nija-nija-vṛndinaḥ sūta-māgadha-vandinaḥ śrīman-nanda-rāja-pura-virājamāna-bṛṁhita-siṁha-dvāri sarvordhvaṁ vindamānāṁ candra-śālikām adhiruhya, nūtanāni pūtanādi-dantavakrānta-durbuddhi-śakrāri-cakra-vadha-sambaddhāni virudādi-cchandāṁsi svacchandatayā naṭanta ivāparyantaṁ paṭhantaḥ samantād eva jana-sandoham ānanda-dohaṁ lambhayāmāsuḥ | sānurāga-rāgāvali-vibhāga-laṅgima-saṅgīta-saṅgi-tal-līlā-kathākulam apy ākalayāmāsuḥ |

[3] tadā muhur api harer avadāna-gānato labdha-toṣa-poṣā ghoṣādhipati-dampati-mukhāḥ parama-sukhād atiśasta-vastrālaṅkāra-bhāraṁ tebhyaḥ svayam īhayā vihāpayāmāsuḥ |  kintu śravaṇe’pi tṛptir na kḷptim avāpa, kathaṁ vā tatrāvaśyam eva vaśanīyā sātiḥ sātim āsīdatu?  tad anu ca samudbhūta-prema-rasa-rāśir vraja-vāri-rāśiḥ svayam eva nija-nija-hṛdayaṅgama-vraja-maṅgala-śyāmalāṅga-saṅgāna-taraṅga-saṅgha-saṅgitayā viśva-vismaya-kāritāṁ saṅgatavān |  tatra ca, gīyamānatayā sannidhīyamānasya tadīya-yaśasaś candramasaḥ samatām anumimīmahe |

[4] yadā tu śrīla-gopāla-līlā-gāna-grahilā mahilā gātum ārabdhās tadā sarva eva satṛṣṇās tūṣṇīm āsan, kṛṣṇa-muralī-kākalīm anu kokilā iva |  yad eva gānaṁ vaidagdhī-digdha-kaṅkanādi-jhaṅkārālaṅkṛta-manthāna-nirghoṣaḥ svara-tālādi-dānam iva kurvāṇaḥ sva-poṣaṁ pupoṣa |

[5] tad evaṁ sati, sarvataḥ-sāreṇa sapramāṇa-varṇayitavyānusāreṇāpagatāpara-pati-bhramāḥ sarvā eva vraja-ramā māravāṇa-dalita-marmāṇas tad-eka-sevā-

dharmyeṣu nija-nija-harmyeṣu samam eva labdhāgamanaṁ tam ekam eva ramaṇaṁ ramaṇatāṁ gamayamānā na virāmam icchantīti sakhībhir eva prābhātikarāgamaya-gāna-narmaṇā tasmād uparamayāmāsire |

[6] tac ca na sahasā, kintu kramaśaḥ |  tathā hi,

bāhū viślathitau ślathīkṛtam uro vaktraṁ daracyāvitaṁ, 

talpād utthitam ekadā vinimayenālambya yatnān muhuḥ |

yābhyāṁ sparśasukhāgraho’pi damitas tābhyāṁ haripreyasī

vyaktibhyāṁ bata soḍham atra sahasākraṣṭuṁ na dṛṣṭiṁ mithaḥ ||1||

							[śārdūlavikrīḍitā]

[7] hanta, tāsu ca sarvādhikā yā tu rādhikā, sā khalu tad-ārambha-sambhavād eva prāyaḥ sarvadā mūrcchām ṛcchati |  yatra ca,

	“pūrvānurāga-galitāṁ mama lambhane’pi

		lokāpavāda-dalitām atha mad-viyuktau |

	dāvānala-jvalita-jāti-vanī-sadṛkṣām 

		etāṁ kathaṁ katham ahaṁ bata sāntvayāmi?” ||2|| [vasantatilakā]

iti sadā bhāvayantaṁ, samprati cātivyagrībhavantaṁ vraja-yuvarājaṁ prati samāśvāsanayā viśvāsanayā ca tāṁ vyavahitāṁ kurvāṇāḥ, prāṇa-tulyāḥ paramālyas tadīya-tāmbūlodgārādi-saṁvalanayā cetanām ālambayanti; samantād api sāntvitām atha pṛcchanti ca, “hanta, keyaṁ tava rītiḥ?” iti |

[8] sā punaḥ sāsram āśrāvayati,

	“na mūrkha-dhīr asmi na vā durāgrahā

		śarīra-bhogeṣu na vātilālasā |

	kintu vrajādhīśa-sutasya te guṇā

		balād apasmāra-daśāṁ nayanti mām ||3|| [vaṁśasthavilā]

[9] “kiṁ kurmahe?  yayā marma-pīḍayā kvacana ca śarma na labhāmahe vayam” iti |

[10] atha punar vyākulī-bhavantī sā śubhra-dantī rasāntareṇa tābhiḥ sāntvitī-kriyate |  tad-dine tu tad idam ācacakṣe: “aśeṣa-maṅgala-saṅgatācaraṇānāṁ śrī-vrajeśa-gṛhiṇī-caraṇānām ādeśa-praveśa āsīt, ‘hanta, sarvā evārvācīna-vayasaḥ samāgatāḥ, mat-prāṇādhikā rādhikā katham adhunāpi nāgatā?’ iti |”  tad evam avadhāritavatī śrī-rādhāpi sāvadhānī-bhavantī, śīghram eva prātar aucitīṁ vidhāya, sarvābhir evopaśāya-viśāya-valitābhiḥ kalyam ākalya militābhir lalitā-viśākhādi-sakhibhiḥ sārdhaṁ śrī-vrajādhīśvaryā dhāma jagāma |  gatvā ca, parama-kānta-sva-kānti-kandalībhir antima-gatābhīra-kāntāḥ samantād apy antar-bahir api devayāmāsa | [11] yatra tāsāṁ nirnimeṣatā ca jātā |  sambhāvanāvatī bhāvanā ceyaṁ,

	“adhi-vidhu nīlāmbuja-yugam    api tila-puṣpaṁ sabandhūkam |

	yasyāṁ kanaka-latāyāṁ  seyaṁ kṛṣṇāṅganā citram ||”4|| [upagīti]

[12] atha bhakti-tṛṣṇaṅ-manāḥ kṛṣṇa-jananīm anu mānanīyatayā nijam ānanam avanīm avanīya nanāma | sā ca tāṁ saha-sabhyānandam abhyanandat | tatra ca,

	asau caraṇayor natā śirasi hastam ādhatta sāpy

	asau bhuvi tathā sthitā kacam ajighrad utthāpya sā |

	asau kucita-vigrahā bhuja-tale nidhāyātha sā

	sa-bāṣpakam udaikṣata dvayam aho dvayoh kiṁ bruve? ||5|| [pṛthvī]

[13] tad evam api rohiṇī-prabhṛtīnām ādarāya bhṛta-nibhṛta-saṅkocām ālocayantī rājñī tām anujajñe, “putri, vandasva vandana-yogyāḥ” iti |  sā ca ramya-guṇā puru-nipuṇā bhakti-pūrataḥ sarvā eva gurūr avanamya dūra-deśa eva niveśaṁ  vinata-vaktram āsasāda | 

[14] atha lalitādis tad-āli-pālir api tāsu guru-vanitāsu tadvad eva kṛta-varivasyā tasyā eva sadeśam upaviveśa | [15] tataś ca śrī-rāma-prasūḥ spaṣṭam ācaṣṭa, “vrajeśvari, sarva-sukha-rohiṇī rohiṇī-tārādya vidyate |  tad ādiśyatām: iyaṁ sad-bhāva-dhūta-sarva-diśya-vadhū-naipuṇyā, pākādi-sādguṇyāya pūrvam eva somābhānulomatayā yā rasavatīṁ pratītāḥ samam anyā dhanyā maṅgalādyā maṅgalārāma-rāmānuja-rāmās, tathā yāḥ parāpara-nāmānaḥ kalyāṇārāma-rāma-rāmāḥ samantād apy amūr amūm evānuvartantām |  lalitādyāḥ punar asyāḥ kāya-nikāya-rūpā eveti, na sāhāyakāyāsmābhir niyojanīyāḥ |”

[16] atha tayāpi tathādiṣṭā śiṣṭāṅganā-gaṇa-gaṇeya-guṇā śiro namayitvā sakhīṣu tirobhūya tat-kālam eva cacāla |

[17] atha prasaṅgam anyam api saṅgataṁ prathayāmaḥ | [18] atha dhṛta-praṇaya-naya-sārā vayasā mahasā sahasā ca kṛta-savayasaḥ sabhānukārāḥ, svakula-paramparā-gata-paricāraka-śūdrābhīra-kumārāḥ svāvasara-visara-prāptāvasaratayā prātar eva mohanāgāra-dvāra-sāram āvrajantaḥ samaṁ virājante sma |

[19] tataś ca snānīyādi-ramya-karais taiḥ kiṅkarair anugamyatayā sa tu vara-kiśora-vayā nikhila-trātā rāma-bhrātā prātar-ācārā-caraṇāya sadeśam upaveśa-pradeśaṁ pūrvam eva viveśa |

[20] tatra ca narma-maya-śarmada-praṇayā vaiśyābhīra-tanayāḥ sakhāyaḥ subalādayaḥ samam eva samagaṁsata |  taiḥ saṅgataiḥ saha tu vilamba-kathantā-kathāvalambena mithaḥ parihāsa-vilāsa-kautukī varāsanam adhyāsāmāsa |  te sarve premṇā paricaryāyāṁ param āścarya-caryāḥ, yataḥ—

	ādeyādhārādi-bhāvena bhedāt    

		prāṇā bhinnāḥ prāṇinaḥ santi bhinnāḥ |

	ye kṛṣṇādyāḥ snigdhatā-śarma-bhājaḥ    

		prāṇā jñeyās te mithaḥ prāṇinaś ca ||6|| [śālinī]

[21] prabhāte ca prabhāte, tādṛśānām madhye tādṛśasya tasya tu,

śrīmad-vaktra-karāṅghri-dhāvana-kalā tailādibhir mardanaṁ

snānaṁ gātra-mṛjāṁśuka-dvaya-dhṛtiḥ sācāma-puṇḍra-kriyā |

prātar dharmaga-karma divya-vasanaṁ ratnāvalī-maṇḍanaṁ

vaṁśī-śṛṅga-śikhaṇḍa-daṇḍa-kalanā mac-cittam ākarṣati ||7|| [śārdūla]

[22] teṣu ca keṣucid aṅga-sevakeṣu viśeṣaḥ śeṣa-vacasām api śeṣasya viṣayāyate |  yataḥ,

saurabhyaṁ śirasaḥ padāmbujayugaṁ bāhuprasārādikaṁ

labdhvā-śleṣaviśeṣatāṁ dadhati ye kṛṣṇasya tṛṣṇānvitāḥ |

vātsalye pariṣevaṇe sakhipade kānta-sthitāv apy amī

saukhyaṁ yat tad aśeṣam eva dadhate premṇā tadabhyaṅginaḥ ||8|| [śārdūla]

[23] atha tasmāt taiḥ parivītaḥ pīta-vasanaḥ svāṅgana-praveśam aṅgīkurvan sadeśa-samavayaskābhiḥ samaṁ, jananyā jīva-nyāsa iva pratimayā labhyate sma |  tatra ca,

“āgacchaj jayatād aho madhuratā nirmañchanadravyatāṁ

gaccheyaṁ, mama dṛgdvayasya bhavatād atrātipakṣmāsthitiḥ |”

itthaṁ kañjavilocanasya kalayann ākasmikīm āgatiṁ

citraṁ citrajanaḥ sadā bhajati ced āsāṁ tu kiṁ tad bruve? ||9|| [śārdūla]

[24] atha guravaś ca tā rajanijanitatadvirahajvālākalitasnehapūravaśatayā muhur agurutām āsādyānavadyāmodam āviṣkurvatyaḥ pūrvadiṅmukhamahā-mandirālindād avateruḥ |  tatra pūrvaṁ mātā vatsam iva mātā vatsaṁ militavatī, yatra rohiṇy api rohiṇīvad ūhāñcakre lokacakreṇa | [25] śrī-govindaś ca dvayor api tayoḥ padāravindaṁ kramād vanditvā nanditvā, mānyānām anyāsām api yathānyāyaṁ mānam unnamayāmāsa |

[26] tadaiva ca śrīnīlāmbaram anu samāgatikarāḥ sahacarāḥ śrīdāma-sudāmādayaḥ śrīharisahavihārivitatayas, tathā sarvavidyāpaṭavaḥ purohita-baṭavas, tathā kāścid anyās tatprasūsamānamānanīya-tanmānanīyādi-varāṅganāsu gaṇyās, tathā sarvasukhadohāḥ svasṛsvasrīyādisnigdha-sambandhinīsandohās tatpradeśaṁ viśanti sma | [27] vāraṁ vāraṁ pratyekam utthānādyabhāvārthaṁ tathaiva hi sarvair maryādā paryāpitāsti |

[28] atha khalu siddhānāṁ pariṣadi yogamāyeti prasiddhā bhakti-siddhānta-sad-bhāva-rate śrīmad-bhāgavate ca yoga-māyām upāśritaḥ ity ādinā bhagaval-līlādhikāritayā siddhā svarūpa-śaktiḥ svābhivyaktim antareṇa rūpāntareṇa tāpasīti vyavasīyate, yasyāḥ paurṇamāsīti nāma-vyāhāra-vyavahāra āsīt |  tasyām āgatāyām agarveṇa sarve’pi sa-sambhramam abhramaṁ namaḥ samam akurvata |  tayā cānandād āśīrbhiḥ sphuṭam abhyanandiṣata |

[29] atha yaś ca sarva-vidyā-niṣṇātas tasyāḥ snātakaḥ śrī-kṛṣṇasya rahasya-narmāṇi baddha-tṛṣṇatayā tad-vayasyatāṁ vaśyatām āninye, yaś cāvidūṣaṇa-bhāva-rūṣita eva devarṣi-prakṛtitayā tasya kautuka-kṛte vidūṣakatām api vibhūṣayati sma, sa khalu madhumaṅgala-nāmā narmaṇā marma-sparśi-kutuka-racanair āśīr-vacanaiḥ sarvān amandam ānandayāmāsa, nidhim iva hari-sannidhiṁ cānañca |

[30] tataś ca parasparaṁ kara-baddha-karau sitāsita-kumāra-varau mātṛbhyām 

ubhayataḥ pṛṣṭhataḥ pradatta-hastau smita-vaśaṁvada-vadana-śastau mandaṁ mandaṁ tad evāmandam alindam avindatām | [31] suvarṇa-svarṇa-kirmīrita-prayatna-nirmita-pṛthu-ratna-pīṭham abhi pṛthak pṛthaṅ niviṣṭavantau sudhā-vṛṣṭim iva ca sarveṣūpaviṣṭeṣu dṛṣṭiṁ sṛṣṭavantau |

[32] atha pratimāsyā seyam āsyā janma-tārā-gamana-mayīti śrī-yaśodā-yaśo-dātus tasya tadā tad-ācāryāṇām arbhakā darbhakāgrīya-nīrābhiṣekaṁ vivekātirekavantaḥ śantama-mantra-pravacana-sacanayā racayāmāsuḥ |  tataś ca,

mantrā gītāni vādyāny api ca jaya-ravāḥ kṛṣṇa-śobhās tadīya-

preyo-vargāti-citra-praṇaya-vilasitānīti parvaṇy amuṣmin |

pratyekaṁ tat tad ekībhavanam api tadā prāpa rucyatvam uccaiḥ

śṛṅgārādyo raso vā kavi-kṛtir athavā ṣāḍavo vāpi yadvat ||10|| [srāgdharā]

tasmin nīrāja-nirmañchana-bhavika-padārthāli-saṁsparśanānām

ājyādarśādi-darśa-dvija-nija-janatārcādikānāṁ śubhānām |

kṛṣṇo gotrādir āsīt pravara-vara-daśāṁ tāni jagmuḥ samantād

yebhyo’nye ca prathante śubha-śata-nivahasyānvayāḥ sarva-loke ||11|| [srāgdharā]

brāhmaṇyas tv adhikacam acyutasya dūrvā

pūrvāṇi nyadhiṣata tatra maṅgalāni |

yady āśīrvacanam ihārurodha bāṣpaḥ

kalyāṇaṁ bata bhavatān manorathasya ||12|| [praharṣiṇī]

dṛgambhaḥ-stambha-ruddhāpi kurvatī tilakaṁ prasūḥ |

kuryāt kiṁ yadi sāhāyyaṁ nākariṣyata rohiṇī? ||13|| [anuṣṭubh]

mātuḥ pitus tasya ca tatra mātṛ-

bhāvānvitā-bhrātṛ-vadhū-svasṝṇām |

upāyanaṁ puṇḍram itīyatī gīr

āsīt tadīyārtha-caye mitir na ||14|| [upajāti]

[33] atha prācī-gata-dvitīya-prakoṣṭhād āgamya ramya-kumāraḥ kaścid ācaṣṭa, yaḥ khalv etad-artham eva pūrvaṁ visṛṣṭaḥ |  “śrīman vraja-rāja-kumāra, śrīmad-vraja-rāja-sabhāyāṁ sarva eva parvaṇīha saṁvalitā vartante, kintu bhavad-yātrā-dvāra-mātrāvalokinaḥ |  yāni ca sarvārādhana-dhanāni śrīmad-vraja-rāja-caraṇa-rājīva-parisarāya sajjitāni bhavad-visarjitāni tāmbūla-dukūlādīni, tāni cādhunāpi mūrdhānaṁ dhunānā nopayuñjate sma |”

[34] atha so’pi tad avadhārayann eva, tad evāvadhārayan mātaram anu kātara iva niṣkramaṇa-klama-samanujñā-yācanam anusandhāya, praṇāmādinā paurṇamāsīm uṭaja-gṛhāya vihāya, śrī-rāmam agre vidhāya, śrīdāmādīn parito nidhāya, paścimāgrima-prema-dolāyamāna-svāntas tato niṣkrāntaḥ; sahasā mahasā vṛtaḥ sabhyālibhir abhyālokayāñcakre |

[35] atha sodita-meghāś cātakā iva, labdha-candrāś cakorā iva, saṅgata-jalā jala-janmāna iva, samunmīlita-prāṇā dehā iva, sarve’py ānanda-garveṇa vandi-vṛndādi-kalita-kolāhalena ca samam eva samuttasthuḥ | [36] kintūtkalikā-kalita-manaso’pi sva-sva-maryādayāparyāpitā iva labdha-stambhārambhās tatra tatra kevalaṁ sthitavantaḥ | yuktam eva ca tat proktaṁ, yatas tasmin khalv asmākaṁ śrī-nanda-vraja-rāja-grāme tat-tat-prema-viśeṣa-rīti-nītir eva grāmaṇīr iva vartate |  [37] tathā hi, kadācit kasyacit kañcit prati vacanam,

“tau śubhra-dyuti-nīrada-dyuti-harāv indrāśma-hema-prabhā

hṛd-vastrau sita-kañja-nīla-kamala-śrī-cori-cārv-ānanau |

cañcat-khañjana-gañjanākṣi-yugalau dantīndrajid-vikramau

tān astambhayatāṁ janān yad akhilāṁs tan mitra citraṁ na hi ||”15|| [śārdūla]

[38] yadā ca dakṣiṇe sarvānarvācīna-māhātmya-guravo guravo babhūvuḥ;  te ca sarve pūrva-pūrvataḥ pūrvajā eva tasthuḥ |  yatra purohitāḥ svayam anargham arghyaṁ dadhānāḥ sarvataḥ pūrve bhavantaḥ sva-nāma-niruktim iva vyaktīkurvanti sma, “puro dhīyante” iti |  tad etad api yuktaṁ, śleṣeṇa ca prathamato hitās ta eva hi bhaṇyante |

[39] atha tādṛśa-nija-kula-candra-premānandāmṛta-tundilitatayā kila śrīmad-upanandābhinanda-nanda-sananda-nandanādi-nāmānaḥ prabala-nandana-sneha-madhura-dhāmānas, tān anu ca premṇā samyag-bandhutā-bandhinaḥ sambandhinaḥ parāpara-nāmānas tan-milanam anusandhāya sthitāḥ | 

[40] atha vāme’pi tathaivālaghu-premṇā laghūbhavanto laghavaḥ samavatasthire | [41] sarve caite yathā-pūrvaṁ yathā-yathaṁ sarva-cittārāmeṇa rāmeṇa saha hāriṇā hariṇā militāḥ samunmīlita-bhāvā babhūvuḥ, candramasaṁ vindamānāḥ kumuda-sandohā iva |

[42] tataś ca kṣaṇa-katipayād akṣīṇānanda-vṛndārpita-satvara-visṛtvara-mohād unmagneṣu teṣu tadīya-śrīman-mukha-nirīkṣaṇa-lagneṣu śrīmān vraja-rājas taṁ vyājahāra,  “tāta, tavādya vidyate sarva-sampan-mayī janma-tārā |  tasmād vraja-dhāma svayam ā madhyāhnam adhyāsitavyam |  go-sambhālana-pālanāya punaḥ prātar eva mayā samayāsthitā yuktā niyuktāḥ santi |  svayam atha prathama upaviśya dṛśyatāṁ svajana-vrajaḥ” iti |

[43] atha so’py avācīnatā-samīcīna-śiraskatayā rājñāṁ tām ājñāṁ mālām iva śirasi nidhāya, śrī-rāma-mukha-tāmarasam avadhāya, svajana-vraja-sahitatayā sahitam adhiruhya catuṣka-deśa-gataṁ puṣkalam upaveśa-veśma valita-smitaṁ tārā-patir iva pūrva-parvatam adhyāsitavān |  viprādi-sampradānatayā yathā-yathaṁ gavādikam api sātavān |  tataś ca tasminn upaviśya, punas tāmbulādi-saṁvibhāga-sukha-saṁvalanayā sambandhibhir mitho narma-saṁvāda-sambandhi-sandhi-kutūhalaṁ kalayāmāsa |

[44] muhūrtād atha kaścid antaḥ-pura-sāraḥ kumāraḥ samāgamya sāmyenopaviṣṭayor jyāyaḥ-kaniṣṭhayoḥ sambandhi-nivahārādhanāya dhṛta-tṛṣṇayoḥ śrī-rāma-kṛṣṇayoḥ karṇābhyarṇaṁ lagitavān, tābhyām anumataḥ punas tad-rūpa-taś citrībhavituḥ śrīmad-vraja-dharitrīśituḥ |  tena ca “adya śrīvatsa-vatsa-prasāda-labdhasya vatsasya śubha-sampan-maya-janma-rkṣam” iti vinaya-sandhena kevalenāñjali-bandhena vyañjanayā bhojanāya yācitāḥ santo’ti-santoṣād vyativīkṣya yugapad utthitavantas te prasthitavantaś cāntaḥ-puram |

[45] athāgrataḥ-sareṇa tena sukumāreṇa kumāreṇa prāṅgaṇataḥ pratiruddha-saṅgamanāsu śuddhānta-saṅgatāṅganāsu praviṣṭās te kaṁsajid-iṣṭā gṛhādi-śobhekṣaṇa-spṛhātaḥ kṣaṇam āviṣṭāḥ, kramaśo bhojanālayāya kalayām-babhūvuḥ |

[46] rāma-kṛṣṇau tu gavālokana-satṛṣṇau tad-aṅgaṇa-saṅgata-merv-ākāra-mahāgāram āruhya, mahī-mahita-māheyī-sthāneṣu pīyūṣa-vṛṣṭīr iva dṛṣṭīr vidhāya, vidheyair vidūra-deśān nideśayāmāsatuḥ, “bho bho gopa-gaṇāḥ, vartmanaḥ savyāpasavyayor eva pātavyā gavyāḥ” iti |  

athāvatīrṇābhyām ābhyām abhyāgatair api,

aguruja-guru-dhūpaḥ śubhratā ratna-pīṭhā-

vali-mad-aśana-pātrāsaṅgi-bhṛṅgāra-saṅghaḥ |

niyata-saciva-lokaḥ sādara-prema cāsīd

iti diśi diśi dharmyaṁ bhoga-harmyaṁ vyaloki ||16|| [mālinī]

“aṅghri-kṣālana-mārjane iha bhavān jīyād” iti prārthanā,

samyag vījanam antarā pramadasūhāsa-prasū-sūktayaḥ |

rucyānāṁ pariveṣaṇaṁ muraripor dṛṣṭi-prasādāmṛtaṁ

yatraivaṁ suhṛdāṁ sabhojana-vidhiḥ sūte na kiṁ vā sukham? ||17|| [śārdūla]

[47] tatrānupayukta-yukta-bhoktṝṇāṁ viprāṇāṁ paṅktir ekatra, sagdhi-digdhānām asandigdha-snigdhānāṁ vaiśya-vaṁśyānām anyatra |  tatra tatra ca vṛddha-madhyama-nava-yauvanānāṁ pṛthak pṛthag iti viyutāv api, mitho yathāsvaṁ parihāsa-vilāsena saṁyutir iva vīkṣyate sma |  na ca kevalena tena, tad-avalocana-samunmīlita-locana-rocana-vilāsālāpa-līlā-rasa-vāridher vrajendra-kula-sudhā-nidher asakṛd anubhava-yaugapadyena ca |

[48] yatra ca sa eva sarva-rasa-satram amatram ekam āsīt |  tatra ca,

parasparasya sphuṭa-hāsa-vārtāṁ

sañcārayantaḥ parito harau ca |

ṣaṇṇāṁ rasānāṁ pariveṣakā ye

te saptamasyāpi babhūvur atra ||18|| [upajāti 11]

[49] yatra parihāsa-bījaṁ ca pṛthag-dig-deśa-loka-prasiddhānām atraiva cānyathā-siddhānāṁ temanādīnāṁ nāma nāmnātuṁ śakyate, nāmāntareṇa vāmnāyate, sad-āmnāya-janmabhir api bandhu-sambandhibhir ity ādi lakṣaṇaṁ lakṣyate |

[50] kiṁ ca, tatra madhumaṅgalaḥ kautukena kenacit prahitena nija-hitena śrīmad-vrajeśaṁ sandideśa,  “rāja-vara, tad etad asmākaṁ brāhmaṇā nivedayanti: ‘śaukla-nāma-dheyaṁ prathamam eva janma tāvad asmādṛśāṁ bhṛśa-śarmaṇe cakḷpe | yad dvitīye sāvitrākhye janmani labdha-sva-kulaiśya-vaiśya-dvijatayā rājanyavad brāhmaṇa-bhojya-pakvānnair api bhavadbhir vidūra-vibhakta-paṅktāv eva niveśitā vayaṁ na pratīmaḥ, tatra kiṁ kiṁ pariveṣitam atra vā kim iti |  tasmād goṣṭhādhipatinā sva-dṛṣṭi-niṣṭaṅkitī-kṛtāny asmat-kṛte punaḥ prathamataḥ sarvāṇy eva temanāni pariveṣyantām |  yāny eva vārṣabhānavy-ādi-sva-hasta-prayastatayā paktāni parama-śastāny uttara-tāpany-anusāreṇa pūrvaṁ durvāsasāpi krodha-durvāsanāṁ nirvāsayatā prasādam api bhāsayatā rasanayābhyastānīti nikhila-miṣṭatāviśiṣṭatayā kila vartmany eva pariveśakaiś coraṁ coram urvaritāni, parāṇy api dṛśaiva bhukta-pūrvāṇi santi, tāni ca bhuktvā vaiṣṇava-yajñāya śruti-smṛti-vihita-hita-pratīkāra-mayaṁ daikṣasam ākhyaṁ tṛtīyam api janma drutam urīkariṣyate' iti |”

[51] tad etad ākalayya kalitaṁ hāsa-kolāhalaṁ, gokula-kuleśvarī gṛhād avakalayantī svayam anala-pakva-tulitāni sūrya-pakvāni bahūny anupa-bhukta-carāṇi vihāpayāmāsa, yena bahulam eva sahāsa-kutūhalaṁ nikhilaḥ kalayām-babhūva |

[52] tad evam udara-pūraṇa-mātreṇa tṛptā, na tu tat-tad-bahula-rasa-pūra-kutūhalena, natarāṁ tat-tad-ānanda-mūlena sad-ānukūla-pīta-dukūlena prati-ruci-nava-navāyamānatā  hi tatrāyatā, tathāpi balād iva parimala-ramaṇīyam ācamanīyaṁ dattam |  gaty-antareṇāsamāpanīya-spṛhaṇīyatā hi tatra bṛhatī |  tataś ca, 

divya-tāmbūla-cārcikya    

vastra-mālya-vibhūṣaṇaiḥ |

arcitā bandhavaḥ sarve     

dakṣiṇābhiś ca bhūsurāḥ ||19 [anuṣṭubh]

[53] lakṣitāyāṁ ca dakṣiṇāyāṁ, madhumaṅgalaḥ sa tu narma-śarmāmṛtam adugdha |  “bho vraja-mahanīyāḥ, nāsyām akṣīṇāyām api dakṣiṇāyām īrṣayā vayaṁ vīkṣaṇīyāḥ |  bhavatāṁ bhuñjānānām ekaika-vyañjana-mūlya-tulyatayāsmākaṁ samastāpi sā na prastāvayati |”

[54] tad evaṁ bahala-hāsa-kolāhala-kutūhale nivṛtte pitaram upetya sarva-sukha-pālaḥ śrīla-gopālaḥ śanaiḥ saniṁ praṇayan sa-vinayam ālalāpa, “arvāg eva sarvān ādāya sabhālaya-valayaṁ svayaṁ tatra-bhavantaḥ samayantu |  vayaṁ tu śrī-rāma-dāma-sudāmādayaḥ samāgata-prāyāḥ |”  tad evaṁ mātṛ-gṛham upetya tām apy uvāca, “mātar, mātṝṇāṁ sambhālanārtham anuyātṝṇ asmān anumanyasva |”

[55] mātā ca kṣarat-kṣīra-kula-kuca-mukulam ālalāpa, “āyuṣman, yuṣmad-eka-prāṇā vayaṁ, tasmān na vilambanīyam” iti |

[56] tataś ca tasyāḥ savayasaḥ pravayasaś ca sarvāḥ saṅghaśaḥ sāsram ūcuḥ, “vatsa, nāmnaiva tā mātaraḥ, eṣā tu tava mātaiva, tasmād asyāṁ kathaṁ na vilakṣaṇaṁ pakṣapātam āpātayasi?”  sa ca nata-vadanaḥ sāsra-smita-vācam uvāca, “mātaraḥ, kiṁ kurmaḥ?  tās tu paśu-jātayo na vivekam ekam api labhante, yato māṁ vinā tṛṇam api na tṛṇvanti |”

[57] mātovāca, “samyag āha vatsaḥ, yato dharma evāsmākaṁ marmabhedī babhūva, yeṣāṁ dhanāni tanayāś ca sadā vanāni nilayān kurvanti |”

[58] kṛṣṇaḥ sahāsam- āha sma, “mātar, atra vane na ko’pi trāsaḥ |  sa tu samūlakāsaṁ kaṣitānāṁ keśiprabhṛtīnāṁ saṅgata eva gataḥ |”

[59] mātovāca, “tarhi kim ākarṇyate, yad adyāpi kiñcit teṣām auddhatyaṁ vidyate, pretānām api tattadākāratayā sadyaḥ pretatāṁ prāptānām iva |”

[60] kṛṣṇaḥ sahāsam- āha sma, “mātar, na te pretajātitām avāptāḥ |  kintu, bhavaccaraṇareṇugaṇaguṇitabhūmim anu maraṇapratāpavargād apavargam eva gatāḥ |  vayaṁ tu māyāmayatatpratikṛtiprapañcasañcayam añcantaḥ sukhasantānāya madhye madhye līlām adhyasyāmaḥ; yathā nilāyanaiḥ setubandhair markaṭotplavanādibhiḥ kauśalyeyalīlām |”

[61] tataś ca sarvāsu gata-sandehāsu snehātiśayāt kṛṣṇa-mātā savyena pāṇinā pṛṣṭham, apasavyena cibukaṁ spṛṣṭvā kṛṣṇajyeṣṭhaṁ prati sabāṣpam ācaṣṭa, “vatsa nīlāmbara, taveyam ambā mama samakṣaṁ bālyād eva tvayi nātīva vātsalyam ullāsayati, kintu svayam udāsīnavad āsīnā bhavati |  tat khalu mama tāralyaṁ katham iva vairalyāya kalyatām?  tasmād aham eva tvām upadiśāmi: pītāmbareṇa samam avilambam evālambanīyaṁ vrajavartma” iti |

[62] atha rāmānujaṁ hitavatī rohiṇy abhihitavatī, “tāta, yaśodāmāta, bālyād eva lālya-bhāvān mātur upadeśaṁ jātu na ca manyase |  mama tu taṁ na matāntaram ātanoṣi |  tataḥ sakṛd api mama nideśam asakṛd iva manyasva |  mātur manas-tāpa-vistārān nistārāya nija-vadanāṁśu-sudhāṁ vistāraya tvaritam” iti |

[63] atha tāsāṁ caraṇa-pātācaraṇāya kṛta-rocane nirmala-kamala-locane sarvābhir anarvācīnābhiḥ saha gṛhaṁ hitvā tat-pāṇiṁ gṛhītvā prāṅgana-saṅgitāṁ gatāyāṁ gopa-pati-pati-vratāyāṁ, sarvataḥ śreyasyas tat-preyasyaḥ sagavākṣa-bhitti-bhittīkṛta-nija-vilokanā vilokayāmāsuḥ |  tathā hi,

autsukyaṁ priya-mādhurī-madhu-madaṁ premātipāta-bhramaṁ

viśleṣāgama-bhītim apy anugatā lajjātiparyākulāḥ |

gocārāya vanāya gacchati harau tasyāṅganānāṁ gaṇāś

citrāṇīva nirīkṣya tasthur abhito dvitra-kṣaṇaṁ bhittiṣu ||20|| [śārdūla]

tatra sati, 

acyutasya nayana-dvayam āsāṁ

tṛṣṇag apy atihriyā nimimīla |

asya mānasam amūr atigūḍhaṁ

paśyatīti milituṁ tad ivecchu ||21|| [rathoddhatā]

yadā ca tāsāṁ sphuraṇaṁ jagāma tan-

manas tad āśaṅkata tāsu rādhayā |

“aho gurūṇāṁ purato vikāritāṁ 

labheya cet kiṁ kara-vaitarām” iti ||22|| [vaṁśasthavilā]

tatra mātṛ-gaṇataḥ krama-pūrvaṁ

prāpya yan baka-śamanaḥ samanujñām |

ambakāny aharata pratibimba-

vyājataḥ svatanugāny akhilānām ||23|| [rathoddhatā]

[64] athāmara-durlabha-cchatra-cāmara-paṭa-puṭa-tāmbūla-sampuṭādi-ghaṭita-karāḥ savayasaḥ karma-karāḥ śrī-rāma-dāmādibhiḥ saha gacchantaṁ tam anvagacchan |

atha tatabhāyāṁ parama-sabhāyāṁ 

pitṛ-mukha-lokān sphurad-avalokān |

sukhayitu-kāmaḥ saha-sakhi-rāmaḥ 

samadhura-veśaḥ sapadi viveśa ||24|| [kusumavicitrā] 

tat-tad-vṛndaiḥ kṛta-pariveṣaḥ 

kṣoṇī-pṛṣṭha-sthita-vidhur eṣaḥ |

kramato dṛṣṭi-bhramaṇābhreṣa-

sthiti-kṛtam akhilān api viśiśeṣa ||25|| [mātrāsamaka]

rahita-nimeṣa-prathitonmeṣa- 

svaka-dṛk-preṣa-pracitānveṣaḥ |

abhavad aśeṣa-cchavi-saviśeṣa- 

sva-tanu-śleṣaḥ śrī-harir eṣaḥ ||26|| [mātrāsamaka]

[65] tad evaṁ labdha-paramānanda-majjaneṣu sarva-sajjaneṣu kula-paramparā-varāvāryaḥ kaścana sūtācāryaḥ katicid ātmīyān parivārya peśala-veśau kāka-pakṣa-keśau kaucid bālakau purataḥ sandhārya tatra prāṭa, pāṭhayāmāsa ca tāv āśīrvāda-virudam |  tau ca cātakānām antas-taḍitvantam iva sāgarāṇāṁ vāri-nidhim iva, dhana-cintācitānāṁ cintāmaṇim iva, jyotir-maṇḍalānāṁ vyoma-maṇḍalam iva, teṣām āśrayaṁ tam ekaṁ śrī-vraja-rāja-kumāram ālokayām āsatuḥ |  tataś ca tau sa-parivāram eva taṁ pārāvāra-rahita-śobhāvāra-vārāṁ-nidhiṁ nidhyāya kṣaṇa-katipayam anudhyāya ca svajana-stambhita-patanārambhau mūrcchā-prāyam ṛcchataḥ sma |  tad-upariṣṭād eva kathañcid viśiṣṭatām āviṣṭau sagadgadaṁ jagadatuḥ, “jayāśeṣa-cintā-ratna-nīla-ratnākara vraja-dharaṇī-dhara! jaya dharaṇī-bhārāvatāra-vitīrṇa-dharaṇī-dhara-śeṣa-paryantāśeṣa-sukha-samāja vraja-yuvarāja! jaya nija-vaṁśāgra-vraja-kīrti-dhvaja-samāna-śubhra-dhāma śrī-balarāma! jaya jaya!” iti |

[66] punaś ca kamala-locanaṁ vilocantāv ūcatuḥ,

	“rohiṇy-udyad-vidhuḥ pakṣa     iva kṛṣṇaḥ sva-janmanaḥ |

	so’yaṁ yaśodānandaḥ san     yaśodānanda-nandanaḥ ||”27 [anuṣṭubh]

[67] punaś ca sāścaryam,

“yaśaḥ praśaṁsanti budhā mudhāgiraḥ

sarvatra śaśvad viśadaṁ bhaved iti |

aho, yaśodā yad asūta sā yaśas

tat kṛṣṇa-rūpaṁ purato vilokyatām” ||28|| [upajāti 12]

[68] tataḥ śrīmān vraja-rājaḥ supralāpaṁ lalāpa, “sarva-sūta-cūḍā-ratna, ratnacūḍa, kāv etau sukumārau kumārau?”

[69] ratnacūḍa uvāca, “sarva-sampad-virājamāna, śrīmad-vraja-rāja, mama bhāgineyau |”

[70] vrajarāja uvāca, “katamāyā bhaginyā bhāga-dheya-rūpāv etau?”

[71] ratnacūḍa uvāca, “asapatna-ratna-garbhā-pate! ratnavatyāḥ |  sā caiṣā bhavad-apūrva-pūrva-puruṣa-puṇya-darśanāya kṛta-parāmarśā samāgatāsti | namaskaroti ceyam |”

[72] vrajarāja uvāca, “bhagini, bhāgadheyena vardhasva |”

[73] ratnacūḍa uvāca, “deva, mama bhaginī-patir apy ayaṁ sumati-nāmā |”

[74] vrajarājaḥ sasmitam uvāca, “bālye dṛṣṭo’yaṁ nātīva niṣṭaṅkituṁ śakyate |” 

[75] taṁ ca satkṛtyovāca, “mānya, svayam agrataḥ samagram ehi” iti pṛṣṭavāṁś ca, “samprati bhavatāṁ kutra bhavanam?”

[76] sa uvāca, “rājavīra, nīradhitīra eva |”

[77] upananda uvāca, “tarhi dūrād abhyāgato’yam abhyāgataḥ |”

[78] atha vadana-sudhā-karāṁśu-sudhā-snapita-dṛgantaḥ smita-madhurādharāvṛta-kunda-koraka-dantaḥ śrī-kṛṣṇaḥ sa-tṛṣṇam iva pṛṣṭavān, “kiṁ-nāmānāv etau?” 

[79] ratnacūḍa uvāca, “prāṇi-koṭi-nirmañchanīya-nakha-koṭe, madhukaṇṭha-snigdhakaṇṭha-nāmānau |”

[80] kṛṣṇa uvāca, “samāna-nāmānau dṛśyete |”

[81] ratnacūḍa uvāca, “sahajāv etau sahajāv eva |”

[82] upananda uvāca, “ratnacūḍa, kiṁ khalu bhavad-vidyām anavadyād adhītavantāv etau?”

[83] ratnacūḍa  uvāca, “atha kim, ākasmikatayā vismāyakau guṇa-viśeṣāv apy anayoḥ staḥ |”

[84] upananda uvāca, “kau tau?”

[85] ratnacūḍa uvāca, “sarvajñatā tad-avitā kavitā ca |” iti | [86] tataś ca sarve sāścaryaṁ paśyanti sma |

[87] vrajarāja uvāca, “mānya sumate, kuta etat-prabhāva-bhāvitav etau?”

[88] sumatir uvāca, “viśva-pāvana, svaccha-kīrte, pṛcchyetām etāv eva |”

[89] vrajarāja uvāca, “āyuṣmantau, yuṣmad-vṛttenāsmākaṁ cittaṁ vismayam evāviveśa, tasmād apanīyatām ayam |”  

tau ca sāñjali-vacasā vyānañjatuḥ, “śrī-goloka-loka-deva, śrī-guru-prasāda eva sarvatra durvāraṁ kāraṇam iti tatrabhavanta evānubhavanti |”

[90] vrajarāja uvāca, “ke khalv īdṛśa-mahā-mahimānas te?”

[91] atha tau punar ghaṭita-kara-puṭāv ūcatuḥ, “sugṛhīta-nāma-dheyā mad-vidha-bhāga-dheya-rūpāḥ sarva-sukha-varṣi-śrī-devarṣi-caraṇāḥ |”

[92] atha sarve’py ūcuḥ, “tarhi nāścaryam idam |”

[93] punaḥ tāv ūcatuḥ, “samprati ca yad-upadeśād vṛndāvana-deśam āgatā vayam |  nūnaṁ yat-prasādād eva deva-varga-durgama-samadhigamasya bhavābhibhava-bhāvana-bhāvanasya tad etad bhavadīya-vaibhava-pradeśasya praveśe sadeśa-rūpatāṁ yātāḥ sma |” [94] punaś ca sarve sāścaryam idaṁ paśyanti sma |

[95] tataś ca śrī-kṛṣṇaś cintitavān, “āṁ āṁ, cirān mamāpy anayor āgamanaṁ sphuraṇa-mayam āsīt” iti |

[96] atha śrī-kṛṣṇānumatānugatatayā śrī-rāmas tu samīpam āgamya vraja-rājam uvāca, “bṛhat-tāta, tayor anayoḥ kautukaṁ draṣṭum utkaṇṭhitāḥ smaḥ |”

[97] tad anumodya punar vrajarāja uvāca, “ratnacūḍa, adya dinam ārūḍham |  prāghuṇāś ca ta ete ghuṇākṣara-nyāyenopalabdhāḥ, tad eṣām ātitheya-vastubhir avitatham ātithyam evādya vidhīyatām |”  pārśva-vartinaś cādiṣṭavān, “dīyatām ebhyo varṣaṁ yāvad bhogyā varīyasī samagrā sāmagrī, sā ca yathaivāsmākaṁ tathaiva |  prātar ārabhya tu sabhyāḥ samāhūyantāṁ kautukāvalokāya |”

[98] atha puraskṛtopanandeṣu vrajajana-vṛndeṣu tatra jñāpita-nijānandeṣu tathā teṣu sūteṣu ca kṛta-sarva-kleśa-varjaneṣu bhojya-bhogya-yogya-vastubhiḥ prastuta-visarjaneṣu madhyāhnaḥ so’yam ahnāya vyatīta iti rājñe vijñāpya vijñāta-sakala-tattvaḥ śrīmān mahā-sattvaḥ śrīpatir api śrī-rāmādi-sahita-gatis tat-tan-namanādi-kramān niṣkramya prasthitavān |  tatra ca,

buddhir eva suhṛdām anumene     

taṁ gavānugataye na manas tu |

sā hi mantra-sacivaṁ suvicāraṁ     

pāti tat tu rahitārgala-kāmam ||29|| [svāgatā]

atho vanaṁ prati calitaḥ sahāgrajaḥ     

samitrakaḥ pṛthu muralīm anādayat |

yataḥ śrutād bata puratas tu tasthuṣāṁ

supūrṇatābhavad atiśūnyatānyataḥ ||30|| [rucirā]

tadā guru-vyavahitim āgatā mudā

parasparaṁ paśupa-sutāḥ karair yutāḥ |

sabhāgataṁ jahasur adhītya kasyacid

vacas tadā skhalitam anūdya cāpare ||31|| [rucirā]

[99] hāse coparatābhāse rāma uvāca, “bhaṅgura, madhumaṅgala, mātṛbhir asmāsu vinīyamāneṣu bhavān kim avispaṣṭam ācaṣṭa, ‘vrajeśvari, kathayiṣyāmy ahaṁ rahaḥ’ iti |  kintu tābhir āveśavaśān nāvakalitam |”

[100] madhumaṅgala uccair vihasya nimīlya ca maunam ālalambe |  kṣaṇād uvāca ca, “hanta, śantamam api tad vismṛtam iva |”

[101] rāma uvāca, “priyasakha, śapathaṁ prathayāni, tathyaṁ kathyatāṁ: kiṁ tat?”

[102] madhumaṅgala uvāca, “yajñopavītāya śape, nānyathā prathayāni | yataḥ,

“dāntena damitaḥ so’haṁ śamitaḥ śānta-cetasā |

jñaptena jñapitaḥ pūrṇenācāryeṇāsmi pūritaḥ  ||32|| [anuṣṭubh]

tena channena cābhūvaṁ chāditānṛta-vāk punaḥ |

kathaṁ vā spāśitān kuryāṁ guṇāṁs tān spaṣṭam iṣṭadān” ||33|| [anuṣṭubh]

[103] “kintu yuvayor vadhūnāṁ cājñām ājñāya paraṁ vijñāpanīyaṁ tāsu, tan na cen na |”

[104] kṛṣṇa uvāca, “unmatta, prathamam āvayor āvedaya |”

[105] madhumaṅgala uvāca, “yadi na khidyāthe |”

[106] ubhāv ūcatuḥ, “nahi nahi |”

[107] madhumaṅgala uvāca, “evam uccaiḥkāram api vivakṣāmi, tayor anayor yathāsvaṁ preyasībhiḥ saha sā sā śreyasī vidyā nādyāpi vicchidyamānā vidyate, yan muhur ārabhyata eva vanābhyantare keli-kalaha-pralāpa-kalāpaḥ” iti |

[108] tataś ca kṛṣṇaḥ savyena pāṇinā tad-apasavyaṁ bāhuṁ gṛhītvā dakṣiṇāṅguṣṭha-madhyamābhyāṁ tad-adhara-puṭaṁ mṛdu niṣpīḍya smayamāna uvāca, “suṣṭhu ghuṣṭa-paṭṭa-ḍorakeṇa tad idaṁ sīvyate cen, munitām āpadyate viprakīrṇa-buddhir ayaṁ yan mitra-vipraḥ |”  madhumaṅgalas tu tadvan mudrita-mukha evāmbū-kṛta-nirasta-grasta-vacanatayā vyaktavān, “tathā ced antar-lobhanam anyatra tu durlabhaṁ nija-gṛhān matsyaṇḍī-khaṇḍa-cayam ādāyākhaṇḍa-kālam eva man-mukhaṁ pūrayathaḥ |  tataḥ kathaṁ vā kim-arthaṁ vā vāṇī-vyayaṁ karavāṇi?  tad etad api sevanam eva bhaṇyate |”

[109] rāmaḥ sasmitam uvāca, “utkocaś cāmiṣam eva bhaṇyate, tad api brāhmaṇāḥ kāmayeran?”

[110] tad evaṁ sakhi-sabhāsatsu hasatsu svayaṁ sa tu narma-paṭur baṭuḥ sa-tṛṣṇaṁ kṛṣṇaṁ kṣaṇam āliṅgya preṅkholayan prakaṭaṁ jahāsīti sma |

[111] atha sarva-guṇa-śālī vanamālī bahala-kutūhala-kalita-cittatayā calitaḥ, sakhibhir valitaḥ, phalita-śākhi-śākhā-śikhā-lalitenādhvanā dhenūr labdhvā veṇu-dhvanim udbhāvayāmāsa |

[112] tataś ca dhenūpalakṣaṇatayā sarvāṇi yadākṛkṣanta, tadā sāścaryaṁ nabhasthaḥ kaścid āha sma, 

“sarvaḥ pravāhaḥ sarvatra

svānukūlyena karṣakaḥ |

veṇu-dhvani-pravāhas tu 

prātikūlyena karṣati |” ||34|| [anuṣṭubh] iti |

anantaraṁ ca—

gāvaḥ svān ṛṣabhān bhujaṅgama-bhujaḥ ṣaḍjān pikāḥ pañcamān

anye ca pratipadya tān nija-nijān suṣṭhu svarān veṇutaḥ  |

āścaryeṇa vikarṣaṇaṁ muhur aho mohaṁ tathā bhejire

sarve ced asakṛt kva sāntvana-vidhiṁ kurvantu ke vā tadā? ||35|| [śārdūla]

svayam api mohaṁ bheje yadi nija-veṇu-dhvanau kṛṣṇaḥ |

syād urvaritaḥ ko vā, jīvaḥ sa hi sarva-jīvasya ||36|| [upagīti] iti |

[113] kintu hanta, veṇu-rava-śravaṇa-sukha-vistāra eva tatra nistārāya babhūva | yataḥ,

mohe’pi svapna-kalitaṁ niśamya muralī-kalam |

parasparaṁ jāgratas te paśyanti sma sa-vismayam ||37|| [anuṣṭubh]

[114] tataś ca svasthī-bhūteṣu teṣu samutthiteṣu gāḥ prati prasthiteṣu ca madhur madhura-smitam uvāca, “brāhmaṇān prati duranudhyānasya phalaṁ sadya eva jātaṁ nidhyātam |  yad aho mama mūkatvam anudhyātaṁ sarva-madhyam adhyāsīnenaikena, sarvasyaiva tu mūkatvaṁ jātam |”

[115] evam eva tena saha hasantas te māthura-deśa-deśa-rūpa-go-nideśa-

vacanatayā,

sambodhane hihīty ūcuḥ kṣepe jihijihīti tu |

dhīrīha iti viṣkambhe gāṁ netuṁ yamunām amī ||38|| [anuṣṭubh]

cokāraṁ pāthasaḥ pāne jhiri-kāraṁ viyojane |

tasmāt payasa utthāne cakrus tiritirīti te ||39|| [anuṣṭubh]

stambhayitvāmbhasas tīre go-saṅkhyā go-gaṇān atha |

sambhālya sambhṛtānandāḥ kṛta-snānādikā jaguḥ ||40|| [anuṣṭubh]

prahāpitaṁ pratiśiśu mātṛbhis tadā

subhojanaṁ surabhita-yojanaṁ mudā |

hariḥ sakhīn pari pariveṣayan hasan

parīkṣitaṁ sakṛd akṛta svajihvayā ||41|| [rucirā]

[116] tataś cācaritācāmaḥ śrīdāma-dāma-sudāma-vasudāmādibhiḥ saha karpūra-pūrita-khapurānukūla-svarṇa-varṇa-parṇa-śubhratāvakīrṇa-cūrṇa-maya- tāmbūla-pūrṇa-kapola-lola-kuṇḍala-maṇḍanānana-lakṣmīkaś cakṣur-vijita-nālīkaḥ svajanāvaloka-nābhīkaḥ śrīla-gopālaḥ svālayāya cacāla |  yathā,

śanaiḥ śanaiḥ sarabhasam anya-vanyayā

sa tarṇayan surabhi-tṛṇāni saurabham |

vraja-sthitān prati virahākulībhavan

bakāntakaḥ praticalati sma taiḥ saha  ||42|| [rucirā]

vidhāya gā gokula-sammukhīnā,   

mahā-taru-cchāyam upāsya kṛṣṇaḥ |

devopadeva-stuti-gīta-vādyaṁ

śṛṇvan muhuḥ prāpa taṭaṁ vrajasya ||43|| [upajāti]

gīr-vāṇair divya-yānaiḥ pathi pathi munibhir mantra-yogādi-siddhair

gavyābhir ghrāṇa-dṛgbhis tad-anugata-narair dṛṣṭi-deśe saradbhiḥ |

goṣṭha-sthair unnata-sthaiḥ praṇihita-vadana-śrīmayūkhaḥ samantān

netrābja-prānta-lakṣmī-kalita-sukha-kulaḥ pūrṇa-veṇur viveśa ||44|| [srāgdharā]

hambā-rāvaḥ paśūnāṁ pramada-kala-kalaḥ pāśupālya-vrajānāṁ

stotrāsāraḥ surāṇāṁ nigama-samudayāvṛtti-ghoṣas tv ṛṣīṇām |

itthaṁ sāṁrāviṇānta-vadhira-sama-daśām āgate sarva-loke

veṇoḥ sūkṣmo’pi nādaḥ sa jayati nitarāṁ yaḥ samastaṁ bhinatti ||45|| [srāgdharā]

[117] atha vana-kula-gokulābhyāṁ mithaḥ sukham abhimukham āgatayor mahatāṁ samūhayor mahodadhi-tulyayoḥ saṅgamaḥ saṁvṛttaḥ; yathā nityam eva tathānubhavinām api divaukasāṁ camatkṛtir ajāyata; yatra śrī-govinda eva svayam indavati sma, svayam eva ca veṇu-śikṣayā dheṇūḥ pṛthak pṛthag avātastambhat |

[118] tatra goṣṭhād bahir lambhita-muhur-upaṣṭambhānāṁ dohanādi-karmaṇā gavāṁ tarṇakādīnām api śarma nirmāya, dugdhāya janān puro vidhāya, savayobhiḥ savayobhir āvṛtau sarveṣāṁ madhya-vṛttau suvṛttau gopuram āvrajantau gṛhāya vrajantau, svakula-yaśodādi-purandhrī-rāji-nīrājitau rājitau lājādibhir abhivṛṣṭau samam eva samasta-nayana-dṛṣṭau, goṣṭhābhyantaraṁ praviṣṭau samam eva nija-nija-preyasī-samākṛṣṭi-paṭu-dṛṣṭi-viśiṣṭau nihata-danujau rāma-rāmānujau caraṇa-mārjana-vījanādibhir viśaśramatuḥ |

[119] tatra kṣaṇa-katipayaṁ jananī-janita-lālana-nirmāṇa-śarmānubhūya, snāna-dhāmani sambhūya nija-sevā-kṛj-jana-kārita-majjanādibhiḥ, suveśatayā vibhūya, punar jananī-sanīḍam evājagmatuḥ |

[120] tataś ca sandhyāṁ gamayitvā janakādibhiḥ saha bhojana-līlāṁ janayitvā bahiḥ-sabhā-bhāgam āgamya nānā-bandhu-janatayā samāgamya tad-viśiṣṭau sūpaviṣṭau babhūvatuḥ, [121] yatra nānā-guṇi-śateṣu samāgateṣu tābhyāṁ sukumāratā-prabhūtābhyāṁ kumāra-sūtābhyāṁ saha sumati-ratnacūḍāv āvavrajatuḥ |

[122] tataḥ śrīmatā goloka-sāmrājyavatā bhojanādikaṁ pṛṣṭayos tayoḥ parama-hṛṣṭayoḥ, śrīyuta-rāmānujas tu nijānuja-vad eva tau sūta-tanūjāv āhūya bhūyasā snehena sadeśam upaveśayāmāsa |  nija-vraja-vāsi-sūtādīnāṁ prabhūtānāṁ bhavyāni kāvyāni tair eva śrāvayāmāsa ca |  tataś ca tau parama-hṛṣṭau santau sva-guṇa-kalāpaṁ saphalayituṁ balavad utkaṇṭhitavantau |

[123] atha prahara-mātrāyāṁ rātrāv ācarita-yātrāyāṁ nandita-sarva-samājena śrī-vraja-rājena samajyā-pradhāneṣu prātar navya-kāvya-śravaṇa-nimantraṇam

apavarjya visṛjyamāneṣu, taṁ nija-janakam anujñāpya kanaka-vasanas tau sukumārau sūta-kumārau kare gṛhītvā spṛhāntaraṁ hitvā mātṛ-gṛhāntaḥ saṅgatavān |  mātaraṁ prati tayoḥ prasaṅgaṁ saṅgamitavāṁś ca |

[124] tatas tu tāṁ sarva-stutāṁ tau kumāra-santau sukha-sāraṁ sambhavantau vividham evaṁ vicāritavantau, “kim iyam asya gokula-kula-candrasya kṣīra-nīradhi-gambhīra-velā?  kiṁ vā pūrṇa-tad-udayākara-rākā-sākāratayā labdha-mad-vidha-dṛṣṭi-melā?  kiṁ vā prācī dig evam ānandanayā racita-tanayā?  vastutas tu tanaya-viṣaya-dayā kila sphurad evam udayatayā śītalī-kṛta-loka-samudayā” iti |

[125] atha sā ca parama-ramaṇīya-caritā madhureṇa vyavahārādinābhy-avahārādinā vastrālaṅkārādinā ca pracurataram eva snehaṁ tayor ācaritavatī |

[126] tataś ca tayor maṅgalāya mātaram āśiṣaś citvā, vāsasam āsādanāya cānujñā-vitaraṁ yācitvā svayam api snehāveśa-maya-tan-nideśa-vaśatayā viśramāya saṁveśa-veśma praviśan sarva-sukha-sāraḥ śrī-gopādhipati-kumāras tau sūta-sutau svena yutau vidhāya śrī-rādhikā-sadeśam āsāditau cakāra |

[127] āsannau ca tau vidyud-āvaliṣu tad-adhidevatām iva, kamalinīṣu kamalālayām iva, sarva-sampattiṣu sad-anukampām iva, guṇa-śreṇiṣu sa-vinaya-nītim iva, hari-rati-jātiṣu mahā-bhāva-sampadam iva, nikhila-sakhīṣu śrī-rādhām īkṣāmāsatuḥ |

[128] atha tāṁ paśyantāv eva prema-vaśyaṁ tāv ātmānam ajānantāv ātmanā kṛṣṇa eva sāntvayāmāsa, sāntvitau ca tau taṁ ca tāṁ ca nicāyya cintayāmāsatuḥ,

“indranīla-ruci-jīvanaṁ mahaḥ    

svarṇa-varṇa-nikarākara-prabhā |

yac ca yā ca cayanaṁ tayor idaṁ    

dvandvam ādi-rasa-sāra-kāraṇam ||”46|| [rathoddhatā] iti | 

[129] atha kaṁsa-ripuṇā paricāyitayoś ca tayor eṣā sa-kautukaṁ bāladeva-rayor iva kumāra-varayoḥ saśarma sanarma ca puraskāraṁ cakāra |

[130] tataḥ saṅginaḥ pradāpya mātula-gṛham eva tau prasthāpya śrī-govindaḥ sva-mohana-mandiraṁ praviveśa saṁviveśa ca |  tatra,

āyāte ramaṇe sasambhramam upāgamyāsanādi-kriyām

ācarya vyajanādibhiḥ svayam asau sevāvadhānaṁ dadhe |

śayyāyāṁ tvaritaṁ gate punar iyaṁ līnā sakhīyācitāpy

āsīt kvāpi kadāpi tatparicitā nāsmītivad vyañjatī ||47|| [śārdūlavikrīḍita]

[131] tatra sakhīnāṁ vacanam,

“adṛṣṭe darśanotkaṇṭhāṁ dṛṣṭe tu tvam apahnutim |

sarvadā kurvatī kṛṣṇe kīdṛśīti na lakṣyase ||”48|| [anuṣṭubh]

tataḥ sakhībhyāṁ sugṛhīta-bāhur 

nītāpi madhye-gṛham āyatākṣī |

stambhena bāhyena tathāntareṇa, 

kṛtāvalambā cakṛṣe priyeṇa ||49|| [upajāti 11]

balena kṛṣṭā hariṇāpy analpaṁ

talpaṁ gatāsīn milituṁ ca lolā |

tathāpi nāyād ṛjutāṁ tu kintu 

karākariprāyatayā sasañja ||50|| [upajāti 11]

amilana-haṭha-kṛd yadāmilad vā

harim atha bhedayiteyam āśu kena |

dvayam api caritaṁ na citram asyā

yad alam asau rasa-rūpatām ayāsīt ||51|| [puṣpitāgrā]

śrī-kṛṣṇa kṛṣṇa-caitanya sa-sanātana-rūpaka |

gopāla raghunāthāpta- vraja-vallabha pāhi mām ||52||

iti śrī-gopāla-campūm anu 

goloka-vilāsa-vikāsanaṁ dvitīyaṁ pūraṇam |  

||2||

pūrṇaḥ śrī-goloka-vilāsaḥ |

 —o)0(o—



(3)

atha tṛtīyaṁ pūraṇam 

kṛta-pūraṇa-varti-tṛṣṇa-

śrī-kṛṣṇa-janma-sampan-mayam

śrī-kṛṣṇa kṛṣṇa-caitanya sa-sanātana-rūpaka |

gopāla raghunāthāpta-vraja vallabha pāhi mām ||1||

[1] tad evaṁ praśasta-śāstrāvalokataḥ śrīmān golokaḥ prastutaḥ | yatra lokābhivyakta-tad-abhivyakta-vaibhava-bhedād dvidhāpi vṛndāvana-vaibhavaṁ vibhāvitam | yatra ca lokānabhivyakta-vaibhave cintāmaṇi-maya-kamalākāra-gokula-prakāraś cāvikalam avakalitaḥ | yatra ca sapta-prakoṣṭhā goṣṭhādhipati-purī varṇanābhir urīkṛtā | yatra ca prātar aucitī-cita-kṛti-prabhṛti śrī-hari-caritaṁ pracāritam | yatra ca gopa-rāja-rājita-sakala-bhājita-sabhāyāṁ bhavya-kāvya-vijña-sarvajñatātimanojña-prajña-sūta-vaṁśa-prasūta-kumāra-dvayāgamanam anavadyaṁ varṇitam | yatra ca vraja-rājādibhis tat-kathā-śuśrūṣā prathayāñcakre ity api nigaditam | tad-anantaram atra tu tat-kathā vitāyate |

[2] anthānyedyur brāhma-muhūrtam ārabhya pūrvavad eva pūrvaja-rāmaḥ sarvaṁ parvati sma | bhojanaṁ punar aikāntikam eva nityam iva tad-dine jātam | yathā jñāpayanti sma śrīmat-pitṛ-caraṇāḥ – “tāta! prātar eva gobhiḥ śobhiṣyamāṇatāṁ sambhavatā bhavatā tābhyaḥ samagrānuttama-grāsān prādeśya mad-ādeśyatayā yat kiñcid upayujya svayam añcitavyam |” iti |

bhojanaṁ, yathā—

agrye sadmani ratna-pīṭha-mahitau rāmājitau tad-vadhū-

hastebhyaḥ parigṛhya mātṛ-yugalenānnādi paryāpitam |

bhuñjānau sakhibhiḥ sunarma-valitaṁ prasmāyayantau ca tad-

yugmaṁ tena ca parvaṇā parijanaṁ sarvaṁ sukhācakratuḥ ||1|| [śārdūla]

[3] bhojanānantaraṁ tu sāsraṁ nibhālayantyāḥ sasmitaṁ cākarṇayantyāḥ śrīmatyā mātṛ-dvitīyāyāḥ purastād agrajena sakhibhiś ca sukhada-nānā-vārtāṁ vartayati śrī-vraja-rāja-kumāre vraja-nareśādeśaḥ praviveśa—“vatsa! sabhāsadaḥ sabhāyāṁ sabhājitāḥ śobhante | tau ca sūta-sutau sva-sampradāyam ādāya vartete” iti | 

tadā ca—

sa tu jananīm anujānatīṁ praṇamya 

drutam anu-rāmam iyāya sabhya-vṛndam |

dvayam api tad atha prakāśa-yuktaṁ 

kumuda-suhṛt kumudākarāyate sma ||2||

[4] tatrābhyantaraḥ sabhā-valaya-praveśa-dvāraṁ paritaḥ stambha-paṅkti-sakta-gṛhākāraṁ yat pañcamaṁ loka-sahasrādhāratā-samucitākāraṁ pūrva-dig-gataṁ pūr-dvāraṁ, tasya bahir-antaratayā ghaṭita-sūkṣa-jāla-randhra-jālena kuḍyena dvidhā-vibhakta-dīrghatā-vidhānasya tiryaktayā madhya-sthitena nimna-vartmanā bahira-antar-labdha-kuṭṭima-catuṣṭayasya bahiḥ-kuṭṭima-dvaya-valita-ratna-pīṭha-ghaṭāsu yathāyatham upaviṣṭā mudāviśiṣṭās te vibhrājante sma |

[5] yasminn udīcī-kuṭṭima-taṭa-ghaṭitām avācī-mukhatayā vibhrājinīṁ rājim adhikṛtya virājamānaḥ śrī-vraja-rājas tasya tu savya-tat-taṭa-ghaṭitāṁ prācī-mukhatayā śrī-nidhānāṁ śreṇim āśritya datta-sukha-samājaḥ śrī-vraja-yuva-rājas tathāpasavyatas tat-taṭa-gata-kuḍya-sanīḍa-ghaṭitāṁ prācīmukhatayā sukha-karīm āvalim āsādya param ahitaḥ kṣiti-surottama-samūha-sahitaḥ purohitaḥ samya-virājate sma | tatrāvācī-kuṭṭima-gatāś ca kecid ābhīra-vīrā virājante sma |

[6] tataś ca tayoḥ kuṭṭimayor madhya-bhāgaś ca prāṅgaṇāt kramata unnataḥ | svayaṁ tu vistīrṇatayā nātinimnatayā ca kuṭṭima-sthānāṁ suṣṭhu dṛṣṭi-saṅgataḥ san vibhrājate sma | śrī-bhājaṁ goloka-samrājam abhimukhīkṛtya tayoḥ kuṭṭimayor madhyasthau puṭitāgra-hastau tau sūta-sutau tu saha sahāyam utthāna-yutau vartete sma | yayoś ca savyāpasavyataḥ sarve vrajasthāḥ sūtādiṣu sphurad-arhad-avasthā-viśiṣṭam upaviṣṭā vistīrṇatāsāṅga-prāṅgaṇe tu pare śiṣṭāḥ |

iti sthite—

sarvasmād uccamāne maṇi-janita-mahā-siṁha-pīṭhe niviṣṭaḥ

sādhviṣṭaḥ sat-prakīrṇādy-upavalita-karair bhrātṛ-madhyaṁ praviṣṭaḥ |

dṛṣṭiṁ pīyūṣa-vṛṣṭiṁ vinidadhad asakṛt kṛṣṇa-vaktre sa-tṛṣṇaṁ

śrīmān goloka-rājaḥ sa-sadasi dadṛśe rājamānaḥ prajābhiḥ ||4||

śrī-śubhrāsana-tulikopari-milat-kāyādharāṁśo manāg

ālambād upadhāna-candra-valayasyeṣat tiro-vartanaḥ |

dhinvan sasmitayā dṛśā pariṣadaṁ śrī-rāma-dāmādimān

śrī-kṛṣṇaḥ samayātra sāmpratam api pratyakṣaval lakṣyate ||5||

[7] tatra ca tasya varṇādikam evaṁ varṇyate—

śyāme śyāma-daśām avāpa sahasā śoṇe tathā śoṇatāṁ

pīte rociṣi pīta-dhāma vividhe vaividhyam āgād iti |

aṅgopāṅga-rucā harer jana-dṛśāṁ vīthir gatā tat-kṣaṇān

nānā-rūpa-gatīr naṭānupajahāseva smita-vyaṅgataḥ ||6||

kiṁ ca—

candro’yaṁ śyāma eṣa prthama-jaladharaḥ kāntibhir viśva-dīpaḥ

śobhante vidyutas tā iha sapadi jahatyātma-sattām amūs tu |

nakṣatrāṇīha līnāny api bata kumate no nabhaḥ sā sabhāsāv

ity anyonyaṁ vinodād vivadanam udabhūt tatra śaśvat kavīnām ||7||

[8] tatraiva kasyacid anyasya kavitā—

upari madhukarāvalī tadīyaṁ

talam anu sasmita-nīla-vāri-jātam |

tad anu ravi-sutācchavāri-pūraṁ

sphurati sakhe kim iyaṁ sabhā navāsti ||8||

[9] athātma-sthāne yuktaḥ śrī-kṛṣṇa-rāmābhyāṁ prayuktaḥ prasiddha-nāmā śrīdāmā śrībhājaṁ vraja-rājam āvedya sadyaḥ pura-madhyam āsādya kṛtī śrī-vrajarājñī-prabhṛtir bahiḥ kuṭṭimāt kiñcid unnata-kuṭṭimam anu maryādām aṁśam apy aticarya sphuṭam upary upari ghaṭita-gātraṁ labdha-sannikṛṣṭi-dṛṣṭi-mātra-pātraṁ śreṇitayālaṅkṛtam aneka-nīrandhra-jāla-randhra-jālaṁ samayā samānīya pratīhāraṁ sapratīhāraṁ praṇīya dṛg-bhaṅgi-kalayā tāsām antaḥ-sabhā-saṅgitām abhinīya punas tayor aviprakṛṣṭa evopaviṣṭaḥ |

[10] yatra śrīmatāṁ mitrāṇāṁ saṅgatau madhumaṅgalo’pi raṅga iva tat-tat-prasaṅgena narma-bhaṅgibhiḥ śarma dātum aṅgīkurvann iva niviveśa | 

[11] tatra śrī-vraja-rājñī—

maṇi-maya-vara-pīṭhe yātṛ-mukhyāntarāle

tanaya-nava-vadhūbhiḥ sevitārāt-pradeśā |

suta-mukha-vidhu-kāntiṁ sā gavākṣāt pibantau

suta-sucarita-tṛṣṇak kṛṣṇa-mātā vyarājīt ||9||

[12] atha rājñā vrajasya madhuram ājñāpyate sma—“aye madhukaṇṭha-snigdhakaṇṭhau! vayam utkaṇṭhitāḥ smaḥ | tataḥ kiñcid uṭṭaṅkyatām |”

[13] tau ca sāñjalau vyānñjatuḥ—“deva! kiṁ prakramitavyam avalambya saṁvādavahe?”

[14] vrajarāja uvāca—“bhavantu sarvajñāv iti vijñāpanāyāsmadīya-kathābhibhir evāsmān vismāyayetām |”

[15] tāv ūcatuḥ—“yathā śiṣṭiḥ śiṣṭāgraṇī-caraṇānām | kintu śāvayor āvayor ekataraḥ samājñāpyatāṁ, yathānyataraḥ śrotā bhavati |”

[16] vrajarāja uvāca—“dinam ekam ekam antarā pratyekam api tat-tad-rūpatām āpnotu | prakrāntā punar jyāyān eva jyāyān vidhīyate |”

[17] tataś ca dhṛtotkaṇṭhaḥ sapadi madhukaṇṭhaḥ kṛtāñjalitayā nāndīṁ paṭhann akhilam ānandayati sma | yathā—

śrīmān yo bhagavān svayaṁ vijayate brahmā surarṣir mahān

vyāsas tat-prabhavaḥ parīkṣid api yāv ugraśravaḥ-śaunakau |

śrīmad-bhāgavata-prathā-praṇayinas tān viśva-nistāriṇaḥ

śrī-goṣṭhasya mahiṣṭhatāṁ prathayituṁ kamrān namaskurmahe ||10||

tataś ca—

paścād alpaṁ tāla-yugmaṁ gṛhītvā

gāyantau dvau pārśvayor maḍḍu-vijñau |

śrotā bhrātā yasya savyetarāgre

so’yaṁ vaktā sarvam uccair didhinva ||11||

[18] iti prakāre labdha-sāre punar madhukaṇṭhaḥ sotkaṇṭhaṁ gāyan nṛtyan tat-tad-bhāvābhinayaṁ praṇayan kathām abhyādade |

**atha kathārambhaḥ**

[19] yathā—atha sarva-śruti-purāṇādi-kṛta-praśaṁsasya vṛṣṇi-vaṁśasya vataṁsaḥ śrī-devamīḍha-nāmā parama-guṇa-dhāmā ma_t_hurām adhyāsāmāsa | tasya cāryāṇāṁ śiromaṇer bhāryā-dvayam āsīt | prathamā dvitīya-varṇā, dvitīyā tu tṛtīya-varṇeti | tayoś ca krameṇa yathāvad āhvayaṁ putra-dvayaṁ_ _prathamaṁ babhūva śūraḥ parjanya iti | tatra śūrasya śrī-vasudevādayaḥ samudayanti sma | śrīmān parjanyas tu mātṛvad varṇa-saṅkaraḥ iti nyāyena vaiśyatām evāviśya gavām evaiśyaṁ vaśyaṁ cakāra | bṛhad-vana eva ca vāsam ācacāra | sa cāyaṁ bālyād eva brāhmaṇa-darśaṁ pūjayati, manoratha-pūraṁ deyāni varṣati, vaiṣṇava-vedaṁ snihyati, yāvad vedaṁ vyavaharati, yāvaj-jīvaṁ harim arcayati sma | tasya mātur vaṁśaś ca vyāpta-sarva-diśāṁ viśāṁ vataṁsatayā paraṁ śaṁsanīyaḥ | ābhīra-viśeṣatayā sadbhir udīraṇād eṣa hi viśeṣaṁ bhajate sma |

[20] tathā ca manuḥ—

brāhmaṇād ugra-kanyāyām āvṛto nāma jāyate |

ābhīro’mbaṣṭa-kanyāyām āyogavyāṁ tu dhigvaṇaḥ || [Manu 10.15] iti |

ambaṣṭhas tu viśaḥ putryāṁ brāhmaṇāj jāta ucyate iti cānyatra | ataḥ pādme sṛṣṭi-khaṇḍādau yajñaṁ kurvatā brahmaṇāpy ābhīra-paryāya-gopa-kanyāyāḥ patnītvena svīkāraḥ prasiddhaḥ | eṣa eva ca gopa-vaṁśaḥ śrī-kṛṣṇa-līlāyāṁ saṁvalanam āpsyatīti | sṛṣṭi-khaṇḍa eva tatra spaṣṭīkṛtam asti | tasmāt parama-śaṁsanīya evāsau vaiśyāntaḥ-pāti-mahābhīra-dvija-vaṁśa iti |

[21] atha snigdhakaṇṭhena cāntaś cintitam—evam api kecid aho eṣāṁ dvijatāyāṁ sandeham api dehayisyanti | ye khalu śrīmad-bhāgavate kuru dvijāti-saṁskāram [10.8.10] iti gargaṁ prati śrī-vrajarāja-vacane, vaiśyas tu vārtayā jīvet ity ārabhya, 

kṛṣi-vāṇijya-go-rakṣā kusīdaṁ tūryam ucyate |

vārtā caturvidhā tatra vayaṁ go-vṛttayo’niśam || [bhā.pu. 10.24.20-21] 

iti vrajarājaṁ prati śrī-kṛṣṇa-vacane, agny-arkātithi-go-vipraḥ [bhā.pu. 10.46.12] iti śrī-śuka-kṛta-gopāvāsa-varṇane, vyatirekatas tu dharma-rāja-caratāyām api vidurasya śūdra-garbhodbhavatayānyathā-vyavahāra-śravaṇe’py adhikaṁ viadhirāyiṣyante iti |

[22] atha sphuṭam ūce—tatas tataḥ ?

[23] madhukaṇṭha uvāca—sa ca śrīmān parjanyaḥ saujanya-varyeṇārjitena nijaiśvaryeṇāpi vaiśyāntara-sādhāraṇyam atīyāya, tac ca nāścaryam | yataḥ svāśrita-deśa-pālakatā-mānyatayā vadānyatayā kṣīra-vaibhava-plāvita-sarva-janatā-labdha-prādhānyatayā ca parjanya-sāmānyatām āpa ; yaḥ khalu prahlādaḥ śravasi, dhruvaḥ pratiśruti, pṛthur mahimaṇi, bhīṣmo durhṛdi, śaṅkaraḥ suhṛdi, svayambhūr garimaṇi, haris tejasi babhūva | yasya ca sarvair api kṛta-guṇanena guṇa-gaṇane vaśitāḥ sahasra-saṅkhyābhir apy anavasitā mātāmaha-mahā-vaṁśa-prabhavāḥ sarvathā prabhavante gopāḥ sopādhyāyāḥ svayam eva samāśritā babhūvuḥ | tat-sambandhāni ca vṛndaśaḥ yaṁ khalu śrīmad-ugrasenāgrīya-yadu-saṁsad-agraṇyas te samagra-guṇa-garimaṇy agragaṇyam avalokayantaḥ sakala-gopa-loka-rāja-rājatā-sambalakena tilakena sambhāvayāmāsuḥ | yasya ca preyasī sakala-guṇa-varīyasī varīyasīnām āsīt | yasya ca śrīmad-upanandādayaḥ pañca-nandanā jagad evānandayāmāsuḥ |

[24] tathā ca vandinas tasya ślokaṁ ślokatām ānayanti—

anyas tu jala-parjanyaḥ sukha-parjanya eṣa tu |

sadā yo dhinute sṛṣṭair upanandādibhir janam ||12||

parjanyaḥ kṛṣi-vṛttīnāṁ bhuvi lakṣyo vyalakṣyata |

tad etan nādbhutaṁ sthūla-lakṣyatāṁ yad asau gataḥ ||13||

upamānti ca—

upanandādayaś caite pituḥ pañcaiva mūrtayaḥ |

yathānandamayasyāmī vedānteṣu priyādayaḥ ||14||

utprekṣante ca—

upanando’bhinandaś ca nandaḥ sannanda-nandanau |

ity ākhyāḥ kurvatā pitrā nander arthaḥ sudaṇḍitaḥ ||15||

[25] tad evaṁ satīṣu sarva-sampattiṣu tasya putra-sampattis tu parama-ramaṇīyatām avāpa | nepathya-sampattiṣu vāsaḥ-sampattir iva | tatrâpi madhyama-suta-sampattiḥ sutarām aiśvaryāṇām avicchinna-sampatti-paṅktim anu madhyama-sampattir iva |

[26] atra kecid arjunam upamānīkurvanti | vayaṁ tu tasya madhya-sambadhyamānasya sarvānandanasya śrīmat-parjanya-nandanasya bālaka-paryāyeṇa tena pāṇḍu-tanayenopamānaṁ na manyāmahe | api ca paramodāreṣu ca sahodareṣu teṣu na kevalaṁ janmanā tāvan madhya-vartitayā so’yaṁ vartate | api tu sneha-sampadām āspadatayāpi na ca kevalaṁ teṣām kintu sarveṣām api | yena tasmin pitror apy adhikā sneharddhikāyā vardhiṣṇutā bhrātṝnām api sadā sukha-saṁvardhanī babhūva, na jātu spardhanī | na caitāvān udbhūtaḥ suguṇas tasminn udbhūtaḥ |

[27] bhavati hi svayaṁ bhagavati tasya bhakti-viśeṣa-vyaktiḥ—yasyāsti bhaktir bhagavaty akiñcanā sarvair guṇais tatra samāsate surāḥ iti hi bhagavatī śrī-bhāgavata-gīr-devī | 

[28] tad etan madhukaṇṭhataḥ śrutvā śrīmad-upanandaḥ śrīmad-abhinandaṁ nīcair uvāca—vijñātā kathāṁ prakurvāṇasya kim asya para-hṛdaya-vijñatā ?

[29] athābhinandas tad avadhārya sāścaryaṁ madhukaṇṭham uvāca—tatas tataḥ ?

[30] madhukaṇṭha uvāca—tad evaṁ sati nāmnā sumukhena kenacana gopānāṁ mukhena tasmai parama-dhanyā kanyā dattā | yā khalu sva-guṇa-vaśīkṛta-svajanā yaśāṁsi dadāti śṛṇvantyaḥ, kim uta paśyadbhyaḥ, kim utatarām bhaktimadbhyaḥ | tataś ca tayoḥ sāmpratam eva dāmpatyena sarveṣām api sukha-sampattir ajāyata, kim uta mātara-pitarādīnām | 

[31] tad evam ānandita-sarva-janyu-vigata-manyuḥ parjanyaḥ sarvato dhanyaḥ svayam api bhūyaḥ sukham anubhūya cābhyāgārikatāyām abhyāgataṁ-manyaḥ śrī-govinda-padāravinda-bhajana-mātrānvitāṁ deha-yātrām abhīṣṭāṁ manyamānaḥ sarva-jyāyase jyāyase svaka-kula-tilakatāṁ dātuṁ tilakaṁ dātum iṣṭavān | śrī-vasudevādi-naradeva-gargādi-bhūdeva-kṛta-prabhāṁ sabhāṁ kṛtvā dattavāṁś ca |

[32] sa punaḥ pitur ājñām aṅgīkṛtya kṛta-kṛtyas tasyām eva śrī-vasudevādi-saṁvalita-mahānubhāvānāṁ sabhāyām āhūya sabhāvam utsaṅga-saṅginaṁ vidhāya madhyamam eva nijānujaṁ tena tilakena gokula-rājatayā sabhājayāmāsa |

[33] atha tatrānuje saṅkucati sarvatra ca jane vismayaṁ sacamāne pitari ca rocamāna-locane sa covāca—mayedaṁ nāvicāram ācaritam, yataḥ sarva eva sneha-paramparāyāḥ parādhīnaḥ | sā ca sādguṇyasya, tac ca sarva-samañjasatāyāḥ | sā cātra yathā tathā na mad-vidhe | saiva ca khalu sarva-vaśīkāritāyāṁ svairitām arhati |

[34] kiṁ ca, sarvāntaryāmy apy enam evorarīcarīkarīti | dṛśyatām asyāṁ bhāsamānāyāṁ sabhāyāṁ sarveṣāṁ netra-paṭalī-ṣaṭpadaval-līlāyamānā kevalam asya mukhaṁ kamalam iva saṁvalate | tathā prathamata eva tad-ānukūlyam atrākalpyate | parikalpyatām apīdaṁ mama nāmnaiva | tasmād asmākam ayam eva rājeti |

athābhavat kusumaka-vṛṣṭibhiḥ samaṁ

sphuṭa-dhvanir divam anu sādhu sādhv iti |

sabhāsadām iha ca vikāsi-dṛṣṭibhir

yathāsphuraj jaya-jaya-śabda-maṅgalam ||16||

[35] atha snigdhakaṇṭha uvāca—madhukaṇṭha-kṛta-jagad-utkaṇṭha-śrīman-madhukaṇṭha ! śrīmad-upananda-nandanayos traya eva madhyamā iti ko’yaṁ madhyamaḥ | kīdṛśī vā tasya samañjasateti sodāharaṇam ucyatām |

[36] madhukaṇṭha uvāca—ekaṁ tāvad bhavan-manaḥ-prahlannatā-samucitaṁ pravahlikā-padyam idam anavadyaṁ pūryatām |

[37] snigdhakaṇṭha uvāca—kāmam |

[38] madhukaṇṭha uvāca—

ākṛṣya mat-putram anena putrī-

kṛtena bhūtiṁ bhajate sa eṣaḥ |

iti svayaṁ vetti na tena maitrīṁ

bhinatti ko’yaṁ vadane vadeti ||17||

[39] snigdhakaṇṭhaḥ sotkaṇṭhatayā śīghram eva sānandam uvāca—nanda eva iti |

[40] madhukaṇṭha uvāca—bhavatā jñātm evedam iti | tad etac chrūyatām—

svenālpena guṇena vāñchati nije pūjā-sukhe bhūyasī

loko yas tu mahīyasāpi khalu tenaivānyadīye sadā |

so’yaṁ śrī-vrajarāja eva yad asau śūrāṅgajaṁ dhinvituṁ

tat-tad-dhānim asoḍha sakhyam abhinnālpaṁ ca tasyāntaram ||18||

[41] tataś ca tad etan madhukaṇṭha-sūkta-sudhākaram āsādya ratnākara ivocchalad-aṅga-taraṅgas tad-antar-bahiraṅga-sabhya-saṅghas tad-upari-hṛdayaṅgama-ratnāvaliṁ vikīrṇavān hṛdayāvaliṁ vā vitīrṇavān iti svayam api na bhidāṁ vidāmbabhūva |

[42] atha snigdhakaṇṭha uvāca—tatas tataḥ ?

[43] madhukaṇṭha uvāca—tataḥ śrīmān asau dhanyaḥ parjanyaḥ śrī-govinda-padāravinda-bhajanāya vṛndāvanaṁ praviśan samāsata eva samasta-śāstra-sāraṁ pṛcchataḥ putrān upadideśa, yathā—

kiṁ bhaya-mūlam adṛṣṭaṁ kiṁ śaraṇaṁ śrī-harer bhaktaḥ |

kiṁ prārthyaṁ tad-bhaktiḥ kiṁ saukhyaṁ tat-para-prema ||19|| iti |

[44] tad evaṁ saha-bhārye vṛndāvanaṁ gate tasminn ārye śrīmān upanandaḥ sva-nāmānurūpaṁ śrīman-nanda-vraja-mahendra-sabhāyām ayantrita-mantritayā sthitavān | vicitravīrya-sabhāyāṁ bhīṣma iva | so’pi mantra-miṣeṇa viśeṣeṇa tad-ājñām eva gṛhṇan sarvaṁ sarva-kālaṁ surājā prajā-kulaṁ pālayati sma |

[45] tatra ceyaṁ caryācaritāścaryā babhūva, yathā—

maryādāṁ pitur ayam āvad eva sarvāṁ

dharmādir na vipadam eti yatra cārthaḥ |

sampattir na punar abhūd amuṣya vaśyā

yenāsau prasabham avāpa vṛddhim eva ||20||

[46] tad evaṁ sarva-samṛddhi-vṛddhi-siddhim āyāte rājanvati vraja-jana-jāte kalikāyamānā kācid utkalikā krameṇa vikāsam ayāmāsa | sarveṣāṁ prāṇa-tulyasya nija-kulyasya rājñas tasya santatir na jāyata iti | kālātyaye cāśā-vyatyayāt sarvaṁ janam atīva kṛcchram ānarccha | agrajādīṁs tu sutarām | śrīmad-vrajapati-jampatī tu prajāśāṁ pūrvata eva sandigdhi-digdhām api kurvāte sma, uttaratas tu viśeṣataḥ |

[47] snigdhakaṇṭha uvāca—kathaṁ tat-preṣṭhāḥ putreṣṭyādikaṁ nānuṣṭhāpitavantaḥ ? kathaṁ vā vidagdhayor api tayoḥ sandigdhatā jātā | tathāpi parameśa-parayoḥ kathantarāṁ vā tad-āśā ? uttaratas tu viśeṣataḥ kathantamām ?

[48] madhukaṇṭha uvāca—anuṣṭhāpitam api tat tan na pratiṣṭhām āsasāda |

[49] snigdhakaṇṭha uvāca—kathaṁ tat ? kathaṁ vānyad anyat ?

[50] madhukaṇṭha uvāca—tathā hi, tat tad aśeṣa-sampattyor api dampatyo rahasi saṁvādo’yaṁ babhūva | yathā śrīmān patir uvāca—kuṭumbini! kim avalambī mama sanānāya vitānādi vitānayati śoka-vaśo’yaṁ lokaḥ ? yato mama saṅkalpa-kalpanā-samaye yādṛśāya sarvato vicitrāya putrāya cittaṁ kalpate | sa tu parama evāpūrvaḥ katham apūrva-viṣayatāṁ prāpnotu ? tata punar anyatra vacana-gocaraṁ racayituṁ saṅkucaty eva ceto-vṛttiḥ | yato yat khalu mayi dayā-parāyaṇasya śruti-pārāyaṇa-phalasya śrī-nārāyaṇasya rūpaṁ tato’pi madhurataraṁ katarad vā bhavet, parijāta-kusumād ākāśa-kusumam iva |

[51] atha snigdhakaṇṭhaś cintayāmāsa—asya tato’pi madhurataratvaṁ nāyuktam | yata etad uddiśya śrī-bhāgavata-padyam—

yan martya-līlaupayikaṁ sva-yoga-

māyā-balaṁ darśayatā gṛhītam |

vismāpanaṁ svasya ca saubhagarddheḥ 

paraṁ padaṁ bhūṣaṇa-bhūṣaṇāṅgam || [bhā.pu. 3.2.12] iti | 

[52] atha sphuṭaṁ papraccha—tatas tataḥ ?

[53] madhukaṇṭha uvāca—atha śrīmatī tat-patnī covāca—kīdṛśaṁ rūpaṁ tad iti kathyatām |

[54] sa uvāca—

śyāmaś cañcala-cāru-dīrgha-nayano bālas tavāṅka-sthale

dugdhodgāri-payodhare sphuṭam asau krīḍan mayālokyate |

svapnas tat kim u jāgaraḥ kim athavety etan na niścīyate

satyaṁ brūhi sadharmiṇi sphurati kiṁ so’yaṁ tavāpy antare ||21||

[55] sovāca—śrīman ! mamāpīyam eva mano-vṛttir mati-vṛttim ativartamānā vartate | kevala-vilajjayā taj jātu bhavantaṁ na nivedayāmi | tasmād asmād asambhava-manorathān nivṛtti-śāstra-vicāram udyacchantau mana eva saṁyacchevahi |

[56] sa uvāca—yadyapi mayāpy etad eva madhye madhye sphuṭam adhyavasīyate, tathāpy astoko vaśita-viśvodreko mahān sahāyaḥ śrīman-nārāyaṇa-deva eva śaraṇam iti citta-vṛttiḥ parivartate—yo’smākam adṛṣṭāśrutam idaṁ dṛṣṭam iva karoti | sa sarvaṁ kṛta-pūrvī tad api kurvīta |

[57] sovāca—deva ! tasya devasya kām api sevāyogyām evātra yogyām upalabhāmahe |

[58] sa uvāca—bāḍham | kintu kīdṛśī sā ?

[59] sovāca—dvādaśī-vrata-rūpā |

[60] sa sānandam uvāca—saṅgataṁ bravīṣi | mamāpy utkaṇṭhāṅkuritaṁ sphuritam etad evāsīt | tasmād adyārabhya samārabhyatām eṣa vrata iti |

[61] tad evaṁ sampravadamānayor udbhavan deva-dundubhi-nādaḥ sarvam aticakrām |

[62] atha tayā vṛtta-sva-citta-vṛtti-prathayā tat-kathayā ślathitavāntaḥ śrī-vraja-dharitrī-kāntaḥ kānta-nijālaṅkāra-vāraṁ sūta-kumārāya vitatāra | śrīmatī vrajapati-patnī ca mahā-nīlamaṇi-maya-nāyakaṁ hāraṁ vihāpayāmāsa |

 

[63] atha sotkaṇṭhaṁ snigdhakaṇṭha uvāca—tarhi kiṁ jātam ?

[64] madhukaṇṭha uvāca—tena vratena pūrṇe varṣe bṛṁhite ca tarṣe yugapad eva deva-devaḥ svapne tayor āvirbabhūva, covāca ca—aho ! mayy atisaktau bhaktau kathaṁ nirvidya khidyāthe ? yo’sāv atasī-kusuma-suṣamaḥ sukumāraḥ kumāraḥ śaśvad evānubhavator bhavatoḥ kumāratayā sphurati | sa tu sadā bhavator evānugataḥ pratikalpaṁ svabhakti-pravartanāya divi mat-pravartita-droṇa-dharā-rūpa-kalāṁśa-kalāvatoḥ tad bhūri bhāgyaṁ ity ādi-rītyā brahmādy-alabhya-sākṣāt-tat-phala-sākṣātkārāya svayam eva pṛthivyāṁ bhavator bhavator eva bhavaṁ labhata eva ‘ acirād eva ca rucirā rucireṣā yuvayoḥ saphalatāṁ valitā |

[65] tad evaṁ śrāvitābhihite tirohite ca paramahite bhagavati labdha-jāgarāv upalabdhāmṛta-sāgarāv iva ca mithas tad eva saṅkathayantau prathayantau ca parama-camatkāra-nivahaṁ vahataḥ sma |

[66] atha snigdhakaṇṭhaḥ svagataṁ cintayāmāsa—tad evaṁ jātāny eva mama praśnānām uttārāṇi | tatra ca bhavator eveti yuktam evoktaṁ śrī-bhagavatā—prāg ayaṁ vasudevasya kvacij jātas tavātmajaḥ [10.8.14] iti vadato’py avyabhicāra-vacaḥ-pracāra-sargasya muneḥ śrī-gargasya prāyaḥ so’yam abhiprāyaḥ |

[67] śrī-bhagavatā saha sambandhaḥ kila kevala-prema-nibandhanaḥ—bhaktyāham ekayā grāhyaḥ [bhā.pu. 11.14.11] ity ādeḥ | atas tad-viśeṣasya tad-viśeṣa eva hetuḥ—ye yathā māṁ prapadyante tāṁs tathaiva bhajāmy aham [gītā 4.11] ity ādeḥ | tatas tasmin vatsatāṁ satāṁ vātsalyābhidha eva premā pramāpayati |

[68] tatra śrī-vasudevasya tad-aiśvaryālocanena vātsalyasya tāralyaṁ sāralyaṁ cāsāditam | śrī-vrajarājasya punas tad-vātsalyaṁ śaśvad udbuddhaṁ śuddham eva ca prasiddham | pitṛbhyāṁ putratayā tad-dhāraṇe kāraṇaṁ ca munibhir mana eva manyate | āviveśāṁśa-bhāgena mana ānakadundubheḥ [bhā.pu. 10.2.26] ity ādeḥ | dadhāra sarvātmakam ātma-bhūtaṁ kāṣṭhā yathānanda-karaṁ manastaḥ [bhā.pu. 10.2.18] ity ādeś ca | śrī-vraja-rājābhyām api manasā dhāraṇaṁ tasya kāryānyathānupapatti-siddhena bhakti-svābhāvyenaiva  sambhāvyate | tatra ca sati sāmprataṁ tu viśeṣata eva sāmprataṁ parāvasthām anu kṛtāsaktau hi bhaktau tad-udayaḥ syāt | tasmāt tavaivātmajas tasya vasudevasya tu kvacit kārye nimitte jātaḥ prādurbhūtaḥ iti |

[69] atha prakaṭam uvāca—tatas tataḥ ?

[70] madhukaṇṭha uvāca—tad evaṁ paramārter upakaṇṭhatāṁ prāptāyām utkaṇṭhāyām ekadā sarve’narvācīnā vraja-vāsinaḥ sabhāvāḥ sabhāyāṁ militāḥ | militvā ca tad eva sotkaṇṭhaṁ suṣṭhu pratuṣṭuvuḥ |

[71] tadā ca tatraikā tāpasī kenacana snātakena samam āyātā | tāṁ ca mahā-prabhāva-lakṣaṇāṁ lakṣayitvā sarve samutthāyātithyam āvitathyena vidhāya vijñāpayāmāsuḥ—sākṣād bhagavato yogamāyeva kā tvam asi ? śrīman-nāradasyābhinava-tanur ivāyaṁ vā kaḥ ?

[72] sā ca sahāsam āha sma—paurṇamāsī-nāmnī kātyāyanī ca kumāra-śramaṇā ca pārikāṅkṣiṇī cekṣaṇikā cāsmi | ayaṁ ca madhumaṅgala-nāmā snātakaḥ śrī-nārada-prakṛtiḥ | āvāṁ ca vidyā-viśeṣeṇaitad-vayaskāv eva sadā vidyāvahe |

[73] te ūcuḥ—etāvatī kṛpā kṛpaṇeṣu katham asmāsu kṛtā ?

[74] sovāca—bhavatāṁ kim api vaibhavaṁ sambhāvya |

[75] sarve ūcuḥ—kiṁ tat ?

[76] sovāca—bhavatāṁ prāṇa-kandasya śrīman-nandasya jagadānandaḥ sa khalu nandanaḥ sambhaviteti |

[77] sarve sa-bāṣpa-pulaka-kulam ūcuḥ—bṛhad-vanam asmākam ida bṛhat-tīrthaṁ bhavati | tasmād asmabhyaṁ datta-viśrāntike kṛṣṇāntike sphuṭam uṭajaṁ tava ghaṭayāmaḥ |

[78] sovāca—upaśrutir eṣā śruti-veṣā navyāpi na vyabhicaritā | yataḥ kṛṣṇāyā iti vivakṣitam api kṛṣṇasyeti lakṣitaṁ karoti | kṛṣṇa-nāmā hi bhavitāsau | mahā-prabhāvavati yasmin jātavati nirdānavatā pṛthivyāṁ bhaviṣyati | tadīya-guṇe tu sadā navatā, saguṇatā vidyādi-prabandhe tat-sambandhe tu nirguṇatā | sakiñcanatā viṣaya-sampattau tad-bhaktau tu niṣkiñcanatā ity ādikaṁ viruddhāyamānam api sarvair anuruddhaṁ kariṣyati | tasmād asmākam atra sthātum āgraha eva bhavatām anugrahāya sampannaḥ |

[79] atha tāṁ sarve sānandaṁ vandamānās tayā samam indīvara-ruci-nindīhita-kālindīṁ vindamānāḥ parṇa-mandiraṁ pūrṇayantas tatra vāsayāmāsuḥ |

[80] tasminn eva divase’pagata-doṣe pradoṣe samudbhaṭa-kaṁsa-roṣeṇa jāta-citta-śoṣeṇa kṛta-paridevena vasudevena prahitā vraja-hitā baḍavārohiṇī rohiṇī guptam ājagāma | yasyām āgatāyāṁ parama-pativratāyāṁ sarva eva vraja-rāja-rāja-samājaḥ śubha-śakuna-saṅkula-śakunādi-samajena samam ullalāsa | tatra cānanda-mohinyau śrī-yaśodā-rohiṇyau yamunā-gaṅge iva saṅgata-saṅge parasparaṁ parebhyaś ca sukha-samūham ūhatuḥ |

[81] vraja-rāja-patnī ca tasyā jyaiṣṭham avaṣṭabhya māsa-traya-jātam antarvatnītvaṁ paryālocya svābheda-vedanenaiva śāta-jātaṁ prāpa |

[82] atha māgha-māsi cāsita-pratipadi kṛta-sarva-sukha-prasara-janyāṁ rajanyāṁ sā vraja-rājaṁ sevyamānā tandrāparatantrāyamāṇā svapna-tulyatā-saṁcitaṁ kiñcid añcitaṁ dadarśa |

[83] yathā sa eva bālaḥ sarvatas tad-āvaraṇa-kārikayā kayācic divya-kumārikayātmānaṁ pidhāya vraja-rāja-hṛdayān nija-hṛdayaṁ praviśya dṛśyavad eva sthita iti | tataś ca so’yaṁ hṛdaya-kamala-madhym adhyāsāmāsa | seyaṁ tu jaṭhara-madhyam iti | vrajarājaś ca nirantara-svāntara-tat-praveśāveśaṁ durnideśaṁ ciram anubhūya dūyamānatāṁ vidhūya tathaivānubhūtavān |

[84] atha snigdhakaṇṭhaḥ svānte cintayati sma—satyam etad ata eva sad-vāṇī-guṇibhir muhur anayor ātmaja iti matam | mayā ca suvicāratas tad eva pūrvaṁ niścitam ācaritam iti | uvāca ca—tatas tataḥ ?

[85] madhukaṇṭha uvāca – atha tad ārabhya garbha-lakṣaṇam upalabhya sambhūta-bhavyānāṁ sabhyāṅganā-gaṇānāṁ gokula-kula-pātrī sukha-dātrī babhūva | yathā –

mukham āpāṇḍu kucāgraṁ sphītaṁ jaṭharaṁ darottuṅgam |

abhajata karṇejapatāṁ garbhe vṛtte yaśodāyāḥ ||22||

yathā ca –

vraja-rājñyāṁ sphuritātmā kṛṣṇaḥ sphurati sma loke’pi |

dīpaḥ sphaṭika-ghaṭī-bhāg antar bahir api vibhāti tat-tulyaḥ ||23||

kintu –

jita-rasanā rasa-dhairyā gāmbhīryādi-pravīṇāpi |

spṛhitaṁ kiñcit kiñcid vraja-nṛpa-gṛhiṇī tadā cakre ||24||

yathā –

aihata dohadam eṣā kṛṣṇāveśāviśat tṛṣṇā |

tulasī-saṁskṛta-ghṛta-yuk sa-sitaṁ sita-kānti-gandhi paramānnam ||25||

[86] atha yogamāyā rohiṇyāḥ sāptamāsikaṁ garbhaṁ srastaṁ vidhāya devakyās tad-vidhaṁ taṁ tasyāṁ niyojayāmāsa | tataś ca labdha-sarva-samaya-sampad-daśe caturdaśe māsi śrāvaṇataḥ prāk śravaṇa-rkṣe samasta-sukha-rohiṇī rohiṇī guṇa-gaṇanayā suṣamaṁ sita-suṣamaṁ sutaṁ susrāva | sāndra-śubhratā-vibhrājamānatayā paurṇamāsī candramasam iva, darśita-vikrama-kramatayā siṁha-vadhūḥ śāvakam iva, nirmala-parimala-dhārādhāratayā nava-kamalinī dhavala-kamalam iva, sarva-śravaṇa-saṅgha-maṅgalatayā niravadya-vidyatā yaśaḥ-stomam iva ca |

kiṁ ca –

śubhrāṁśu-vaktraṁ taḍid-āli-locanaṁ 

navābda-keśaṁ śarad-abhra-vigraham |

bhānu-prabhāvaṁ tam asūta rohiṇī

tat tac ca yuktaṁ sa hi divya-bālakaḥ ||26||

[87] sa eṣa ca asita-varṣmā sita-varṣmā sad-anujaḥ sūdita-danujaḥ, pālita-dhenuko dalita-dhenukaḥ, pralamba-bāhuḥ pralamba-ghātayitā, svayaṁ rāma-nāmā rāma-ramita-dvivida-vidārayitā ca bhavitā iti jyotirvidbhir udbhāvitam |

[88] asya jātakarmādikaṁ ca marmagair eva śarmāntanāmabhir guptam eva paryāptam akāri ānaka-dundubhi-mantraṇā-paratantratayā | kintu tatraikaṁ duḥkham ivāsit | [89] yataḥ sa tu janmata evānuja-janma yāvat jaḍa evādṛśyata | tatra pratīkāraś caika evāsīt yathāntardhṛta-nijāvarajaṁ vrajeśvary-aṅkam eva kevalaṁ valamānaḥ samullasitaval lakṣyate |

[90] tad evaṁ dina-katipaye labdha-vyatyaye garbha-sandarbhāt spaṣṭam aṣṭa-māsi tad-avarajanma-janmanaḥ samārambhaḥ sambhavati sma | yathā cādhunāpi varṇayanti —

aṣṭāviṁśa-catur-yuge kali-śiraḥ saṁmardya vaivasvate 

bhādrāntar-bahulāṣṭamīm anu vidhoḥ putre vidhor udgame |

yoge harṣaṇa-nāmni śuddha-vidhibhe purṇaḥ paraḥ śrī-vidhur

nandan nanda-vadhū-mude svayam udaid ahnāya dhunvaṁs tamaḥ ||27||

yathā ca – 

tadā yugādi devās te sva-sva-smapad-upāyanam |

ādāya kṛṣṇa-janmarkṣa-niśām āśu siṣevire ||28||

yathā hi –

vibabhūva vinā satyaṁ dhyānaṁ tretāṁ vinā makhaḥ |

vinā dvāparam abhyarcā harer nāma kaliṁ vinā ||

vinā madhuṁ saptalādi vinoṣṇaṁ pākimāmratā |

vinā śarad-ambu-śrīḥ śālis tasyāḥ paraṁ vinā ||

śiśireṇa vinā māghyaṁ vināhnāmbuja-vistṛtiḥ |

vinā jyotiṣa-śāstreṇa grahāṇāṁ śubhadā sthitiḥ ||

vinā guru-prabhāveṇa sarvatra sphuraṇaṁ hareḥ |

vinā sūti-pratītyā ca prasūto’sau yaśodayā ||29||

[91] tad idam agre vyaktīkariṣyate | kiṁ ca –

madhye tārāvāra-sāraṁ nabhas tat-

prānte sindhūrdhvaṁ dhvanan-megha-bandhu |

itthaṁ varṣādhāmatarṣā śarac-chrīs

tasyāṁ tithyāṁ tathyam ātithyam āpa ||30||

kiṁ ca –

jātibhiḥ saha mādhavyaḥ ketakyaḥ ketakaiḥ samam |

kumūdyāny ambujaiḥ sārdhaṁ sphuṭanti smeti dig yadā ||31||

tadā tad api nāścaryam ācāryaiḥ paricīyate |

sarvāścarya-nidhiḥ so’pi janma-caryāṁ yato gataḥ ||32||

[92] tathā hi etad-uttaraṁ bhāvi-tad-vilokānāṁ lokānāṁ bhāvitānam – 

[93] mukham asya lasita-smitāsita-kamalānām adhipam iva vilokyate,

netra-yugalaṁ sūkṣma-bhramara-citra-kairavāntaḥ-patrāṇām,

ghrāṇaṁ nīla-nīrada-cchavi-ladha-kīla-tila-prasūnānām,

oṣṭhādharaṁ sindūra-girijani-javā-badnhūka-bimba-goṣṭhīnām,

karṇa-dvandvam añjana-bhūmija-śyāmalatā-potānām,

kara-prāntatā-kānta-bhuja-yugalaṁ sa-nava-pallava-nava-tāla-śākhānām,

śrīvatsa-sindhu-vatsākhya-lekhā-sahita-vatsaṁ dhṛta-dakṣiṇāvarta-dyuti-viśeṣa-kṛta-sthira-vidyud-āśleṣa-megha-khaṇḍānām iti |

[94] kiṁ ca mukhena mahāpadmaṁ vijetā, 

nayanābhyāṁ padmam,

nāsikayā makaram,

smitena kundam,

kaṇṭhena śaṅkham,

caraṇayoḥ pṛṣṭābhyāṁ kacchapam,

rucā nīlam,

sarvair eva ca sarveṣāṁ kharvam |

kiṁ bahunā, svena mukundam apīti yugapad atra tat-tad-avasara-prasavādīnāṁ tathā durlabha-sannidhīnāṁ nidhīnām api sannipatanaṁ nāsambhāvyam |

[95] atha tasya janmani ko’pi viśeṣaḥ, yathā –

tadā tatra māyā milad-bālya-kāyā

tadīyānukūlyaṁ kṛpā-mātra-mūlyam |

sadā kurvatī taṁ samastān atītaṁ

vidhāyāgrajātaṁ svayaṁ prāpa jātam ||33||

[96] atha snigdhakaṇṭhena bhāvitaṁ sa-pramāṇaḥ khalv idam – adṛśyatānujā viṣṇoḥ sāyudhāṣṭa-mahābhujā [bhā.pu. 10.4.9] iti śrī-bhāgavatād, tac ca nandas tv ātmaja utpanne jātāhlādo mahā-manāḥ [bhā.pu. 10.5.1] ity ādiṣv ātmaja-padaiḥ sthāpanā-vyapadeśataḥ sadeśa-rūpam eva nirūpyate | kintu tad idam apracchannaṁ vivicya pṛcchāmaḥ yatheha sandehaḥ sarveṣāṁ śāmyati | [97] spaṣṭam apy ācaṣṭa – aho ārya tarhi kathaṁ vasudeva-devakī-putratayā so’yam avadhāryate ?

[98] tad īdṛg-vacasi sati snigdhakaṇṭhe vacasi kiñcit-kuṇṭhena madhukaṇṭhena manasi bhāvitam – śrīmatā devarṣiṇedam āvāṁ praty atiharṣeṇādiṣṭaṁ – yadi kadācic chrīmati mahā-premavati vraje kṛta-vrajanayoḥ kathā-yogo bhavatoḥ sambhāvyate, tadā śrī-kṛṣṇa-devasya sarvato varṣyam aiśvaryaṁ gopanīyam ity ato munivarga-prasiddha-garga-siddhāntam evālambya saṁvadiṣyāvahe | sa cāmībhiḥ śruta eveti nāścaryāya paryavasiṣyatīti |

[99] prakaṭaṁ covāca – atra khalv idam asya śrī-vraja-rāja-tanūjasya rahasyam udbhāvayato mama samatikramaḥ svayam amunaiva bāḍhaṁ soḍhavyaḥ | tathā hi asmin sarvato labdhātirekakā saṁsiddhiḥ khalv ekā vartate | yad atikrānta-sarveha-sneha-maya-hṛdaya eva sadā vartamānaḥ snighdatā-digdha-janānāṁ bhāva-mudrayā parokṣaṁ kṛtayāpi svahṛdi pratibimbatatayā mudrito bhavati | asya svarūpeṇāvirbhāvaś ca sneha-maya-sphūrti-pūrti-vaśībhāvata eva sarvathā, na tv anyathā | putratayāvirbhāve ca bījaṁ pitṛ-bhāva-maya-sneha eva nānyeṣām ivānyat | jāte ca kutracit putratayāvirbhāve tat-tat-sambandha-maya-sneha-kṛta-caya-sphūrtir eva tathā tathā bhāvenāvirbhāve nibandhanaṁ bhavati |

[100] tad evaṁ sthite sarvataḥ samudbuddha-śuddha-pitrādi-bhāva-vicitrāṇāṁ vraja-nṛpati-prabhṛtīnāṁ bhṛti-bhuk-paryantānāṁ vraja-janānāṁ yeṣām adhimadhyaṁ prati-dviparārdhaṁ pratikalpam āvirbhavati, vṛddhi-jīvikānām iva teṣām eva prema-sañcaya-paryudañcana-prapañcam añcaṁs tad-vṛddher aparicchedyatābuddhyā pratidātum adhyavasāyaṁ muñcan sadā putrāditayā sa eṣa virājate, nānye tu tatra kila tilam apy avakāśa-kālaṁ labhante |

[101] etad evoktaṁ brahmaṇā eṣāṁ ghoṣa-nivāsinām uta bhavān kiṁ deva rāteti naḥ [bhā.pu. 10.14.35] ity ādinā | etad eva ca śrī-nārāyaṇa-devena samādiṣṭaṁ – yo’sāv atasī-kusuma-suṣamaḥ sukumāraḥ kumāraḥ ity ādinā | tataś ca –


    tasmān nandātmajo 'yaṁ te nārāyaṇa-samo guṇaiḥ |


    śriyā kīrtyānubhāvena gopāyasva samāhitaḥ || [bhā.pu. 10.8.19]

iti garga-vacanānusāreṇedam utprekṣyāmahe – etad-rūpa-svaputra-mātra-paryāpta-sarva-svārthena śrīmad-vraja-mahendreṇa mahīyamānasya yasya mahābhagavato yā yogamāyākhyā durghaṭa-ghañanī svarūpa-śaktiḥ śāstreṇa vaktīkriyate | tena kila dattā sā tvat-putre śrī-kṛṣṇa eva paryavasyati sma | sā ceha svajana-sneha-nikṣipta-cittasya yadyapy asya tat-putrasya prāyo’vadhānaṁ na prāpnoti | tathāpi tasmād anyasmāc ca parokṣam anukṣaṇam anugatiṁ līlā-sahāyakaṁ ca prapañcati | yathā ca yogamāyā tathā tad-anugatā māyādayo’pīti | yadyapy evaṁ tathāpi tvat-prabhu-pratta-śaktim enaṁ tvam eva nija-śrī-prabhṛti-śaktibhir gopāyasveti gargo vyañjitavān | tad evaṁ sati bahūni santi nāmāni rūpāṇi ca sutasya te [bhā.pu. 10.8.15] ity api tad-uktir udriktīsyāt |yataḥ sva-snigdha-jana-bhajana-rasāveśitāveśatayā sadā virājamānasya śrīmad-vraja-rājātmajasya khalv asya  sva-snigdha-jana-bhāva-svabhāva-viśeṣa-vinodam anumodamānasya tad-bhāva-rūpānurūpaṁ rūpaṁ yadṛcchāvaśād ekadhānekadhā ca samīpator’samīpato’py āvirbhavati tirobhavati ca |

[102] tataḥ śrī-vasudeva-devakyor antar yac caturbhujam asya rūpaṁ sphurati, tad eva hi bahir āvirbhavati sma | phalena phala-kāraṇam anumīyate iti nyāyena | tenaiva ca nyāyena śrī-vrajeśvaryos tu paraṁ dvibhuja-mūrtitayā sphūrtir āsīt | 

tataḥ prāg ayaṁ vasudevasya kvacij jātas tavātmajaḥ [bhā.pu. 10.8.14] iti dhṛta-tapo-vargasya gargasya vacanam anusṛtya parāmṛśyate | yadā nṛśaṁsa-kaṁsa-bhiyā svāvirbhūta-caturbhuja-rūpācchādana-pūrvaka-dvibhuja-rūpāvirbhāvanāya śrī-devakīcchā jātā, tadā tasya yad apūrvaṁ dvibhuja-rūpaṁ pūrvaṁ māyayā saha śrī-yaśodāyāḥ svāntaram āyātaṁ, tad eva tatra sannidhānam avāpya caturbhujaṁ rūpam antarbhāvya svayam āvirbabhūva | yatra sākāratayā mātṛ-garbha-sthitāpi māyā nirākāratayā tūrdhva-gatyā tanvā tad-vāhanatām āgatā | gandavāha-śreṇī nīla-kamala-dalam iva tatra sarvālakṣitatayā tat prāpitavatī | yā khalu pūrvaṁ tad-ākarṣeṇa dharṣeṇa paraṁ mātaram api mohena mlāpitavatī |

[103] atha punas tena garbhasthenākāreṇa mātuḥ prasūti-bhramaṁ ca samprathayya bahir ātmanaṁ saṁvalayya prasūti-śayyām evādhiśayya sthitavatī | yā khalu śrī-devakītaḥ śrī-rohiṇyāṁ saṅkarṣaṇa-saṅkramaṇe’pi tathā prakramate sma iti |

[104] atra ca snigdhakaṇṭhenāntaś cintitam – satyam evāha sma nūnaṁ athāham aṁśa-bhāgena [bhā.pu. 10.1.29] iti hi māyāṁ prati śrī-bhagavad-vākyam ādiṣṭā prabhuṇāṁśena kāryārthe sambhaviṣyati [bhā.pu. 10.1.25] iti ca devān prati brahma-vacanam | atra aṁśabhāgena caturbhuja-rūpeṇākāra-bhedeneti bhagavad-abhiprāyaḥ | kāryārthe tat-tan-mohanāya aṁśena sambhaviṣyati śrī-kṛṣṇasya dvibhuja-rūpeṇākāra-bhedena saha miliṣyati seti brahmaṇo’bhiprāyaḥ | tad evam eva hi vyākhyātam anyatra śrī-bhāgavata-tattvavidbhiḥ avatīrṇau jagaty-arthe svāṁśena bala-keśavau [bhā.pu. 10.38.32] ity atra svāṁśena mūrti-bhedeneti |

[105] api ca śrī-vrajeśvara-sambandha-nibandhanā yā kṛṣṇe yogamāyābhivyaktir uktā  sā siddhāntato’pi siddhatām āsīdati | bhagavataḥ khalu priyajanecchām evānugacchati sarva-śakti-vyaktir na tu yadṛcchām iti | 

[106] atha sarve sāścaryam ūcuḥ – bhavatu nāma tat tat | kintu tataḥ kim anantaraṁ jātam ?

[107] madhukaṇṭha uvāca – anantaraṁ tu caturbhujatāvirbhāvānurūpyataḥ pravyakta-yogamāyasya tasya prāg-upadeśataḥ śrī-vasudevaḥ sarvatra māyika-śāyikāyāṁ jātāyāṁ pūrva-deva-bhiyā dvibhujam atrakīyaṁ bālakam atrānīya tayā bālikayā vimilitavān | so’yaṁ tu teneśvaratā-pratyāyakena caturbhuja-rūpeṇopadeśena ca na tatra jātakatāṁ vyañjitavān iti putratāṁ sandehitavān | atra tu dvibhuja-rūpeṇa vacanādi-śakter vyakter abhāvena ca tām eva vyajya putratām eva nidehitavān | śrīmān ānakadundubhis tu tad idaṁ sarvaṁ nānusadadhau iti |

[108] snigdhakaṇṭha uvāca – nānusandadhātu nāma | tathāpi yāṁ tanayām atrakīyām apamāya svayam apanināya tasyāḥ pratidānasyāpi sad-bhāvābhāvāt katham iva nyaste’py asminn ātmīyatāṁ pratyapadyata ? āgamādāv api yasya nandanandana-nandātmaja-nandaja-nandatanaya-ballavīnandanādi-nāmāni tat-tad-abhīṣṭa-pradatayā nirdiṣṭānīti |

[109] punaḥ sa-hāsam āha sma – yasya nandanandana iti nāma viparītatayā paṭhatāpi krama-parītatayānubhūyate | tasmād evam apy asman-nṛpater eva pūrva-vyañjitaṁ samañjasaṁ sañjanam añjasā tasya labhyatvāyopapalabhyata  iti |

[110] hasitvā punar uvāca – atha sa vraja-deva-sutasya vasudevasyāgamana-prakāras tu varṇyatām |

[111] madhukaṇṭha uvāca –


    aṅghryor bandho vyadālīd aśayiṣata janā dvāra-rodhā vidīrṇāḥ


    śeṣaś chatraṁ babhūva dyumaṇijani-nadī prāpya kedāra-bhāvam |


    āgopādhīśa-gehaṁ vṛti-rahitam abhūd gokulaṁ kṛṣṇa-vāhaṁ 


    prāpya śrī-śūra-putraṁ yad iha tad akhilaṁ kasya kiṁ brūhi tat tu ||34||

[112] snigdhakaṇṭha uvāca – tad akhilaṁ goparājasya bhāgyam iti |

[113] tad evaṁ labdha-prathāyāṁ kathāyām –


    tayor māyā-jāla-prathana-tulayā saṅkathanayā


    hareḥ sā sā līlā nayanam iva yātā kila yadā |


    tadā bāṣpa-stambhaa-pralaya-mukha-bhāvāḥ pratipadaṁ


    babhūvur ye vā te kati kati ca varṇyā vrajasadām ||35||

[115] tataś ca taṁ ratna-nidhāyaṁ nidhāya gate śrī-vasudeve kāraṇābhāvāt pracalāyitatā-pracaya-dohaṁ maoham apahṛtya ca gatāyāṁ māyāyāṁ śrī-vraja-rāja-jāyā punaḥ sambhūtaṁ sutaṁ sākṣād eva dadarśa | yathā viṣṇu-purāṇe — 


    dadṛśe ca prabuddhā sā yaśodā jātam ātmajam |


    nīlotpala-dala-śyāmaṁ tato’tyarthaṁ mudaṁ yayau || [vi.pu. 5.5.22] iti |

[117] yathā ca –


    bālaṁ divyāti-divyāsita-maṇi-vapuṣaṁ candrajic candra-vaktraṁ


    lokātītābja-netraṁ dyu-taru-nava-dalollaṅghi-śobhāṅghri-pāṇim |


    kiñcic cañcat-karādi-mradima-madhurita-krandanād viśva-mohaṁ


    paśyantī gopa-rājñī tanujam amanuta svaṁ tadā citra-kalpam ||36||


    sāmrājyaṁ śyāma-bhāsāṁ nidhir api tad idaṁ rūpa-ratnākarāṇāṁ


    bhāgyaṁ lāvaṇya-bhājāṁ vilasita-nigamas tat-tad-aṅgāvalīnām |


    evaṁ mīmāṁsamānā vrajapati-dayitā yāvad āste sma tāvat


    krandann om om itītthaṁ nava-śiśur asakau tad dhruvaṁ svīcakāra ||37||


    dṛṣṭvā putram asau vrajeśa-gṛhiṇī sadyaḥ prajātaṁ sakhīr


    āhūtā na śaśāka kartum api ced āstāṁ paraṁ ceṣṭitam |


    asrair āvṛtam akṣi-kaṇṭham atha yat stabdhaṁ ca tasyā vapus


    tasmin lālana-lālasā-vaśatayā cātmātmanā vyagritaḥ ||38||

kiṁ ca –


    yadā māyā gatā tarhi vraje mohaṁ jahau janaḥ |


    kadā yadā hy āvirāsīt tatra śrī-puruṣottamaḥ ||39||


    tadā vyavahitānām apy eṣa prākāśayan manaḥ |


    kumudvatīnāṁ sumano-gaṇaṁ vā śīta-dīdhitiḥ ||40||


    sphurati sma paraṁ mātuḥ śayyāyāṁ na sa bālakaḥ |


    snigdhānām api citteṣu svaccheṣu pratibimbavat ||41||


    sphurati sma yadā bālas tāsāṁ vyavahito’pi saḥ |


    taṁ drutaṁ tās tadā jagmuḥ sāraṅgyo vā ghanāgamam ||42||


    rohiṇyādibhir etābhiḥ samam āloki bālakaḥ |


    udayat-pūrṇa-candro vā cakorībhiḥ samantataḥ ||43||


    stambhe’pi smera-netrābhyāṁ paśyantīṁ sutam eva tām |


    pratikāryāṁ vicāryāmūḥ paryālocanta taṁ tataḥ ||44||


    tā etā manasā dṛśā kalitam apy atrāsitaṁ bālakaṁ


    sandehāspadatām anaiṣur asakṛd yat tat tu yogyaṁ matam |


    yad vastu prathitaṁ sudurlabhatayā tad daivato labhyatāṁ


    kintv etat prathamaṁ pratīti-padavīṁ nātmany alaṁ yacchati ||45||

tad yathā –


    navyendīvaram-mālyam asti kim idaṁ kiṁ śakra-nīlaṁ mahat


    kiṁ vaidūryam aho tad etad atulaṁ jñātuṁ na yac chakyate |


    paśyāmaḥ kila bālakasya tu tanuṁ sarvendriyāṇāṁ kṛtiṁ


    rundhānā khalu yā tanoti nayana-dvandvasya nirdvandvatām ||46||

[118] tatra ca – nirmitaṁ kila mṛgamada-saurabha-tamāla-dala-sāreṇa, abhyaktaṁ kila nikhila-vilambaka-lāvaṇyena, udvartitaṁ kila nija-deha-tejasā, snātaṁ kila nija-mukha-niryat-kānti-sudhayā, anuliptaṁ kila jananī-dṛṣṭi-karpūra-labdha-saṁghṛṣṭi-bhadra-śriyā, bhūṣitaṁ kila sahaja-śubhatā-rūṣita-nijākāreṇa iti sadyo-jātaṁ tad apatyaṁ vitarkya mithaḥ-kṛta-samāgamāḥ sarvāḥ punas taṁ bālaṁ labdha-tamāla-patra-bhoga-mṛga-bheda-mṛgamada-sāra-paṅkam iva komalāṅgam, nija-kara-cūrṇitatama iva cūrṇa-kuntalam, vahan-mukha-vidhu-bimbam īkṣayantaṁ sarva-manāṁsy ākraṣṭum iva karau muṣṭīkurvantaṁ, taraṇijā-nijāguru-taraṅgam iva kara-caraṇa-kamalaṁ cālayantaṁ vilokayāmāsuḥ |

[119] tad evaṁ vilokya ca –

sarvās tāḥ kalakalam eva moda-yuktāḥ

kurvatyaḥ param avidur na tatra kṛtyam |

ekā tu drutam atha suṣṭhu-dhīra-cittā

taṁ kampre kara-yugale dadhaty apaśyat ||47||

[120] tataś ca pum-apatya-cihnam ahnāyāvagatya tāsāṁ pratyekam api samīhitam | yathā –

aho śirasi dhāraye nayanayor muhuḥ sparśaye

hṛdi pracuram arpaye hṛdaya-madhyamāveśaye |

idaṁ vividha-bhāvanaṁ bhṛśam atītya vīcikṣiṣā 

balād vara-dṛśāṁ dṛśāṁ viṣayatām anaiṣīd amum ||48||

tatra ca –

muhur aho tanayaṁ nayanaṁ gataṁ

pramadataḥ praṇayanty api nātṛpat |

ghana-rucir jananī-stana-yugmajām 

amṛta-vṛṣṭim adhād api dṛṣṭijām ||49||

[121] tataś cātyarvāg arha-śiśu-snapanādi-parvānusandhānataḥ sarvāsāṁ sāvadhānatā-vidhāne jāte –

rohiṇyājñām anu pati-suta-śreyasī vṛddha-viprā

vṛttaṁ vijñāpayitum atulānandam eti sma nandam |

vaktrollāsāt palita-valanād ambarāc chubhra-dhāmā 

dhāmnāṁ hāsa-prathiti-tulitā yā javān nirjagāma ||50||

[122] atha tad etat-paryante vṛtte vṛtte, jāta-tat-tad-bhāva-sampadaḥ sabhāsadaḥ pratikṛtāñjalitayā sthitayor madhukaṇṭha-snighdakaṇṭhayor madhukaṇṭhaḥ prāha sma –

vrajendra so’yaṁ putras te sadaḥ-sādbhuta-sampadaḥ |

janma-mātrāj jana-śreṇyā nandana-śreṇi-janmadaḥ ||51|| iti |

[123] tataś ca tau nijopakaṇṭhopam anu vraja-rāja ājuhāva | āgatyoś ca tayoḥ śirasi kara-saroruham ādhāya nijālaṅkārair alañcakāra | sarvaṁ ca tat-sampradāyaṁ bahu-sampradānena sampradānam akarot | uvāca ca – adya vāsaḥ samāsādyatāṁ bhojananādy-artham iti | sarvān prati covāca – punar evaṁ prātaḥ prātar āyātavyam iti |

[124] atha go-sambhālanārthaṁ pitaram anujñāṁ samabhyarthya mātaraṁ ca vanya-bhojana-prasthāpanaṁ prārthya sūta-kumāraayoś cātma-saṅgamanaṁ samarthya kṛta-vrāje vraja-yuva-rāje sarve yathā svam āvāsaṁ yayuḥ ||

iti śrī-śrī-gopāla-campūm anu 

**kṛta-pūraṇa-vraja-varti-tṛṣṇa-śrī-kṛṣṇa-janma-sampan-mayaṁ **

nāma tṛtīyaṁ pūraṇam 

||3||

(4)



        2. 
atha caturtha-pūraṇam


3. 
nanda-nandana-parva
[1] atha pūrvedyur madhukaṇṭhaḥ kṛtī yathācīkṛtat, evam aparedyuś ca vraja-deva-sabhāyāṁ bhāsamānāyāṁ sāvasara-nidigdhaḥ snigdhakaṇṭhas tat-kīrtim acīkīrtat |

[2] madhukaṇṭhaḥ sotkaṇṭhaṁ papraccha—


    prāg yadvac caritaṁ harer arasayad vāg-indriyaṁ tadvad apy


    adyāsvādayituṁ mamecchatitarām udyamya karṇa-dvayam |


    yady apy ekaka eva bhoktṛ-pada-bhāg jīvas tathāpi prati-


    svaṁ cakṣuḥ-prabhṛtīni tāni ca muhur vāñchanti bhoga-prathām ||1||

[3] tathā ca snigdhakaṇṭha uvāca—athānanda-samṛddhā sā vṛddhā go-dohanārthaṁ gosthānam adhyavasthitān madhya-sthita-śrīman-nandopanandādīn vindati sma | tatra ca—


    asta-vyasta-gatiḥ pramoda-madhurā paśyanty amūn agrataḥ


    kiñcid vaktum ivodyad āsya-valanā dīrghāyitālpa-kṣitiḥ |


    hasta-nyasta-phalādir evam api sā putrodbhavaṁ vyañjatī


    yat kiñcid vadati sma tat punar avādīd ity amī menire ||2||

[4] madhukaṇṭha uvāca—kim uktavatī sā ?

[5] snigdhakaṇṭha sasmitam uvāca—asmākaṁ rājādya prajāta-prajāḥ | kathaṁ bhavantas tan-milanāya nāyānti ? iti |

[6] madhukaṇṭha sahāsam uvāca—tatas tataḥ ?

[7] snigdhakaṇṭha uvāca—tataś ca taj-janma-vṛttāmṛta-nava-varṣābhiḥ śikhina iva gopāḥ kolāhalaṁ kalayāmāsuḥ | śrī-gopaty-adhipas tu vānaspatya iva pulakāṅkura-kulākulatayā paraṁ paramānandaṁ vyañjayāmāsa, na tu vacasā |

[8] madhukaṇṭha uvāca—tatas tataḥ ?

[9] snigdhakaṇṭha uvāca—tataś ca smita-sambhramādara-bhara-karbūritaiḥ sarvair vanditayā nanditayā ca tayā satvarayā paliknī-varayā sa-nijāṅga-jāta eva bhavān maṅgala-saṅgī bhūyād ity apūrvāṁ sukha-pūrvāṁ vācaṁ procya rocanā-kuṅkuma-saṅga-lepa-saṅkula-sad-aṅkura-phala-maṅgale śrīmad-vraja-rājasya kṣemaṅkara-karayor vinyaste tena vilokita-kalpaḥ śrīmān upanandaḥ sānandaṁ jalpati sma—iha dohāya saṁhāya raṁhasāyamānā dhenu-saṅghāḥ kām apy avihāya drutam asyāḥ sagṛhāya vihāpyantām |

[10] tatra sarve cāmoda-garveṇa procuḥ—anyad vā yat kiñcid asyā hitaṁ samīhitaṁ bhavati | tataś ca—


    āhlādena samaṁ jajñe bālaḥ kiṁ kiṁ sa eva saḥ |


    evaṁ viviktuṁ nandasya nāsīn matimatī matiḥ ||3||

[11] atha śrīmān vrajeśaḥ svīkṛta-dhārmika-veśas tad api bahulam anyad api bahulādikaṁ dānāya saṁcakḷpe | yatra sarvaś ca tathābhāvāya kharvaśaś cakḷpe | saṅkalpya ca gṛhe gantuṁ kṛta-spṛhe dhṛta-veśe ca tat-tad-vṛta-vraja-nareśe śrī-rāma-prasū-samādeśān mahā-gopura-deśād dundubhi-dvandvam unnanāda | tac ca vādya-vidyā-vidura-vyañjitaṁ vādyaṁ vyaktam evedaṁ muhur vakti sma—prādurbhūto nandānanda iti | tataś ca—


    api śrutam abhūn niśi tridiva-vādya-garjojitaṁ


    jitaṁ jitam iti svanaṁ na tu viniścitaṁ kāraṇam |


    tadā tad-anuvādi tat kalayatām amīṣāṁ muhur


    mudā kalakalā-ravaṁ samajani vraja-prāṇinām ||4||

[12] atha saṁmadena muhur lambhita-stambhārambhatāyām apy utkaṇṭhayākṛṣṭa iva tatra ca labdha-kampa-sampattāyām api kevalaṁ svakṛta-sevena nārāyaṇa-devena datta-hastāvalamba iva dhairyam avalambamānaḥ svālayaṁ prati vraja-bhūpālaḥ pracacāla | tataś ca—


    tad vṛnde gṛham abhiyāti bandhu-vargā


    dhāvantaḥ krama-militā mithaḥ purogāḥ |


    ye gaṅgā-jharam anu nirjhara-prabhedā


    yadvat tat-tūlitatayānayanta vṛddhim ||5||


    athāgatāḥ pura-vanitāḥ puraḥ puraḥ


    sahasraśaḥ kalita-śubhāyutāyutāḥ |


    vrajeśvaraṁ puru nirarājayan jayan


    navātmaja-prabhavamahe mahehayā ||6||


    tataś ca kolāhalibhir vraja-sthitaiḥ


    samaṁ gataḥ śrīla-mahā-vrajeśvaraḥ |


    svarāṁs tu sālaṅkṛti cārv aśūśubhan


    nabhaḥ-sabhaṁ pūrṇa-sudhāṁśuvat prabhuḥ ||7||


    yadyapi viprāḥ sahasā 


    svayam āgataye kṛtodyamāḥ sarve |


    tad api tad-ādara-vidhaye


    rājñāhūtāḥ pṛthak pṛthak prathamam ||8||


    sukhāviṣṭas tasmin madhuram upaviṣṭaiḥ sadasi tair


    mahā-snigdhaiḥ śarma-prakara-paridigdhaiḥ parivṛtaḥ |


    paṭhadbhiḥ putrāśīr ucita-nigamaṁ bhūsura-varaiḥ


    kiradbhir dūrvādyaṁ śirasi sukha-pūrvaṁ sa mahitaḥ ||9||


    sasne yat paricaskare vapur api svasti-śrutiḥ śuśruve 


    śrīman-nanda-mahātmanā suta-janau tat tat stuve nāparam |


    adyāpi sphuṭam eti sarva-janatā yeṣāṁ śrutād apy aho


    snānādy apy atigamya satkṛti-phalaṁ yasyāsti nāntaḥ kvacit ||10||

[13] atha jāta-karma bhavyaṁ kartavyam iti gurubhir ādiṣṭena tena tat-pratyutkramaś cakre, yathā—


    ānarcire vrajeśitrā mātṛkā yās tadā tu tāḥ |


    mātuḥ kam iva kaṁ yāsām ity artha-vyaktim āgatāḥ ||11||


    atha nāndīmukha-śrāddhaṁ rāddhaṁ gopāla-pālinā |


    pitaro hi svayaṁ yasmiṁs te nāndīmukhatāṁ gatāḥ ||12||

[14] atha veda-vidhāna-paṭubhiḥ sārdham antaḥpuraṁ praviṣṭe bhadra-kumbhādi-bhadra-viśiṣṭa-sūtikā-gṛhāgra-vedy-upaviṣṭe śrī-vraja-kula-mahiṣṭhe parama-manorathārohiṇī rohiṇī tad avadhāya kula-traya-yaśo-dāyi-yaśodā-khaṭṭām antaḥ-paṭena vyavadhāya bālaṁ pidhāya gṛhāvagrahaṇīm ānināya | kintu nava-bālakaṁ vilokayituṁ śarmaṇā narmaṇā ca nijālaṅkṛty-arthaṁ prajāvatyas taṁ pratyabhitaḥ kim api kim apy amūlyatā-paryācitaṁ yācitavatyaḥ pratiśrute tu taṁ vilokayāmāsuḥ |

[15] sa ca khalv astoka-roka-loka-valaya-bhava-prabala-nava-kuvalaya-kulapati-durlaṅgha-śobhā-saṅghaṁ durlabha-komalāmala-kānti-viśrānti-bhūmiṁ, kalita-marma-prayatana-karma-viśvādbhuta-viśvakarma-nirmita-nirmala-nīla-cintāmaṇi-pratimā-pratipratīkātikrama-parimita-sarvāvayavaṁ, prabala-pravāha-dalita-cara-bāla-vāyaja-samavāyaja-mañjulāñjana-kalita-tala-niścala-jala-kālindī-hrada-jālaja-bāla-śaivālaka-ruci-rucira-rocir-valitārāla-ślakṣṇa-bāla-samudāyaṁ, kamalālayā-kara-kiśalaya-sita-lasita-sita-kamalāntar-valaya-dala-nirmala-vilocanaṁ, vaikuṇṭha-sthita-kalpa-taru-tallaja-pallava-kuṇṭhatākara-kara-caraṇādharaṁ, nipīta-kanaka-ruci-śuci-pītana-pītitāmbarāvaraṇa-rocanaṁ rocanaṁ bālakam ālocayann ātmānaṁ nayana-payaḥ-payasā snapayan vilakṣaṇatayā kṣaṇa-katipayaṁ jalavad āsīt |


    yadyapi bahuvidha-bhāvā, jātā goṣṭheśitus tarhi |


    tad api ca jāḍyaṁ balavaj jajñe gāmbhīrya-śīlasya ||13||

[16] atha cirāya dhīra-bhāvaṁ dhāritavatī vraja-dharitrī rājya-śrīmatī tad-ānanda-spṛhiṇī nava-nandanam upananda-gṛhiṇī tad-utsaṅga-saṅginaṁ cakāra | 


    utsaṅgaṁ vahati śiśuṁ vrajādhirāje


    sā dūrād adhiśayitā prasūti-śayyām |


    āsīt tac-chravaṇaja-bāṣpa-romaharṣa-


    stambhādyair vivaśa-tanūr vrajādhirājñī ||14||

[17] atha tatra medhā-janakaṁ karma śarmānta-nāmabhir nirmame, yatra bhūs tvayi ity-ādikaṁ paṭhitvā hemāntarhitayānāmikayā bālo ghṛta-lavaṁ lehayāmāse | athāyuṣya-kriyā kriyate sma, yatra oṁ divaspati ity ādikena ḍimbhaḥ spṛṣṭaḥ | dik-catuṣṭaye madhye ca oṁ hṛdam annaṁ prāṇāya ity ādibhir bhūmiś cābhimantritā | atha oṁ aśmā bhava ity ādinā punar arbhako’bhimṛṣṭaḥ | tataḥ oṁ iḍāsi ity ādinā tan-mātābhimantritā | punar mātuḥ stana-dvayaṁ oṁ imaṁ stanam iti, oṁ yas te stanam ity ābhyām ṛgbhyāṁ krameṇa prakṣālitam | tataś ca tam uttāna-śāyinaṁ sūtikā-śayyāyāṁ nidhāya tac-chiraḥ-pradeśe oṁ āpo deveṣu ity ādinodapātraṁ nihitam iti |

[18] tad evaṁ jāta-karma-śarmaṇi nirvṛtte bāla-nābhi-nāle ca prāpta-cchedana-kāle vṛtte paramānanda-sandohenānavahita-prāyā yā saiva tadaiva tad-avadhātrī dhātrī sapulaka-kāyā citram idam iti dvi-tri-vāram idam niveditavatī—rājan ! itaratra nābhi-sarasi nālam eva lakṣyate, na tu nālīkam | atra punar nālīkam eva na tu nālam iti | 

kiṁ ca—


    aṅghryor vyakta-darāri-vajra-kamalādyāścarya-cihnair alaṁ


    kamrair ujjvalitāṁ tathā kara-yuge taiḥ kaiścid anyair api |


    paśya śrī-vrajanātha nīrada-rucer bālasya sāmudrako-


    llaṅghi-śrī-vibhavasya deha-valanām asmāsu citra-pradām ||15||

[19] tadā ca sarvasminn api vismita-caryā-paryākule baṭavaḥ sahāsa-pāṭavam ūcuḥ—aye ! sarva-śarmada ! nirmala-dharmaṇo bhavataḥ katham aśaucaṁ nāma sāmarthyaṁ samarthayatām ? yato nāḍī-ccheda eva vṛtte tad āmananti sma | 

[20] tad evam ullasan nikhila-roma-samutphulla-mukha-somaḥ parivārita-baṭu-stomatayā bahir vihita-homa-sthānam āgamya samyag arpita-sarvānandaḥ saṅgi-samarpita-tat-tad-vṛtta-śantama-kandaḥ śrīmān nandas tān dānīya-viprān ānīya pradānārambhaṁ sambhṛtavān |


    ārebhe sa ca dātuṁ, lebhe na tulāṁ tu saṅgināṁ teṣām |


    tādṛśa-tat-prasava-śrī-vārtā yair arpitā paritaḥ ||16 ||

tathāpi—


    ayutaṁ prayutaṁ niyutaṁ bhavati daśānāṁ sahasram ārabhya |


    niyute viṁśati-lakṣaṁ tāvad dhenūr adān nandaḥ ||17||


    viṁśati-lakṣaṁ dattvā dhenūḥ sauvarṇa-śṛṅga-saṅgy-aṅgīḥ |


    hṛdayam apūrṇatayāsīt tasyānyasmai pradānāya ||18||


    daśabhir daśabhir droṇaiḥ kṛta-tila-saptācalīm adadāt |


    yad-vṛti-maṇi-kanakānāṁ tad-adhikatara-bhāratā dvijair mene ||19||


    tebhyaś ca dakṣiṇīyebhyaḥ prattā yā dakṣiṇāmunā |


    tayāpy akṣīṇayānyeṣām akṣīṇy āścaryam āyayuḥ ||20||


    bāḍavyānām asaṅkhyānāṁ nāsīt paricitis tadā |


    brahma-varcasam evāsmin paricāyakatāṁ yayau ||21||

[21] tatra ye vidita-vedābhiprāyā viprā nija-nija-vidyātiśāyakāḥ sūta-māgadha-vandi-kṛśāśvi-gāyakāḥ svacchanda-nānā-śabda-vādakā vādakāś ca, te sarve’pi tasmin parvaṇi saṅginaḥ santaḥ sumaṅgalam eva śabdāyamānāḥ pṛthaktāyām apy apṛthaṅ-nisvanā iva viśvaṁ vismāyayanti sma | yāvad evaṁ vṛttaṁ vṛttam, tāvad vraja-sthalam api hṛṣṭam iva dṛṣṭaṁ, kim uta vrajasthāḥ | yataḥ saṁsṛṣṭatayā vikṣepa-śūnyam iva saṁsiktatayā snigdham iva, cala-citra-dhvajāditayā nṛtyad iva cāsīt | tatra ca yadā go-vṛṣa-vatsānām api svabhāvata eva bhavataḥ sānurāga-snehasya taila-vidrāvita-haridrā-samakti-vyājād bahir api vyaktir āsīt | harṣa-vaicitryasya ca vicitra-dhātu-barha-srak-kāñcana-mālā-vyājāt | tadā kim uta gopānāṁ te hy adyāpi yaśasā vidyamānā go-pṛthivyāḥ pātāra itīva tathocyante | ye khalu vyañjita-rasa-bhāvatayā vidhṛtālaṅkāratayā ca sva-varṇana-kāvya-granthair abhedam āyayuḥ | ullāsa-vidhṛta-nānā-maṇi-maya-bali-pāṇitayā premaṇi sveṣāṁ vīratāṁ ca vyañjayāmāsuḥ | yadā caivaṁ gopās tadā punar atīva jīvanāyamāna-gokula-kuleśvarī guṇa-gaṇa-digdha-snigdha-hṛdayā gopa-vara-varṇinyaḥ kiyad vā varṇanīyāḥ ?

[22] yāḥ khalu pūrvaṁ tad-apatya-samapatty-abhāvān nirveda-vedanayā tyakta-prāya-pariṣkārāḥ, samprati tu kiñcic-caraṇa-pravaṇa-tad-apatya-śravaṇa-mātreṇa vidhṛta-vividha-sukha-vikārās tat-parva-rañjanārthaṁ vilambanīyām api pariṣkṛtim urīkṛtya nṛtyantya iva tat-purīṁ prati calitāḥ | yāś ca vyañjijiṣita-maṅgala-saṅgatayā sneha-maya-kāmanā-pariṇāmatayā ca svayam eva mahā-maṇi-mayopāyana-pāṇayo babhūvuḥ | yāsām ānandād anyad eva śobhā-vaibhavam āvirbhavati sma |

tathā hi—


    jita-kuṅkumam uru ruruce mukha-śaśināṁ rocir etāsām |


    samuditam uditaṁ parvaṇi suta-januṣaḥ śrī-yaśodāyāḥ ||22||

[23] tatra ca gāyanti—


    ajani yaśodā niśi suta-sāram |


    iti mahilālir itā tad-agāram || dhru ||


    sambhrama-viracita-bahu-vidha-veśam |


    pathi mālya-cyava-pūrita-deśam ||


    cala-maṇi-kuṇḍala-valita-kapolam |


    aparikalita-galad-aṁśa-nicolam ||


    ucchalita-cchavi-capalāhāram |


    citra-vasana-vasa-rasanā-vāram ||


    aparaspara-gati-vijitānyonyam |


    sagaṇā vyahasīd iha cānyonyam ||23|| iti |

kiṁ ca—


    vrajaḥ prakaṭatāṁ yātas tatra kṛṣṇaś ca saṅgataḥ |


    ity avādyanta vādyāni vādyādhiṣṭhātṛ-daivataiḥ ||24||


    tasmād ānanda-sandohād upananda-puraḥsarāḥ |


    gambhīrās te’pi cābhīrā vijahrur nanṛtur jaguḥ ||25||


    tadā tatrāgatā yoṣās taṁ sadāśīrbhir arbhakam |


    nirvarṇya varṇayitvā ca parasparam idaṁ jaguḥ ||26||


    pāhi ciraṁ vraja-rāja-kumāra |


    asmān atra śiśo sukumāra || dhru ||


    drutatara-vṛddhi-samṛddhi-gatena |


    śaṁ bhavatād bhavatābhimatena ||


    spṛhayāmas te hasita-mukhāya |


    aṅgana-saṅgata-riṅga-sukhāya ||


    go-bālāvali-lūmālambi |


    calanaṁ tava valatām avilambi ||


    saha go-śāvaka-gama-ramaṇena |


    sukhayasi hanta kadā kamanena ||


    go-gaṇa-cāraṇa-viharaṇam asya |


    sa tu paśyed vara-bhāgyaṁ yasya ||


    duṣṭa-kadala-dada-suṣṭhu-balāya |


    bhava-śiṣṭāli-viśiṣṭa-phalāya ||27||


    iti saṅgīta-saṅginyo raṅgiṇyo maha-sampadi |


    pītā-tailena siñcantyaḥ siñcantyaḥ prayayur bahiḥ ||28||

tataś ca—


    dadhi-dugdhādi-sekena mitho’mī śubhratāṁ gatāḥ |


    taraṅgā iva dugdhābdher anṛtyan vara-goduhaḥ ||29||

[24] atha tās tad avadhāya tad eva gāyanti sma, yathā—


    paśya sakhī-kula gokula-rājam |


    putrotsavam anu khelā-bhājam || dhru ||


    udadhi-prabha-dadhi-saṁplava-deśam |


    parito ghūrṇita-mandara-veśam ||


    madhya-dhaṭī-phaṇi-râje kṛṣṭam |


    hṛdya-suhṛdbhir atīva ca hṛṣṭam ||


    madhye madhye durlabha-dānam |


    dadataṁ dadhataṁ vismaya-bhānam ||


    ekaṁ punar alam abhavad apūrvam |


    ajani vidhur bata yad itaḥ pūrvam ||30|| iti |

[25] etad api ślokayāmāsuḥ—


    neyaṁ dugdha-vikīrṇi-pālir api tu drāg-vāri-dhārā-gatir


    neyaṁ syān navanīta-piṇḍa-visṛtir muktās tu muktāmbudāḥ |


    neyaṁ dīrṇa-haridra-nīra-vikṛtiḥ kintu prabhā vidyutāṁ


    parvaivedam atīva harṣa-mahasā varṣā-vapur nirmame ||31|| iti |


    bālasya mātāmaham etya mātulās


    tadā gṛhītāḥ kara-corakā iva |


    dadhy-ādi-paṅkeṣu muhur vikarṣaṇāt


    pitṛvya-vargeṇa vihasya daṇḍitāḥ ||32||

[26] śrīmān nandaś ca—


    mahodāra-cittaś citāneka-vittaṁ


    samāhūya sarvaṁ guṇājīvi-kharvam |


    vinā tad-vicāraṁ vapuḥ-śakti-sāraṁ


    samutkṣipya ratnaṁ dade sātiyatnam ||33||

kiṁ ca—


    grahītā yācitāny atra pradātāṅgīkriyā-yutaḥ


    śrīman-nandena dāne tu tatra jāto viparyayaḥ ||34||

ataeva—


    vinā yācñāṁ dadāne tu sarvaṁ vraja-patau tadā |


    kalpadru-cintāmaṇy-ādyās te’py āsan kṛpaṇā iva ||35||

tatra ca—


    anena prīyatāṁ viṣṇus tena stān me sute śivam |


    evaṁ prasabham udbhūtā dāne nandasya bhāvanā ||36||

[27] atha sarvā janatā janita-snāna-kāmā samam amunā yamunām ayāmāsa | 

[28] tatra cānandena śrī-nandena saha galad-vrīḍāṁ jala-krīḍāṁ santatya nirmala-parimala-parimilana-pūrvakaṁ snānam ātatya divya-vastra-saṁvastraṇaṁ vitatya candra-candana-samālambhaṁ pratatya tatroṭaja-madhyam adhyāsīnāṁ siddha-pratana-prayatanatayā pūrṇa-mānasāṁ paurṇamāsīm anu namanam avatatya vandi-jana-janita-viśrāva-pūrita-śravasā śravasā valitā sā punas tad eva sadanam āsasāda | 

[29] tataḥ śrīmān vrajasya rājā ruci-dānāni racayan bandhu-vṛnda-sindhuṁ pūrayāmāsa | 

[30] atha tasminn ānanda-pīvni pratidīvni śrī-rāma-jananyā śraddhā-yantritatayā nimantritāḥ kṛta-ghṛta-pakva-jemanāḥ sarva eva parva-lakṣmyā pūritāś candrā iva sva-sva-mandiram avindananta | viditvā ca tad-ānandaṁ prati kṛta-pratijāgarāṁ jāgarām eva nṛtya-gītādi-dhanyāyāṁ rajanyām abhajanta |


    śrī-rohiṇyā hari-jani-sukhaṁ śakyate kena vaktuṁ


    yasmād veṣaṁ vividham adadhād bhartṛtaḥ proṣitāpi |


    citraṁ citraṁ sukṛta-varimā dṛśyatāṁ viśva-vandyaḥ 


    śrīman-nando’py amanuta nijaṁ bhāgyam āyātim asyāḥ ||37||

[31] atha so’yaṁ ratnākaro’pi vrajas taṁ harer āvirbhāvam ārabhyāharahar viraha-rahita-tad-viharaṇād vardhiṣṇu-samṛddhiḥ kām api camatkāritāṁ vitene | gopa-samavāyāt kramād āvirbhūtānāṁ prabhūtānāṁ paramāṇāṁ ramāṇāṁ ramaṇa-dhāmatayā tu kim uta ?

[32] atha madhukaṇṭhena cintanyāñcakre—āṁ śrīmad-bhāgavata-saṁvādaś cātra sambhavati—


    tata ārabhya nandasya vrajaḥ sarva-samṛddhimān |


    harer nivāsātma-guṇai ramā-krīḍam abhūn nṛpa || [bhā.pu. 10.5.18] iti |

[33] snigdhakaṇṭhas tu vibhāvya punar āha sma—aho mahotsāha-svabhāvatādibhir virājamānatā śrīmad-vrajarājasya | yataḥ—


    tāvan mānaṁ vitaraṇam aho sampadas tāḥ kiyatyas


    tāvat saṅkhyaṁ mahasi racanaṁ bhṛtya-vargāḥ kiyantaḥ |


    tāvat prāntaṁ jana-sama-vanaṁ katy amuṣyāvadhānāny


    evaṁ sarvaṁ vraja-narapateḥ ko nu śakto vivektum ||38|| iti |

[34] samāpayaṁś covāca—


    īdṛśas tanayo jātas tava goṣṭha-kṣitīśa yaḥ |


    lakṣmī-lakṣānvitaṁ kurvan goṣṭhaṁ ninye vilakṣatām ||39||

[35] tad etad vṛtte ca vṛtte pūrva-dinavad akhilā eva nija-nijālayam āsāditavantaḥ śrī-gokula-yuvarājaś ca gavāṁ kulam iti |

iti śrī-gopāla-campūm anu 

śrīman-nanda-nandana-parva nāma

caturthaṁ pūraṇam 

||4||

(5)



4. 
atha pañcamaṁ pūraṇam


5. 
pūtanā-vadhāvadhāraṇaṁ 
[1] athottaredyus tathā dyotamānāyāṁ sabhāyāṁ kaṇṭha-dhvani-kṛta-sarvotkaṇṭhaḥ śubhaṁyur madhukaṇṭhaḥ samācaṣṭa, aye snigdhakaṇṭha, śrūyatām—

[2] atha tasminn evāpadoṣe pradoṣe samasta-deva-rūpa-śrī-vasudeva-sadeśataḥ sandeśa-haraḥ ko’pi gopitātmā śrī-vrajarāja-caraṇa-rājīva-pīṭha-paryanta-dhāma samājagāma |  sa ca śrīmatā tena tadīya-pratna-sevaka-ratnatayā pariciti-yuktaḥ paryanuyukta-kuśala-tatir namaḥ samācarann uvāca—“rakṣāṁsi sarvaṁ bhakṣayituṁ jīvati bhṛśaṁ nṛśaṁse kaṁse kim iva niraṅkuśaṁ kuśalam?  tac ca mama veśenaiva vitarkyatām |  yad asmākaṁ taraṇyā taraṇaṁ, taraṇau ca sati kutrāpi prasthānaṁ na sambhavatīti bāhubhyām eva santaraṇāt tīrṇa-taraṇijaḥ sārdra-vastraḥ pradoṣe samāgato’smi |”

[3] vrajarājas tu rukṣaṁ hasann āha, “viśeṣaś cet kathyatām |”

[4] dūta uvāca—“kim adhikayā vaivadhikatayā sāmpratam asmākam ajīvanir eva jīvātu-vallī, yayā nijādhīśaṁ tādṛśa-tad-adhīnaṁ na paśyāmaḥ |”

[5] vrajarāja uvāca—“samprati taṁ prati kim api viśeṣa-vṛttaṁ vṛttam asti?”

[6] dūta uvāca—“atha kiṁ?  yata eva tadīya-caraṇa-hitaḥ prahitas tenāham ayam asmi |”

[7] vrajarāja uvāca—“kiṁ tat?”

[8] dūta uvāca—“ānantaryeṇa paryavasitāyā niśāyā niśīthe śrīmad-īśasya tasmin kārāgāra eva śrī-devakī-devītaḥ kācit kanyā jātā |”

[9] vrajarāja uvāca—“tatas tataḥ?”

[10] dūta uvāca—“tataḥ sā nava-sutā sutarāṁ guptāpi rudatī rakṣibhir akṣibhir alakṣitāpi viditā, veditā cāntaḥ-purīśaya-sānuśaya-durāśaya-durīśāya |  sa ca śrī-devakī-devī-vivāha-gatāham ārabhya nabhaḥ-sabhya-jana-vāṇītaḥ suṣṭhu bhītaḥ satataṁ vyagratayā jāgrad eva tiṣṭhati |  tatas tad-vacana-varṇākarṇana-mātreṇa samagra-vyagra-manāḥ vikṣipta-keśaḥ sa bhojeśaḥ sa-karavālaḥ karālaḥ skhalad-gatiḥ kumatiḥ sūtikāgāram āsasāra |”

[11] vrajarāja sa-bhayam uvāca—“tatas tataḥ?”

[12] dūta uvāca—“tataś ca niravagraha-graha-van niranugrahaḥ  sahasā raṁhasā sūtikā-śayyām eva sajjan sa nirlajjaḥ prajātāyā jāta-parivedanāyā devyāḥ kroḍataḥ samācchidya, tad vidyamānam eva vikṣiptatām eva vikṣipta-cittaḥ kṣipram eva tāṁ prastarāya prakṣiptavān, yataḥ sarvataḥ sa eva pratikṣiptatām āpa |”

[13] atha vrajarāja sāsram uvāca—“āḥ katham etad durakṣara-mrakṣitam anakṣaram asmāsu śrāvitam?  bhavatv, adyāpy avadyam idaṁ madīya-saṁstyāye na prastāvyam |  sā tu tad-duḥkha-duḥkhitā śrī-devakī-sakhī tathā tad-virahiṇī śrī-rohinī ca moham āpsyati |”

[14] dūta uvāca—“deva, śrūyatām avyagram agrimam āścaryam |”

[15] vrajarājaḥ sa-harṣam ivovāca, “āyuṣman, kathyatāṁ tathyam |”

[16] dūta uvāca—“sā tu kanyā tasyānyāya-bhājo bhojeśasya hastād astāpi prastaram aprāptā, pratyuta tan-mastaka-nyasta-caraṇam ūrdhva-gatyā samutpatyāśu divy anyad eva divyaṁ rūpaṁ smitavatī prakāśitavatī |”

[17] vrajarāja uvāca—“kīdṛśam?”

[18] dūta uvāca,

	“śyāmāṣṭapāṇi-pariveṣṭita-pārśva-yugmā

	cakrādi-śastra-valitā khaga-siṁha-vāhā |

	devādibhiḥ pariṇuta-prasarat-prabhāvā

	sarvaiḥ samunnata-mukhaiḥ parito vyaloki ||1|| [vasanta] iti yādṛśam |”

[19] vrajarājaḥ sāścaryam uvāca—“kiṁ vadasi?”

[20] dūta uvāca—“deva, nātrānyathā kim apy anyad api kalyam ākalyatām |  sā khalv idaṁ sācchūritam accham uvāca,

	‘re pāpa kaṁsa kim iti tvam ahan mudhā māṁ

	tvat-pūrva-śatrur ajani kvacana pradeśe |

	yasmād upetya nidhanaṁ tava jātu kartā

	tan nānyam apy atiśiśuṁ kvacid iccha hastam ||2||’” [vasantatilakā]

[21]  vrajarājaḥ sāścarya-smitam uvāca—“nūnaṁ śrī-vasudeva-bhakti-praṇālī-putrī-kṛtā bhadrakālī |  sā bhadram idaṁ vadati sma yad adyāvadhi nādhīram avadhīritaḥ so’yaṁ vacasāpi kenacanāpi” iti |

[22] dūta uvāca—“ārya-kṣitīśa, punaś cedam āścaryam avadhāryatām |  sa khalu bhrātṛ-vyapadeśa-bhrātṛvyaḥ svasya bhaginy-aṣṭama-garbham aniṣṭatayā niṣṭaṅkitaṁ kurvatīṁ sura-vartma-vāṇīm api devyādiṣṭaḥ sva-dviṣṭa-sura-kḷptāṁ matvā, tau kārāgārād āhūya bhūyaḥ, pāda-graha-caryā-paryantāgrahataḥ putra-ṣaṭka-hatyāgas-tyāgaṁ bhūri-visūrita iva vidhitsan nigaḍān mocitavān |”

[23] vrajarāja uvāca—“tatas tataḥ?”

[24] dūta uvāca—“tataś ca madīya-śrīmad-īśvarī putra-ghātiny api tasmin sāralya-doṣād eva roṣān nivivṛte |  śrīman-mad-īśitā tu vicāritavān, ‘pūrvaṁ śuṣka-peṣaṁ piṣṭavān, samprati tu sarpiḥ-peṣaṁ pinaṣṭi so’yam asmān’ iti |  tad evaṁ tat-kauṭilya-koṭiṁ parikalpyāpi saujaunya-prābalyād iha sāralyam evāvalambitavān |  tena pitari-śūreṇa durmatinānumataḥ śūra-nandanaḥ saha-dharmiṇyā saha sva-gṛham āgatavāṁś ca, na punar viśvāsam āśvāsaṁ ca labdhavān |  yataḥ,

	jāty-anya-janitaḥ kaṁsaḥ sadā dunvan samāśritān |

	mātaraṁ ca dunoty uccaiḥ śilā-putraḥ śilām iva” ||3|| [anuṣṭubh]

[25]  vrajarājaḥ sahāsam uvāca—“tad-anantaraṁ prātar ārabhya sa punar asabhyaḥ kāṁ kārim akārṣīt?”

[26] dūta uvāca—“svabhāva-jāṁ kārim eva |  tathā hi,  prātar asau duṣṭas tv anyad duśceṣṭitam anu ceṣṭitavān |”

[27] vrajarāja uvāca—“hanta, kathaya tat kim?”

[28] dūta uvāca—“prātaḥ sa tu malinī-kṛta-nija-kulaḥ khalinī-patiḥ svadayitān daiteyān ānayāmāsa niśāmayāmāsa ca niśīthinī-vṛttam |  te ca bhinna-setavaḥ ketava iva rāhu-nibham etaṁ militā vyaghra-varga-nirghoṣa-prabha-ghargharāyamāṇāṁ goṣṭhīm anuṣṭhitavantaḥ, kiṁ bahunā, tatra mahendrādi-nirjaya-garjana-parya-vasānatas tātparyam idam eva jātam, yad viśvadrīcāṁ viṣṇum anucariṣṇūnāṁ deva-devadryag-bhūdeva-gavādīnāṁ pīḍanenaiva tat-pīḍanam īḍitaṁ, tathā tat-sadhrīcīna-tayā nirdaśā-nirdaśānāṁ bālānāṁ nirdayatayā nirdalanam iti khalyām eva balyām avalambya tatra sa ca saṁvalate sma | tayā ca tadānīṁ bahu samprayacchate sma |”

[29] vrajarājas tu tad idaṁ ruṣad-vacanam avakalayya saruṣas tataḥ satrāsam uvāca—“tatra śrīmad-bhrātā kim apy akliṣṭaṁ mayy upadiṣṭam asti?”

[30] dūta uvāca—“atha kiṁ?  yat  khalu śīghram evāsmai rāja-vyāja-rākṣasāya saṅgamya balir valayitavyo militavyaś cāham” iti |  kiṁ cedam api sandiṣṭam, “bhavan-nandanotpatti-samayaṁ samayā vayam atyutkaṇṭhitās tan-maṅgalena saṅgama-nīyāḥ, tathā bhavat-putra-nirviśeṣasya tasya bāla-viśeṣasya vṛttir vartayitavyā” iti |

[31] atha tad etad avakalayya saṁśayya ca taṁ bhojanādinā yojayitvā, nijāgrajā-nujān ākārya tad agre punas taṁ tad anu rahasam anuvyāhāritavān |

[32] tata upananda uvāca—“yuktam evānakadundubhinā sandiṣṭam |  sāmprataṁ kareṇaiva kareṇa rāja-viṣa-dharasya tasya mukha-mudraṇam eva sāmpratam |”

[33] atha vrajeśas taṁ sandeśam urasikṛtya prātaḥ-prāyam adhigamya dūtaṁ nidideśa, “saumya, bhavān vyagram agrataḥ prayātu, tad-bālakasya sāṅga-maṅgala-saṅgitāṁ tathā tasya vāñchitam anyam udayan-mudam udantam api sva-mukha-svasti-mukhata eva prathayatu |  vayaṁ tu bhrātur ājñayā rājñe karam ācitya prābhṛtaṁ ca paritaḥ pracitya dina-pañcakānantaram āgacchanta eva sma |”

[34] tad evaṁ gate dūte dināntare tu jātaka-mātuḥ snāna-vidhāne kṛta-sandhāne sarva-maṅgala-saṅgatam ahaḥ saṅgatya mahan mahaḥ santatya purohita-sahita-hita-mahita-pañcajana-jana-prapañcaṁ yathā puraḥsaram antaḥ-puram ānāyam ānāyaṁ nava-bālakaṁ gopāla-bhūpālaḥ samālokayāmāsa |  tathā hi,

	tasmin puṇyāhavarye vraja-nṛpati-śiśor ādi-vīkṣā-sudhābhiḥ

	satraṁ jajñe tathā tac-chravaṇa-parimalād eva śaktā yathā te |

	ājanma-prāpta-sampan-mṛdutara-tanavo’py ātmanā prīti-dānāny

	ūhur bhārāyamāṇāny uta dadhur amitān sveda-romāñca-bāṣpān ||4|| 

[sragdharā]

	śrīmad-gopa-nṛpeṇa nūtana-tanūjātasya vīkṣā-kṛte

	prāgryā eva nimantritā vraja-janāḥ sarve tu tatrāyayuḥ |

	yarhy ambhoja-vanākaraḥ sva-kusuma-vrāta-prakāśa-prathā-

	vyāptaḥ syāt kim u tarhi ṣaṭpada-gaṇān ākārayaty ātmanā ||5|| [śārdūla]

	paryag dvāriṇi rāṅkavāsta-racite vistīrṇa-gehe yaśo-

	dādy-agre sthaviropananda-gṛhiṇī-kroḍe vicitraṁ śiśum |

	darśaṁ darśam amī na yadyapi gatās tṛptiṁ tathāpy uccakair

	nāsthuḥ pṛṣṭhy-ajanāvakāśa-vidhaye śīlaṁ hi maryāditā ||6|| [śārdūla]

	“aṅka-bhrāji-śiśūpananda-gṛhiṇīm ājñā madīyedṛśī

	yan mā mādṛśa-dṛṣṭi-sambhrama-vaśād utthāta yūyaṁ muhuḥ |”

	ity evaṁ vinigadya yājaka-guruḥ sammoda-sampan-milat-

	kampaḥ sākṣata-pāṇi sāśru-nayanaṁ svasti-śrutīr ūcivān ||7|| [śārdūla]

	āgacchantaḥ sva-gehād abhimukha-militā bāla-vaiśiṣṭhya-pṛcchā-

	vantas tad-bāla-dṛṣṭyā pramudita-hṛdayair ūcire kaiścid evam |

	“śobhā sā dṛṣṭi-gamyā na tu para-vacana-śreṇi-gamye”ti harṣāt

	kuṇṭhat-kaṇṭhair abhāvi prativacasi parais tat tu nāśrāvi cānyaiḥ ||8||

					[sragdharā]

	ākaiśoraṁ yat pariṣkāra-vastraṁ

		yāvad dhāryaṁ māsa-māsaṁ sutena |

	tasmai tāvat tad-vicāreṇa sarvaiḥ

		prattaṁ pitrā ko’pi koṣo hy anantaḥ ||9|| [śālinī]

	śobhāṁ vindan nandajāloka-lokaḥ

		sadmāyāsīt kṛtrimākṛtrimā yā |

	vastrādīnāṁ citratā yatra pūrvā

		netrādīnāṁ citratāsīd apūrvā ||10|| [śālinī]

	āgatā nija-gṛhaṁ yadāpy amūr

		nanda-bālam avalokya lobhanam |

	hanta tarhy api dināni kānicit

		menire dṛśi-gataṁ vraja-prajāḥ ||11|| [rathoddhatā]

[35] atha mathurā-pathikatāṁ prathayiṣyamāṇaḥ śrī-gokula-kula-rājas tv agrajādīn nija-pratinidhitādi-karmaṇi nirmāya calann antaś cintitavān, “hanta, suhṛdi durhṛdi ca mama mānasaṁ samāna-sambandha-hārda-bandham api prasabhaṁ bhṛśam eva tatra prasajjati nava-jātake, yenāsau pībitā jīvitāśāpi na paricchinnatām icchati |  samprati duṣṭasyāviprakṛṣṭam aṭann asmi, nānubhavann asmi kiṁ bhavitā |  tasmād vikalatāvikalanāya vilokaṁ vilokam eva taṁ bālakaṁ yadu-nilayaṁ calāni” iti |

[36] atha gamana-samaye ca,

	utsaṅge nihitasya tasya tu śiśor vaktraṁ muhur dṛṣṭavān

	nāmodaṁ ciram ādade niṭilakād gaṇḍāv acumbīd bhṛśam |

	āśiśleṣatarāṁ vapur na tu tadā tṛptiṁ vrajeśo yayau

	yāṁ pātheyatayā viveda mathurā-prasthānam āsthāya saḥ ||12|| [śārdūla]

	vatse śyāma pitā tavāyam ayituṁ rājñaḥ puraṁ tvat-kṛtā-

	nujñāṁ prārthayate tato vitaratād” ity eṣa dhātrīritaḥ |

	āścaryātula-bāla-bhāva-balād babhre smitaṁ tena ca

śrīmān gopa-janādhipaḥ pracita-dhīḥ prasthānam āsedivān ||13|| [śārdūla]

	smāraṁ smāraṁ tan-mukhaṁ susmitāktaṁ

		vyaktaṁ vyaktaṁ gopayan prema-dhāma |

	ānandenānalpa-jalpeṣu gopeṣv

		ātmārāma-prāyatāṁ prāpa nandaḥ ||14|| [śālinī]

[37] atha mathurām āsādya sadya eva karādhikāriṣu karam upasādya tad-dvārā dūrata eva rājānam anujānantaṁ prasādya śakaṭa-ghaṭāvamocanam evānañca, na tu śrī-vasudeva-sadma, kaṁse tena sākaṁ nijānāsañjana-vyañjanāya |

[38] snigdhakaṇṭha uvāca—śiṣṭa-dviṣṭi-viśiṣṭo’pi sañjāta-jātaka-dveṣa-pātako’pi para-dhanāyayā dhanānusandhāna-nirbandha-sandho’pi sa katham asmin nigama-śiṣṭi-saṁsliṣṭe vicitreṇa putrekṣaṇena putra-kṣaṇena ca vismāyita-sakale jagad-vitta-vittā-śakale saralāyate sma |

[39] madhukaṇṭha uvāca—uktam eva purā yat praguṇatayākhilasamañjasayaśasaḥ śrī-vrajeśacandramasaḥ khalv asya guṇena guṇeneva ko vā baddho na bhavet? it  |

[40] snigdhakaṇṭha uvāca—tatas tataḥ?

[41] madhukaṇṭha uvāca—tato vraja-trātari taṁ bhrātaram anu nirjana-milanāya mantraṁ valayati paryakalitāvasaraḥ sa śrī-śūra-tanūja-varaḥ svayaṁ kevala-sevaka-viśeṣa-saṅgitayā saṁvalate sma |

[42] atha tenāvrajita-sadeśaḥ śrīmān vraja-maheśaḥ sahasā mahasāvṛtatayā sābhyutthānam utthāya nyāya-paramaḥ, kṛta-tad-abhigamaḥ svam anujam anuraktaḥ pariṣvaktavān pariṣvaktaś cānena na tu kañcit kaścin natavān, jātāv ekasya jyāyastvam anyasya tu jātāv iti |  na ca kevalam etad eva kāraṇatām avalambate, api tu paraspara-praṇayātiśayaś ca, yenānyan nānusandhātuṁ śakyate |

[43] etad eva ca dṛṣṭāntena spaṣṭīkṛtaṁ śrī-bādarāyaṇinā—dehaḥ prāṇam ivāgatam [bhā.pu. 10.5.21] iti |  atra ca deha-sthānīyasya go-sthāna-pater asmad-īśitur evāsaktir atiriktā darśitā |  prāṇaḥ khalv anyaṁ dehaṁ sañcarati, dehas tu taṁ vinā na bhavaty eveti |  sa tu catura-śiromaṇiḥ svayam eva rāgatas tac-chivirāgatas tenātithivad eva pūjitas tad-vyavahāreṇa jitaḥ |  samprati jātayoḥ sva-tanujātayoḥ prasakta-dhīr idam uktavān—

	“diṣṭyā bhrātaḥ pravayasa idānīm aprajasya te |

	prajāśāyā nivṛttasya prajā yat samajāyata ||” [bhā.pu. 10.5.23]

[44] upādhi-kṛta-hāni-vṛddhiṁ vinā kṛta-sneha-samṛddhi-maya-dehatayā gambhīra-svaratayā ca payaḥ-payodhir ivāyaṁ vrajādhīśvaras tu tasya sarva-stutasya vaṁśān kaṁsa-kṛta-dhvaṁsān anuśocan, karma-vāda-rocanayā dhairyaṁ saṁvarmayann ātmanaś ca tasya ca śarma sūnṛtāmṛta-bhṛta-santarpaṇaṁ kṛtavān |

[45] tataḥ śrīmān ānakadundubhis taṁ kṛta-kāryam avadhārya bhāvy utpātaṁ vicārya sva-bhavanam eva gantum anumatavān |  śrī-vrajarājas tu vastutaś cetasā cetaḥ pracalita eva, samprati tu gehaṁ prati deham evehayāmāsa |

[46] atha vraja-vṛttam anuvṛttyatām |  yathā pūrva-devānāṁ pūrva-mantraṇāyām āmantritā rākṣasa-pakṣiṇī nirdaśāna-nirdaśāṁś ca deśa-deśataḥ śāvakān bakān iva śyenī vinighnatī, kaṁsasya nighnatī vairocani-kanyā rajanyām asyāṁ vraja-pradeśa-sadeśam ājagāma; yā khalu jaṭā-ghaṭā-vighaṭita-prakaṭa-muṇḍā, 

viśaṅkaṭa-daṁṣṭrā-saṁsṛṣṭa-daṣṭa-ḍimbha-koṭi-vikaṭa-tuṇḍā netra-garta-vartamāna-vartma-loma-samuddaṇḍa-kuṇḍali-khaṇḍita-brahmāṇḍa-varti-dhairyā pakṣati-dvaya-madhya-sthita-vakṣaḥ-sthala-lambamāna-vakṣoja-yugalodgīrṇa-dugdha-miṣa-viṣa-viṣama-jvālā-sahya-bala-dahyamāna-paryantatayā yantrita-jantu-sthairyā cetyādi-mahā-ghoratāvahā, kiṁ bahunā, pratīka-mātra-prāṇi-pratīkā pṛthukān eva ca pṛthukān iva kurvatī vartate |

[47] atha sā śrī-vraja-kṣitīśa-rakṣita-gīrvāṇa-vāṇa-jña-dhānuṣka-bhiyā duṣkara-svarūpaṁ vihāya hāri-rūpāntaraṁ prātihārikatayā dhṛtavatī, yena khalu sampad-adhidevīyam adhibhūmi sampatantī nijāśraya-viśeṣam anvicchantī ca sarva-sal-lakṣaṇatayā kṛta-lakṣaṇaṁ samprati jātaṁ śrī-vrajarāja-jātam eva samāśrayiṣyatīti matvā tasyā nūtana-vapuḥ pūtanāyāś cākūtam amatvā hārita-hṛdbhī rakṣibhir na nivāritā rakṣiṇībhiś ca nāvadhāritā; yeyaṁ pakṣa-pātinī kaṁsa-pakṣa-pātinī sātvata-bhartuḥ śravaṇa-kīrtanādi-pradeśam anuvartitum asamarthā, tad-bahirmukhānām arbhakān nighnatī tat-pakṣa-pātiny eva lakṣitā |  evam apy asyāḥ śrīmad-vrajāgamanādikaṁ tu kautuka-viśeṣāya sādhayituṁ yogamāyā khalu yogam āyāntī babhūva, yasyāś ca hetor anyatra kutracin netram anādadhatī sarvam atyādadhatī śrīman-nanda-mandira-sthaṁ tam eva bālakam ālokayāmāsa |  aṅgāra-dhānī-saṅgata-sphuliṅga-vad aṅgāra-saṅgham iva tamasi pataṅgī taṁ ca yogamāyā-kṛta-prākṛta-bālaka-kalpatākalpanayā yathāvan nānubabhūva, ujjvala-guñjā-puñja-tulanayā prajvalad iṅgalam iva |

[48] ayaṁ tu śrīmān nanda-nandanaḥ sva-tāta-śubhānudhyāna-maya-yogamāyayā sevitatayā janmata eva samasta-jñānādi-sampan-mayatāyāṁ śastaḥ svajana-sneha-vaśaṁvada-bālyādi-līlā-sukhāveśena tatrānādṛtyātula-tad-vyakti-vyatiriktīkṛtas tathāpy avasaram avāpya madhyaṁ madhyaṁ sā sva-sevām adhyavasyantī tatra prādurbhavati |  tataḥ samprati ca tām antarvikṛtākṛtim  upalabhya bhavya-svabhāva-rocane locane nimīlitavān |

[49] tataś ca sahasā parābhāvya-dhiyā bhiyā vinā bhūtā tam aṅkam eva niḥśaṅkam ānītavatī, mūṣika-dhiyā sarpantī sarpī nakulam iva |

[50] snigdhakaṇṭha uvāca—agrajanmaṁs tan-mātarau katham iva tām aparicitāṁ na nivāritavatyau, na ca vicāritavatyau?

[51] madhukaṇṭha uvāca—purastād yogamāyākhyaṁ kāraṇam upanyastaṁ, prakriyāntaraṁ ca tatra tayā kriyate sma |  yathā, sā hi tatrāntar-gūḍhāṅga-bhujaṅgī-saṅgatāyāḥ kūṭa-kanaka-maya-payaḥ-kanakālukāyāḥ sāmyāvagamyaṁ rūpaṁ dadhatī, paritaḥ sravad-asra-dhārā-vārājasra-stanya-pravāhān vahantī, snehānukāraka-dehata eva te mohitavatī |

[52] punaś cedaṁ sagadgadaṁ jagāda, “ayi yaśode, tvam api haṭhottaratayā kaṭhorāsi, sutarāṁ tu sva-suta-sthita-cittādrohiṇī rohiṇī, yataḥ śayanatala evedṛśa-sukumāraṁ kumāraṁ nidhāya cintām avidhāya nātikṛta-niṣṭhaṁ tiṣṭhathaḥ, na tu hṛdaye |  prāṇā api hṛdaya eva rakṣaṇīyāḥ, kim uta prāṇādhiko’yaṁ sutaḥ?  tasmād dhig vo rākṣasīto’pi rūkṣa-mānasā mānuṣīḥ |  ahaṁ tu sampad-adhiṣṭhātṛ-devī tvayā prasūtaṁ sutaṁ viśva-vilakṣaṇa-lakṣaṇaṁ śrutvā tat-kṣaṇam evāgatānena vasantena vāsantīm iva dṛṣṭiṁ hṛṣṭāṁ kṛtavaty asmi |  mama ca stanau sarva-śreyastananau nityam amṛtaṁ kṣarataḥ, yena pītena so’yaṁ niḥsandeha-siddha-dehaḥ syāt |  tasmād aham asya sarva-sukha-vidhātrī dhātrī ca bhaviṣyāmi” iti |

[53] snigdhakaṇṭha uvāca—tato grahaṇād anantaraṁ kiṁ jātam?

[54] madhukaṇṭha uvāca—tad evaṁ miṣataḥ sā viṣayoṣā taṁ gṛhītvā vilambaṁ hitvā cūcukopary eva tan-mukha-vāry-udbhavaṁ nidadhe |

[55] snigdhakaṇṭha sabhayam uvāca—tatas tataḥ?

[56] madhukaṇṭha sahāsam uvāca—tataḥ sa tu svamātuḥ sākṣāt tasyās tādṛśa-bhṛśa-durnaya-darśanād upajātena tat-prāṇān pibatā roṣa-tejaḥ-saṅghātena tat-stanyasya ca doṣaṁ śoṣayan mātṛ-bhāvābhāsa-sphurad-ullāsa-sva-sparśa-svābhāvyena tu tad-dehe sugandhitā-sugandhitām iva tat-stanye pīyūṣatāṁ rūṣayaṁs cūṣaṇaṁ cakāra |

	kṛṣṇena pūtanā-stanya-pānam itthaṁ virocate |

	yathā gaṅgā-pravāheṇa karmanāśā-jalāhṛtiḥ ||15|| [anuṣṭubh]

[57] sā tu rākṣasa-pakṣiṇī “muñca muñca” iti puṣṭa-kruṣṭatayā vyathita-sanīḍāṁ pīḍāṁ prapañcayantī prāṇān api muñcantī saṁskāra-vaśāt taṁ vakṣasy eva nikṣipya pakṣa-vikṣepād vrajād bahiḥ sasāra mamāra ca |  yatra hrādinī sā hrādinīty eva tarkyate sma, yatra ca svarūpāvasthitim eva cāsasāra |

	uḍḍiḍye sapadi yadā tu pakṣiṇī sā

		taṁ bālaṁ hṛdi parigṛhya lambamānaṁ  |

	uḍḍīnā drutataram eva mātṛ-yugma-

		prāṇāś ca sphuṭita-hṛdambujād ivāsan ||16|| [praharṣiṇī]

	tasmin hṛte pūtanayā tu bāle

		mātror yadi prāṇa-gaṇo na mūrcchet |

	bhoktuṁ tad ābhīla-kulaṁ tadā te

		kiṁ śaknuyātām? api kintu naiva ||17|| [indravajrā]

	ākrandād bhidurāṇi pakṣa-pavanāt kalpaṁ bhuvi bhraṁśanād

	bhū-bhraṁśaṁ śava-rūpatā-śavalanād gotrāṅga-paṅktīr api |

	āśāṅkyābhigatā diviṣṭha-paṭalī tat-tad-vijātīyatāṁ

	nirṇīyātha visismiye katipayaṁ kālaṁ bakī-saṁsthitau ||18|| [śārdūla]

[58] tataś ca pūtanāṁ niścitya,

	tasyāḥ surā vakṣasi lagnam enaṁ

	smeraṁ gṛhītākṛśa-cūcukāgram |

	asya prabhāvāvali-vijña-cittāḥ

	sarve samantāj jahasur vilokya ||”19|| [indravajrā]

ūcuś ca, 

	“abhajad iha yad eṣā parvatākāra-varṣmā, 

		kṣayam atitanu-mūrtiṁ prāpya bālaṁ tam etam |

	na hi tad ativicitraṁ prekṣyatām eva sākṣād

		vidhur ayam amṛtāṅgaḥ pūtaneyaṁ viṣāṅgī ||”20|| [mālinī]

tathā ca,

	“viṣaṁ syād viṣam anyasminn   amṛtaṁ tu viṣe viṣam |

	pūtanā-kṛṣṇa-saṅgharṣe    dṛśyatām etad eva hi ||”21|| [anuṣṭubh]

athavā,

	“nava-nava-rasa-pākād utpalābhoga-dhātrī

	sthalaja-jalaja-padme sarvadā duḥkha-dātrī |

	rajanicara-gaṇānāṁ śaśvad āmoda-pātrī

	prati hari-layam āgāt pūtanā vyāja-rātrī ||”22|| [mālinī]

[59] kintu, sva-carita-cāturībhir idam ivāyaṁ sūcayati,

	“stanandhayasya stana eva jīvikā

	dattas tvayā svayam ānane mama |

	mayā ca pīto mriyate yadi tvayā,

	kiṁ vā mamāgaḥ? svayam eva kathyatām ||”23|| [upajāti 12]

[60] snigdhakaṇṭha uvāca—hanta, śrī-vrajeśvary-ādīnāṁ dīnānāṁ kā maryādā dhairyāya jātā?  kiṁ vā tat-parijanaiḥ samādhānam adhāyi?

[61] madhukaṇṭha uvāca—atha vraje tu mahā-kolāhala-vraje jāte vrajeśvara-gṛhiṇīṁ rohiṇīṁ ca vihāyaṁ vihāyam upary upari paridrutāsu vṛddhā-madhyā-vadhūṣu tāsu tadaiva daiva-niścita-diśaḥ kāścit pṛthu-naga-pṛtanām patitāṁ pūtanāṁ dṛṣṭvāpi vighaṭita-bhayā nikaṭam aṭitā vidhi-ghaṭita-skhalita-bāhu-ghaṭṭam ārūḍhā bāla-bhāvād akutobhayatayā khelantam iva taṁ bāla-gopālam avilambitaṁ gṛhītvā tāṁ saṁvega-jāta-vegatayā sarvaṁ cātihāya gṛhāya dudruvuḥ |

[62] tataś ca tad-avalokenāsaṅkhya-lokena sukha-magnena paścāl-lagnena pariplava-tayā samutplavamānena saha samahaṁ mahāntaḥ-puram āgatā nārī-janā jananyor niśceṣṭitāṁ dṛṣṭvā kartavya-mūḍhatām ūḍhā babhūvuḥ |

[63] atha tathā-lakṣaṇatayā kṣaṇa-katipaye labdha-vyatyaye yatnāntara-pathe ca vitathe, kācid buddhimatī sa-kaśmalayos tayor apy aṅke taṁ bālakam evāvalambayāmāsa |  avalambite ca bāle tenaivāmṛteneva kṛta-trāṇeṣu prāṇeṣu, taṁ bālakam avalokamāne te punar anyāṁ mūrcchām ānarcchatuḥ |  tataḥ punaḥ punar evaṁ-vidhānāc cid-ādhānena prakṛtim āsedatuḥ, muhur eva jala-saṁvalanena nidāgha-dagdha-bhūmivat |

[64] atha bālakam apy avalokayantyāv ālokana-vacanayoḥ kārābhir ivāśru-dhārābhir atīva vyagratām agrataḥ prāpatuḥ |  tataś cānyābhir eva stanyābhimukhīkṛtena tena sukumāreṇa kumāreṇa kramānusāreṇa dhīratāṁ dhārayāmāsatuḥ |  tataś ca,

	āśliṣṭaḥ pratidṛṣṭi-cumbita-mukhaḥ sughrāta-mūrdhā dṛgar-

	ṇaḥ-siktaḥ suhṛdāṁ puro bhuvi dhṛtaḥ svenāpi nirmañchitaḥ |

	satyaṁ satyam idaṁ na cānyad iti sa vyaktaṁ viviktīkṛto

	mātṛbhyāṁ na tathāpi saṁhṛta-bhayaṁ dṛṣṭo bakī-mardanaḥ ||24|| [śārdūla]

[65] atha śrī-vrajeśvarī sa-camatkāram uvāca—“hanta, vilokyatām asau dvitīyo bālaḥ” iti |  tad etad uktvā ca tāṁ svayaṁ dhāvitum udyatāṁ vibudhya pratirudhya śrīla-rohiṇī bahula-mahilābhiḥ saha gṛhāntaram avagāhamānā, taṁ maṅgala-saṅgataṁ vilokayantī, saṅginībhir aṅgīkṛta-pālanaṁ vidhāya ca, tad-āgamana-spṛhinīṁ vraja-mahendra-gṛhiṇīṁ saṁhāya sāntvitavatī |

[66] pūtanā-hantus tu,

	go-mūtrādyaiḥ snānam ācārya tasya

		premṇā cakrur mantra-rakṣāṁ jananyaḥ |

	śrutvā yasmin śāstra-vijñatvam āsāṁ 

		sarve’py uccaiḥ kovidā vismayante ||25|| [śālinī]

[67] atha tādṛśa-mahotpāta-dṛśvarī śrīmatī vrajeśvarī sarvānarvācīnāḥ prati sa-gadgadaṁ jagāda,

	“putro bhaved evam atispṛhā nau

		nāsīd abhūd eṣa tu vaḥ spṛhātaḥ |

	pratyarpi so’yaṁ bata yuṣmakābhir

		asmāsu yuṣmāsu tathāsmakābhiḥ ||”26|| [indravajrā] 

iti tāsāṁ caraṇa-parisaraṇam anu bālaṁ namayantī bāṣpaṁ mumoca |

[68] tāś ca dhairyaṁ hitvā sa-sambhramaṁ bālakaṁ gṛhītvā procuḥ,

	“asmākaṁ yad akhilam asti puṇya-jātaṁ

		yad vāsmat-pitṛ-jananī-kulānujātam |

	tenāsau bata bhavatād aho yaśode

		putras te niravadhi-maṅgala-pramode ||”27|| [praharṣiṇī] 

iti sāsram ātmanā taṁ nirmañchayañcakruḥ | 

[69] tasyāḥ sāntvanārthaṁ samuditā muditās tatraiva tasthuś ca |  tatra ca putanayā kṛtam ajanyaṁ jananyāv anyāś ca sva-svadṛṣṭam anyo'nyaṁ nirdiṣṭavatyaḥ | tathā hi,

	yathāgatā sā yad uvāca yac ca vā

		cakāra tad-grastam amū samūcatuḥ |

	amūḥ samūcuḥ yathā svayaṁ gatā

		yathānvapaśyaṁś ca tathā sa-gadgadam ||28|| [vaṁśasthavilā]

[70] śrī-vrajarājādayas tu dūrataḥ kiñcit kiñcid īkṣitvā mithaḥ-kathayā kathantayā tad etad uccāvaca-vacanaṁ racayāmāsuḥ |  tathā hi, [71] “samuḍḍīyamānāmāna-vāyasātāyi-samudāyāvivikta-mahā-ghora-rūpaṁ caṇḍa-raśmi-bhasmīkṛta-santam asāv aśiṣṭa-mahiṣṭha-granthi-santatitayopahasitaṁ jhaṭiti niviḍita-vaḍrībhūtāṭavī-khaṇḍa-maṇḍita-pradeśatayā nirdiṣṭaṁ bhūri-dūratayā bhū-lagnavat pratīyamāno’yaṁ toyada-sambhāra iti sambhāvitaṁ śrī-vasudeva-sūcitotpātocitaṁ kiñcin nicitam idam” iti cintitam |  punar, “labdha-pakṣatayotpātam ācarann utpatya patito’yam akharva-parvata-viśeṣa” iti vitarkitam | [72] rākṣasākāra-sākṣāt-kāra-vikalpa-kalpanā-janita-jana-caya-bhaya-hāsa-kautuka-visaṁvāda-nādaṁ kṣaṇato rākṣasa-tāla-kṣaṇālakṣaṇa-viniścita-vrajāpaciti-pracayaṁ svābhimukham āgatāyā janatāyā mukhān naikabheda-vedana-viccheda-kāraṇāvadhāraṇād avadhārita-vedanaṁ naikaṭya-ghaṭyamāna-vaikaṭyatayā vitrasta-samasta-cittaṁ pari vrajāt patitaṁ pūtanā-pudgalam udbhāvayāmāsuḥ |

	śrutvā pūtanayā sutasya nayanaṁ tasyās tu tasmān mṛtiṁ

	mūrcchann eva tadā vraja-kṣiti-patiḥ samyak prabodhaṁ yayau |

	labdhvā durdhara-kāla-nāga-daśana-troṭaṁ yathā tat-kṣaṇād

	divyaṁ mantram api śrayeta manujaḥ kaścid drutaṁ jīvitum ||29|| [śārdūla]

[73] atha vrajarājas tatrāścarya-pāramparyam idam aśṛṇod adarśayad anvabhūd api | [74] tatrāśṛṇod yathā prathamaṁ tāvat pūtanā-tanur āyāmatas tri-gavyūtiṁ vyāpya patitavatī, vistāratas tu gavyutim, ucchrāyataś ca prāyaḥ krośam iti | [75] sā ca yāma-dvaya-gamyāyāma-tad-ardha-vistāra-vrajāgāra-vrajād bahir eva papāta, tatra ca na prāṇinaḥ pīḍitavatī, kintu drumān eveti |

[76] athādarśayad yathā, tatra hi kuliśa-tulya-niṣṭhura-mahiṣṭha-kulya-kulākulā-ghanās tad-apaghanāḥ svīya-samājñayā vraja-jana-pṛthak-pṛthag-jana-vrajena jhaṭity eva kaṭhina-kuṭhārair vipāṭitāḥ, pracuratara-sthāna-sthāpitās tato’py ativitatāni nirbandhenendhanāni sandhāya sandagdhāś ceti |

[77] tad evaṁ tad-vraja-bahir-dhāma-pāmara-carmakārādi-karmākāra-gaṇānām api gaṇanā śakti-samatiriktatā ca na vyaktīkartuṁ śakyate, kim uta gopādīnām iti |

[78] athānvabhūd yathā—

	kaṁsāreḥ sumadhurimā pramāṇa-caryāṁ

		na prāpsyaty adhiyuga-koṭi-kūṭito’pi |

	sā rākṣasy api rudhirāśanāpi yasya

		sparśāṁśād vara-surabhitvam āsasāda ||30|| [praharṣiṇī]

yataḥ,

	tadā ca dūtā iva pūtanāṅgato 

		dagdhād gatā dhūma-gaṇāḥ sugandhayaḥ |

	grāmāntaraṁ yātavatāṁ dināntare

		keṣāñcid āhvāna-kṛtiṁ vinirmamuḥ ||31 iti ||| [upajāti 12]

	athātmajaṁ kalayitum āśu gokula-

		kṣitīśitā vraja-pura-madhyam āyayau |

	gato’ntike pathi patad-aśru-vigrahaḥ 

		kṣaṇaṁ sthitaḥ svajana-gṛhīta-dor-yugaḥ ||32|| [rucirā]

[79] atha dhīratām eva dhārayan parama-dhīra-dhīr asau dvi-tra-mitra-parivṛtatayā bṛhad-gṛhālinda-vedīṁ vindamānaḥ kanakāsana-kṛtāsanaḥ svakula-gokula-kula-purandhrībhiḥ sārdham ardhāṅgena sānandam upananda-vadhū-hasta-vinyastaṁ bālaṁ puraskurvatā purataḥ patir abhijagme |  bālaś ca tasyotsaṅga-saṅgī kārayāñcakre | tatra ca—

	“kiṁ grahārditatayā sa bālako

		dūnatām agamad eka-rātrataḥ |”

	ity acintayad amuṁ tadenduvat

		sphītam aikṣata punar vrajādhipaḥ ||33|| [rathoddhata]

kiṁ ca,

	līḍhaṁ rūpa-madhu prakṛṣya rasitaṁ vaktra-prasādāmṛtaṁ

	samyak svādita eva tulya-rahita-sparśotsavaḥ ko’py asau |

	tasya śyāmala-bāla-komala-tanor mūrdhnas tu tātena tāṁ

	saurabhya-svadanānubhūtim abhito viśvaṁ madād vismṛtam ||34|| [śārdūla]

[80] nibhālya ca śrīman mukhaṁ sukham ūce,

	“yadi nārāyaṇena tvaṁ datto’si kṛpaṇāya me |

	tenaiva sarvaṁ nirvoḍhā soḍhā ca mama durnayaḥ ||”35|| [anuṣṭubh]

[81] atha “nirvoḍhā nirvoḍhā” ity anuvadanty atyantābhiniveśād ekenāpy akṛta-nirdeśā pṛṣṭha-deśād ita-praveśā jaṭilita-kacā satya-vacāḥ paurṇamāsī sarvair eva tūrṇam utthāya samanaskāreṇa namaskāreṇa puraścakre, arcayāñcakre cāsanādibhiḥ |

[82] tataś ca, svapraśnottara-viṣayīkṛta-tad-viṣa-yoṣā-vṛtti-śeṣā rājñānujñāpayām babhūve pūrvavad apūrva-dānādy-apūrvāya |  tac ca tām eva pradhānaṁ vidhāya vidhīyate sma iti |

[83] tad evaṁ pūtanāṁ ghātayitvā samāpanāya punar apīdaṁ madhukaṇṭhaḥ paramarṣi-sammatatā-vyañjanayā samuṭṭaṅkitavān—

	īdṛśas tanayo jātas tava gopa-pate yataḥ |

	sā bāla-rākṣasī jajñe nija-saṁsāra-rākṣasī ||36|| [anuṣṭubh]

[84] cetasi cedaṁ viviktavān,

	arbhāsṛg-bhug ajani yat purā yad arvāg-

		dhātrī cābhavad iyam atra nanda-sūnoḥ |

	tat kvādhaspadam atha tac-chiraspadaṁ vā

		kvety antar-hṛdi vimṛśan bhṛśaṁ bhramāmi ||37|| [praharṣiṇī]

[85] tad evaṁ vṛtte tad-dine’pi pūrvavad eva kathā rakṣitā yathāyatham api svāvasathādi-pathānugatir ācaritā |

iti śrī-śrī-gopāla-campūm anu 

pūtanā-vadhāvadhāraṇaṁ nāma 

pañcamaṁ pūraṇam |

||5||

(6)



        3. 
atha ṣaṣṭhaṁ pūraṇam


6. 
viśaṅkaṭa-śakaṭa-vighaṭṭa-nādi-vicitra-bālya-caritram
[1] atha tathaivādhare-dyuḥ subhāsamānāyāṁ sabhāyāṁ anumodana-nidigdhaḥ snigdhakaṇṭhaḥ sotkaṇṭha uvāca—madhu-madhura-kaṇṭha śrī-madhukaṇṭha, śrūyatām—

[2] tataḥ samantād aharahar anyad anyal lāvaṇyam utphullayan vidhuḥ sva-janma-pakṣam ullāsayāmāsa | tatra dig-darśanaṁ yathā—


    ekā dvitrāś catasro yuta-viyutatayā pañca-ṣāḥ sapta cāṣṭau 


    paṅktir vā paṅkti-baddhāḥ śiśu-yuvati-jaraty-ardha-vṛddhāḥ samantāt |


    āyānti drāg viśanti vraja-nṛpati-gṛhaṁ taṁ ca paśyanti bālaṁ


    kṛtvā cuckāra-miśraṁ bahula-vilasitaṁ smāyayantyo hasanti ||1| [sragdharā]

yathā ca—


    mātrā pitrātha mātā-pitara-kula-bhavair ākulaiś citra-mitrair


    netrāṇām añjanābhaṁ śiśum anubhavituṁ santataṁ kañjanābham |


    āgamyāgamya ramyākṛti-parivṛtim udvāsya hāsyādi-pūrvaṁ


    sparśaṁ sparśaṁ tam uccair aharahar ahaho dṛṅ-maho labhyate sma ||2|| [sragdhara]

tataś ca—

	vigalad-alaka-jālālola-dṛk-khañjarīṭaḥ

		prakaṭita-tilaka-śrī-rocanā-kuṅkumābhyām |

	smita-vilasita-vaktraḥ śyāma-dhāmācalāṅghriḥ

		śiśur atiśuśubhe sa prāpya māsaṁ tṛtīyam ||3|| [mālinī]

tatra ca—

	snigdhāḥ paśyati seṣmayīti bhujayor yugmaṁ muhuś cālayann

		atyalpaṁ madhuraṁ ca kūjati pariṣvaṅgāya cākāṅkṣati |

	lābhālābha-vaśād amuṣya lasati krandaty api kvāpy asau

		pīta-stanyatayā svapity api punar jāgran mudaṁ yacchati ||4||

[śārdulavikrīḍitā]

[3] atha kadācin nākṣatra-māsa-trayānte nakṣatreśa-kānte taj-janma-nakṣatre śrīman-mātrā putrābhiṣeka-kautuka-yātrā pravartitā | tadā ca,

	

bhavanam anu suyatne ratna-paryaṅka-varye

		surabhi-mṛdula-tulī-śubhra-vastra-praśaste |

	hari-maṇi-ruci-bālaḥ śobhate smāsitāmbho-

		ruham iva sura-sindhau kṣīra-sindhau harir vā ||5|| [mālinī]

	athottāna-śāyī sa sarvātiśāyī

		nijāmbā-yaśodaḥ sva-tāta-pramodaḥ |

	sva-nakṣatra-bhāte babhūva prabhāte

		balenātisāṅgaḥ parāvartitāṅgaḥ ||6|| [bhūjaṅgaprayātā]

[4] tataś ca, śayanaṁ pārśvenopapīḍaṁ śayānam amuṁ sukumāra-kumārāpīḍam akasmād vilokya tad-vṛtte dhātrībhir mātre nivedita-mātre sati sātimātrānanda-kandalitā nija-nandana-maṅgalātiśaya-spṛhiṇī śrīman-nanda-kṣitīśa-gṛhiṇī bhartur ājñāṁ sujñātāṁ sambhūya bhūyaḥ sarvāḥ samāhūya tam eva mahotsavam aho mahotsavaṁ cakāra |

[5] tatra kāsāñcid api gṛha-pālanāya sthitānām āhūtir evam anusandheyā;

	

lālyasyādya tu janmabhaṁ vijayate tatrāpi cautthānikaṁ

	sarvā eva gatās tvam eva kila kiṁ sadmāvituṁ vartase |

	āgṛhṇāti muhur vrajeśa-gṛhiṇī kiṁ vā vraje moṣakaḥ

	ko’py asti sphuṭam asti vā sa tu śiśur muṣṇāti cetaḥ param ||7||

 [śārdulavikrīḍitam]

[6] atha tatra citra-vāditra-śubha-rīti-gīti-praśasta-vipra-kula-śasta-svasti-vācana-pūrvaka-vidhim atiricyābhiṣicya, pīta-vāsasā parikṛtyālaṅkṛtya, mantrādibhir abhirakṣyābhilakṣya, tad-uddharṣa-harṣamaya-bahutara-kārya-caryā-maryādāṁ paryāpayitum itas tataś calantī, parijanān api niyojanayā sa-prayojanān janayantī, jananī gehāyamāna-visaṅkaṭa-ghaṭana-mahā-śakaṭādhaḥ kalya eva palyaṅke bālam ālokājira evājire śāyitavatī | tatra kumārayataḥ kumārāṁś ca sthāpitavatī | tatrāvaṣṭambha-stambha-catuṣṭaya-madhyaga-dolākāraḥ sa palyaṅko yathā—

	pravālāṅghrir gārutmata-ghaṭita-paṭṭī-paṭu-rucir

		vahan madhye paṭṭāruṇa-cipiṭa-ḍorī-paṭa-vṛtim |

	dukūlāntas tula-sphurita-vara-tulī-valayito

		darāndolo dolo yad upari vireje śiśu-hariḥ ||8|| [sikhariṇī]

tatra ca—

	sthaviṣṭha-paṭṭa-stavakaṁ vicitraṁ

		nibaddham ūrdhvād abhilambamānam |

	spṛśan karābhyām asitaḥ sa kūjann

		uttāna-śāyī muhur ujjahāsa ||9|| [upajāti 11]

[7] tataś ca, brāhmaṇādi-pūjāyāṁ pūryamāṇāyāṁ kṛta-samāharaṇena haraṇena sārdhaṁ sārdha-praharaṇe’py atiyāte na kasyacid anyat kiñcid api chidra-mātram āsīt |

[8] tadā ca pūtanāvan nūtanārbhakāya kaṁsa-prahitaḥ kaścid diviṣad-ahitaḥ samāgamya divi sthita evaṁ cintayāmāsa: "sa pūtanā-pothako’yaṁ poto visaṅkaṭa-śakaṭādhastād āste | sākṣān mantuṁ vidhātuṁ na ko’pi jantur amuṣya śakṣyatīti lakṣyate | chadma-rūpa-sadmatayā ca pūtanā saṁsthitā, tasmād amūrta eva sann atra pūrtaye bhavāni" iti | tataś cāsau śakaṭam aprakaṭam āviṣṭavān |

[9] tad-āveśena cāsau bhūmyāṁ praviśac cakratayā vakrībhavad-akṣatayā copari-pāta-parīpāka-prakramaṁ yadā cakre, tadaiva tad-daiva-vaśataḥ kila tasya potasya stana-nidigdha-dugdha-jagdhīcchā jātā | tadā ca mātaram anupalabhya kātara iva nava-kamala-dala-komala-caraṇāsphālanād udghaṭitaṁ nija-śakaṭaṁ pakṣa-vihīnam api kutukād iva rākṣasa-pakṣiṇīvad uḍḍīnaṁ vidhāya vivṛtta-patanatvam āsādayāmāsa sa śāvakaḥ |

[10] idam eva sāścaryatayānuditaṁ śrīmad-arjunena viṣṇu-dharme:

	tālocchritāgraṁ guru-bhāra-sāram

		āyāma-vistāravad adya jātaḥ |

	pādāgra-vikṣepa-vibhinna-bhāṇḍaṁ

		cikṣepa ko’nyaḥ śakaṭaṁ yathā tvam? || iti |

[11] sa cāsuraḥ svayam evāmūrtatām urīkṛtavān itīva tam apy asāv ākāśa-nīkāśatayā nāśayāmāsa | tad idam aho kākatālīyam eva jātam | so’yam asurāveśa eva brahmāṇḍa-purāṇe śrī-kṛṣṇāṣṭottara-śata-nāma-stotre śakaṭāsura-bhañjana iti nāmnā vyañjitaḥ |

[12] atra devāḥ śrīla-gopāla-bhāvam utprekṣāñcakrire, yathā—

	"śakaṭam idam ihāsti mad-gṛhasya

		svayam aviśastad anena cotpluto’si |

	ruditam anupadaṁ mayā vikīrṇaṁ

		tad api yadi mriyase na tan mamāgaḥ ||"10|| iti | [puṣpitāgrā]

	āvirbhavat-kaṭakaṭe śakaṭe’tha sarve

		kiṁ kiṁ kim ity abhita eva bhiyābhiyātāḥ |

	tasyātipātam avalokya vilokya tokaṁ

		krandad-vimūḍha-matitātatimūḍhavantaḥ ||11|| [vasantatilaka]

	mātā ca taṁ vivaśitāvayavāpi devā

		viṣṭeva paśyati jane jagṛhe draveṇa |

	paścāt tu kampa-mukha-bhāva-nipīḍitāṅgīṁ

		tāṁ vidrutāḥ paraparāḥ parito’py agṛhṇan ||12|| [vasantatilakā]

[13] tasminn anasy abdavac-chabde jāte tu, 

	kiṁ tat? kiṁ tan nanāda? śruti-kaṭu-śakaṭas tat kathaṁ sa vyaloṭhīt

	kasmāt kasmād? akasmāt kuśala-kuśalam? oṁ vāsudeva-prasādāt |

	itthaṁ praśnottarābhyāṁ vraja-kula-patayaḥ prāpur antaḥ-purāntar

	dṛṣṭvā tat-pātam āsan daśana-tati-śikhād aṣṭa-jihvāś cirāya ||13|| [sragdharā]

[14] tataś ca sahasā bahiḥ-purād antaḥ-pura-pura-sthala-bhājaṁ śrīmad-vraja-rājaṁ nirvarṇya sarve paryāyāgatā dvidhābhūtāḥ pūrato dūrato’vakāśaṁ daduḥ | [15] tato’sau janakas tu jana-kalakalatas tad-vṛttam avakalayann ambālā-galāvalambaṁ bālakam eva sva-pāṇi-talam avalambayāmāsa, vilokayāmāsa ca tasya sarvāvayavān |

[16] tad anu ca sarva eva śāntatāmāyāntas tad-antaṁ samantataḥ śakaṭa-nikaṭa-saṁvalakān bālakān eva papracchuḥ | te ca tad-eka-nirdeśinyā darśayantas tam eva nirdidiśuḥ | tatraiko lohalo’py agra-vādī nivārita-kolāhalaḥ pralalāpa, "ma ma mama pā pā pā pārśvataḥ śrūyatām, ya ya ya yadā ca ca caraṇa mu mutthāpitavān ayam, ta ta ta tadā te tena spṛṣṭa-mātro ḍi ḍi ḍi ḍi ḍīna ivodvṛttaḥ so’yaṁ śa śa śa śakaṭaḥ" iti | 

[17] tataś ca, tad-viḍamba-vādiṣu bālādiṣu hasatsu bībhatsita-bāliśa-bhāṣitāḥ parama-vatsalā vicikitsāṁ na dhitsāṁ cakruḥ | pūtanā-vadhāvadhāritānuvāditayā karkaśa-tarka-cakra-niruddha-buddhayas tu cakruḥ | [18] pitā tu punaḥ svasti-vācanābhiṣecanādinā vipra-kula-pratoṣaṇādinā sarvāśī-rāśinā ca taṁ laṅgima-bālaṁ maṅgalena saṅgamayāmāsa mātur utsaṅgena ca | tayā ca sva-bāla-lālanā-kalāpa-mayyā gṛhāntaḥ-śayyāyām evāyaṁ śāyyate sma | gopa-mahendrādibhir mahita-mahā-śakaṭaś ca yathā-sthānaṁ ghaṭayāmāse |

[19] atha madhukaṇṭha uvāca—vatsa, bālakena mahā-śakaṭa-samuccāṭanam asambhāvyam iti sambhāvya bhaṇyatām, anyathā hi kaver evānyathātvam āpadyeta |

[20] snigdhakaṇṭha uvāca—ārya, pūrvam evātrāpūrvatā nivāritāsti, yato yogamāyā khalv asya sambhāvita-yogaṁ nirmāpayatīti punar mā prākṣīḥ |

[21] madhukaṇṭhaḥ sa-smitam uvāca—tad-anantaram udantaḥ kaḥ?

[22] snigdhakaṇṭha uvāca—athāgrajānujān anu vrajasya rājā viviveca, "bālaka-yugalam idam apṛthag-ālayālambanatām eva nitarām arhati, yatas tadīya-jananyoḥ svayam eva tal-lālanāya lālasā-dhanyayos, tatra ca paraspara-tad-āsaktayor nānā-spṛha-gṛha-kārya-paryāpaṇa-vyasanayor yugapat tad-yugalasya pṛthag-avakalanaṁ durbalam iti kevalaṁ sudināgamana-vilambatām avalambe | yathā vā bhavatām icchā bhavati" iti śrutvā śrutajñāḥ śrotriyān āśrāvya tadaiva daivānukūlyaṁ nibhālya samam udyad-vādya-parīta-gīta-svasti-vācanādi-praśasti-pūrvakaṁ dvayor apūrva-milanam āśu kalayāmāsuḥ |  tac ca yathā—

	mitho lagnā dṛṣṭiḥ samajani ciraṁ mūrtir acalā

		dravac-cittaṁ netrodaka-miṣatayāgād abhimukham |

	iti bhrātror bālye’py asita-sitayoḥ sā prasitatā

		nave vyatyāloke kutukam iha kiṁ vā na tanute? ||14|| [śikhariṇī]

	bālye prathamam anyo’nyaṁ  milato rāma-kṛṣṇayoḥ |

	sitāsitāṁśavaḥ pṛktā  jajñire mṛga-lāñchanāḥ ||15|| [anuṣṭubh]

[23] tad evam eva sarva eva parva vidhāya nija-nija-nūtana-tanūjān gaṇaka-gaṇita-guṇa-gaṇe’hani snehaṁ teṣāṁ teneha sahehamānāḥ sa-maṅgalaṁ saṅgamayāmāsuḥ |

[24] atha yukti-matyā sad-ukti-sammatyā śrīmad-bhāgavata-kathana-vyutkrameṇāpy upakramyate, yataḥ,

	

sarvaiḥ kavibhir anukrama-śāli procyate kṛṣṇa-līlādyam |

	śuka-mukha-vacasi prema  pramada-maye tad vinā tu citrāya ||16|| [gīti]

[25] tad evaṁ dina-śata-pūraṇam adūratām anujasyāgrajasya tu tasmād apy adūratāṁ labdham |

	samyaṅ mātuḥ paricitir abhūd yatra kiñcit pituś ca

	prāptaḥ so’yaṁ svasadana-janaḥ kiṁ na vetthaṁ matiś ca |

	tasmin bālye valayati tayoḥ kāpi śobhā sudhābdhi

	prakhyā goṣṭhaṁ bhūvanam api sā vīcibhiḥ siñcati sma ||17|| [mandākrāntā]

[26] tad etad adhigatya śīghram eva nāma-karaṇaṁ kartavyam iti sammatya śrīmantaṁ vasudevaṁ prati yadā śrī-vraja-naradevas tan nijam iṣṭaṁ sandiṣṭavān, tadā paramārtha-vicāreṇa mitra-putratārha-samadhika-bahir-vyavahāreṇa cānujasya śatatamaṁ vāsaram eva tad-avasaraṁ niścinvan, śrī-vasudevaḥ śrī-vrajarājaṁ prati yathāvasaraṁ tan nivedayiṣyāma ity aniścinvann iva sandideśa | atha tapo-dhāmānaṁ garga-nāmānam ātmanaḥ parama-hitaṁ kula-purohitaṁ manasi sammatya rahasi saṅgatya nija-tanaya-vinimaya-mayaṁ vṛttaṁ vitatya nivedayāmāsa | sa ca sahāsam āha sma, "tad etad aparam apy ahaṁ nānā-vṛttaṁ jānāmy eva | sampraty atra mat-kṛtyaṁ tv ājñāpyatām |"

[27] vasudeva uvāca—"tatas tatra-bhavatā nanda-vraja-bhūvaṁ vrājaṁ vrājaṁ mithaḥ saṁyutau navyau nija-yajamāna-sutau dvijāti-jāti-samucita-prakāreṇa saṁskāreṇa puraskartavyau, kintūpanayanopayamane yathā tasyāṁ na syātāṁ, tathā prayatanīyam |"

[28] munir uvāca—"yuktam uktam, yataḥ sva-pakṣa evāsmābhir apekṣaṇīyaḥ |"

[29] atha tasminn anujasya śatatama eva vāsare, vrajaṁ prati prasthite ca muni-vare, vraja-rājas tu jyāyasas tad-dinātikramāt puṇyataraṁ dināntaram eva dvayor api nāma-karaṇasyādhikaraṇaṁ bhaviṣyatīti niścitya, prātar eva tarṇakānāṁ koṭibhir nṛtya-paripāṭībhir āṭīkamānābhir vicitraṁ sthānaṁ go-gopānāṁ vana-prasthānān nirjanāvasthānaṁ gosthānam anusaṁskārālaṅkāra-sambhālanārtham eka-sevaka-mātra-kṛtānuvrajanatayā kṛta-vrajanaḥ sa-kṛpatayā tān paśyann āsīt | tatraiva ca sarvato’py atirikte vivikte bālyata eva kṛta-sevaṁ nija-devaṁ sarva-sal-lakṣaṇa-nandita-nikhilāyāṁ śrīmal-lakṣmī-nārāyaṇākhya-śālagrāma-śilāyām aṣṭākṣareṇopatiṣṭhamānaś cirād virājate sma | kṛta-samāpane ca sabhājane sarva-sarvajña-gurur muni-pariṣadām ururvāṇī-vāsita-sāmā śrī-garga-nāmā vāraṁ vāraṁ niṣkrama-dvāraṁ vilokamānena gopa-loka-pradhānena tasmād akasmāt tarṇakānām utkarṇatā-nirvarṇanayā kasyacid āgamanaṁ vitarkayatā turṇam abhyarṇata eva niravarṇi | tadā ca—

	unmīlad-vidhu-varṇam ardha-palitaṁ vaktrādir upānvitaṁ

	kiñcit sthūlam akharvam āyāta-bhūjaṁ viṣvak-prasādākaram |

	śubhra-śrī-vasana-dvayaṁ śruti-karālaṅkāra-dīvyat-prabhaṁ

	putra-prema-vilakṣitākhilam ṛṣiḥ śrī-nandam atraikṣata ||18|| [śārdula]

[30] asya ca muner anena cirād vīpsayābhīpsitam āgamanam āsīt, yataḥ pratīkṣya eva sarvatrāyaṁ pratīkṣyatāṁ vā kathaṁ na labheta?

[31] tad evaṁ, "pratītatayā pratītaḥ so’yam" iti taṁ vrajapatir api nipītāmṛtavat parama-prītaḥ śīghram āsana-pradeśam atītaḥ samatirikta-bhakti-parītaḥ kṛtāñjalitayātivinītaḥ sākṣād adhokṣaja-dhītaḥ praṇanāma | brahma-varcasena carcitam enam ānarcā-śeṣeṇa devārcana-dravya-śeṣeṇa, provāca ca—

	"alam iha kuśalaṁ pṛṣṭvā  kuśalaṁ kuśalaṁ bhaved yasmāt |

	kintu svaka-kuśalārthaṁ kuśalaṁ tatra ca vipṛcchyate sadbhiḥ ||19|| [udgīti]

	svāgata-pṛcchā dhārṣṭyaṁ  bhavati mahiṣṭhe sadeti gīr-yuktā |

	tad api surārcām anu sā  yadvan nirmīyate tadvat ||20|| [āryā]

	kevala-vacasā toṣo  vaibhava-sattve na yujyate nunam |

	kintv idam apūrṇa-viṣayaṁ  pūrṇe kiñcin na māty eva ||21|| [āryā]

	na sataḥ svārthāpekṣā  kintu sadā sā parārthaiva |

	tasmād viharati tasmin  para-para-vijñāpanaṁ sukhadam ||22|| [upagīti]

	jyotiḥ-śāstraṁ bhavatā  kṛtam atha vede’pi niṣṇātam |

	tat tat para-sukha-mātrāpekṣaṁ tad idaṁ nivedyaṁ me ||23|| [upagīti]

	bālo yo mama jātas  tasmād adhikaś ca vāsudevo yaḥ |

	nija-dṛk-sudhayā taṁ taṁ  śīkitum āstāṁ bhavān karuṇaḥ ||"24|| [upagīti]

[32] tad etad āśrutya gargaḥ sa-gadgadaṁ jagāda—

	"yan-manā bhikṣur āyātas  tad dātā ditsati svayam |

	tadā bhāgyaṁ kiyad varṇyaṁ bhikṣor dātuś ca kauśalam? ||"25|| [anuṣṭubh]

[33] tad evam ātmane ślāghamāne muni-rāje śrī-vrajarājaḥ sva-niyojyasya karṇe varṇitavān, "evam evaṁ kuru," iti, pravartayāmāsa ca muninā kaṁsa-durvṛtta-vivartita-vasudeva-vṛtta-saṁvādam | [34] sampravadamānayoś ca tayoḥ so’pi tat-prayojanaṁ parāmṛśya śuddhāntaṁ praviśya nija-nijotsaṅga-saṅgatīkṛta-bāle ambāle puro vidhāya gandha-puṣpādi-lasita-cāmīkara-bhājana-karaḥ parama-kiṅkaraḥ sahasā rahasāsasāda |

	vīkṣyātha mātror urasi prasañjitāv 

		atyarbhakau dūrata eva tāv ṛṣiḥ |

	javād udasthān maṇi-mantravat prabhoḥ

		prabhāva evādṛtaye na vistṛtiḥ ||26|| [upajāti 12]

tataś ca,

	mātṛ-yugma-lalitāṅga-lālitau

		vīkṣya kṛṣṇa-dhavalau sa bālakau |

	nirnimeṣa-daśayā dṛśor jalaṁ

		roddhum aiṣṭa nitarāṁ na tāpasaḥ ||27|| [rathoddhatā]

[35] atha saṅkocaṁ vidhāya sannidhāya mātṛbhyām ātmanātmajābhyāṁ ca maunenaivānāmi muni-varaḥ | so’yam uccakair āśīśiṣac ca, yathā,

	"pitroḥ pratisvaṁ kulayos tadīyayoḥ

		sambandhi-bandhu-prakare jagaty api |

	ānanda-dātā bhava nanda-nandana,

		tvaṁ tadvad apy ānakadundubheḥ suta! ||28|| [indravaṁśā]

[36] tataś ca, tad-eka-sarge garge vrajeśvara-yācanataḥ svāsanam āgate purataḥ kiñcid dūrataḥ:

	sitāsitaikaika-puṣpa viṣṇukrāntādvaya-prabhe |

	te rohiṇī-yaśodākhye tanayābhyāṁ virejatuḥ ||29|| [anuṣṭubh]

[37] tato muner ādeśatas te’py upaviviśituś ca | śrī-garge ca tayor āveśita-dhīndriya-varge, vraja-kṣiti-patiḥ kṣaṇaṁ pratīkṣya sāñjali-girābhilaṣitaṁ vyañjitavān—

	"yogya eva para-yogyatākaras

		tādṛśatvam api veda-vedajam |

	tvaṁ tu veda-viduṣāṁ varas tataḥ

		saṁskuru dvija-janus tanū amū ||"30|| [rathoddhatā]

[38] garga uvāca—"bhavanto yadu-bījyatve’pi vaiśyatatījya-mātṛ-vaṁśānvayitayā tad-guru-padavyāgatair eva karma kārayitavyāḥ na tu mayā |"

[39] vrajarāja uvāca—"bhaved evaṁ, kintu kvacid utsarge’py apavāda-vargaṁ bādhate’dhikāri-viśeṣa-śleṣam āsādya, yathaivāhiṁsā-nivṛtta-karmaṇi baddha-śraddhaṁ prati yajñe’pi paśu-hiṁsāṁ | tasmād bhavatāṁ brāhmaṇa-bhāvād utsarga-siddhā gurutā śraddhā-viśeṣavatām asmākaṁ kule kathaṁ laghutām āpnotu? tatrāpi bhavataḥ sarva-pramāṇataḥ samadhikatā samadhigatā, tasmād anyathā mā sma manyathāḥ | etad upari nija-purohitānām api hitam apihita-mahasā kariṣyāmaḥ |"

[40] gargaḥ punar atigopanāya sa-vicāram uvāca—"tatrāpi khalaḥ sa khalu devakī-toka-hantā durmantā devyāḥ śaṁsanena nṛśaṁsaḥ kaṁsaḥ punar āgatāśaṅkaḥ syāt | yasmād yādava-gurutayā puru-prasiddhaḥ so’yam anya-vargajam amuṁ samaskuruta, tasmād eva vasudeva-kṛtopāsanayā nūnam anayā devyā svena vinimitaḥ sa bālas tatra vartate, gīrvāṇa-vāṇīnām amṛṣābhāvād iti | tadā niḥṣamam idam atiduḥṣamaṁ syāt |"

[41] atha vrajarājas tu manāg vimanāyamāna ivāsīt | punar, anena svasti-vācanādike kṛte sarvaṁ śastaṁ bhaved iti vibhāvya provāca—"yasmāt tava saṅga eva sa-maṅgalas tasmāt,

	alakṣito’smin rahasi māmakair api go-vraje |

	kuru dvijāti-saṁskāraṁ svasti-vācana-pūrvakam || [bhā.pu. 10.8.10] iti | 

[42] garga uvāca—"bhavatu, bhavad-icchayā yadṛcchayā maṅgalaṁ saṅgamayiṣyate | tataḥ samaya-sammatatvād āpātatas tu nāma-karaṇam eva karavāṇi" iti svasti-vācanādy ācarya provāca tatrāgrajam uddiśya, yathā:

	"īryeta praṇayādi-sad-guṇa-gaṇair etaṁ tathā bandhutā

	mukhyaṁ lokam aśeṣam eṣa ramayan rāmo, balitvād balaḥ |

	kiṁ cāyaṁ bhavad-ādi-śūra-tanayādīnāṁ yadūnāṁ gaṇaṁ

	saṅkrakṣyaty ubhayatra bhāva-tulayā svaṁ tena saṅkarṣaṇaḥ ||"31| [śārdula]

[43] athānujam uddiśya,

	"śuklo raktaḥ pīta ity ādi-varṇās

		tat-tad-bhāvād asya tat-tad-yugeṣu |

	tat-tan-mūla-śyāmataikātmya-yogāj

		janmany asmin kṛṣṇa-nāmāyam asti ||32|| [śālinī]

	

	"yuṣmatto janmataḥ pūrvaṁ vasudevāt tavātmajaḥ |

	jāto yasmāt tato vāsudeva ity api gīyate ||33|| [anuṣṭubh]

	"nāmāni yāni guṇa-karma-nibandhanāni 

		rūpāṇi ca pratidiśaṁ nikhila-stutāni |

	sākalyato nahi vayaṁ yadi tāni vidmo,

		jānanti tarhi na pare tv iti paunaruktyam ||"34|| [vasantatilakā]

	sānandaṁ nanda-rājena tadā munir agadyata: |

	"lagnaṁ hṛdi na lagnaṁ naḥ, sarvajñas tad bhavān gatiḥ ||"35|| [anuṣṭubh]

punaś ca—

	"īkṣatāṁ bhagavann asmai bhavān," iti niveditaḥ |

	gargas tasmai rādhyati sma prahasan mahasānvitaḥ ||36|| [anuṣṭubh]

[44] "tad etad asmākaṁ khamāṇikyanāmni jyotirgranthe prāg eva nirupitamasti |

	uccasthāḥ śaśibhaumacāndriśanayo lagnaṁ vṛṣo lābhago

		jīvaḥ siṁhatulāliṣu kramavaśāt puṣośanorāhavaḥ |

	naiśīthaḥ samayo’ṣṭamī budhadinaṁ brahmarkṣamatra kṣaṇe

		śrīkṛṣṇābhidhamambujekṣaṇamabhūd āviḥ paraṁ brahma tat || iti |

	"vṛṣakanyātulāmīnarājeṣu sphuṭamuccagāḥ |

	somasaumyaśanikṣauṇīsutāstajjanmani sthitāḥ ||37|| [anuṣṭubh]

	yasmād viśvāvasau varṣe janma tvajjanmanaḥ śiśoḥ |

	viśvameva vasu śrīmad bhavitāmuṣya tuṣyataḥ ||38|| [anuṣṭubh]

	rohiṇyāṁ janmanā rohiṇyayutānāmasau patiḥ |

	vṛṣalagnaṁ ca tatrāsīd vṛṣakoṭīśitā tataḥ ||39|| [anuṣṭubh]

	āyatiścāsya bhavitā sadaivāyatimaty ataḥ |

	āyatyāṁ munayo’py asmin kuryurmanasa āyatim ||40|| [anuṣṭubh]

	eṣa vakṣyati śāstrāṇi śastrāṇy apy ātmatejasā;

	aniṣṭahṛd amitrāṇāṁ mitrāṇāṁ ca vrajādhipa ||41|| [anuṣṭubh]

	bhavatorbhavitā bhavyamasmād iti vṛthā kathā |

	bhāvatkānāṁ ca tad bhavyaṁ bhavasya ca bhavasya ca ||42|| [anuṣṭubh]

	asyāścaryā caryā  vahati bahunāṁ kutuhalaṁ bahulam |

	sasurān asurān dunvan  bhavati surāṇāṁ purāpy asāv avitā ||43|| [udgīti]

	sahajapremṇāṁ bhavatām amunā kiṁ tāraṇaṁ citram?

	tān api kṛtrimahārdān  sarvān nistārayed eṣaḥ ||44|| [āryā]

	

	"tasmān nandātmajas te yad api hari-samaḥ sarva-sādguṇya-vṛttyā

	sarvatremaṁ tathāpi sva-mahima-vibhava-khyātibhiḥ pālaya tvam |

	vaśyaṁ kurvan sva-devaṁ harim amum api taṁ svāṅgajaṁ nirmimīṣe

	tad vīra tvāṁ vinā na svayam ayam ayate svairatāṁ svāvanāya ||"45||

 [śārdulavikrīḍitam]

[45] "tad evaṁ bhavadbhiḥ sva-devena tulya-guṇiny asmiṁs tan-nāmāny eva kāmaṁ gaṇanīyānīti saṅkṣepeṇārtha-nikṣepaḥ |"

[46] tad evam ākarṇya joṣaṁ juṣamāṇe tu vraja-rāje, muniḥ punar uvāca—"vraja-rāja, bhavad-icchayā vayam evāgamya cāgamya cānayor dvijāti-saṁskārān kariṣyāmaḥ, kintu karṇa-vedha-cuḍā-karaṇe na sambhavataḥ | paśya cābhyarṇataḥ sukṣmatayā karṇa-cchidram asti, keśa-lavasyāpi lavaḥ sphuṭaṁ na sambhavatīti, tataś cānna-prāśana-mātraṁ bhavadbhir ācaryam | sāvitra-samāvartana-vivāha-vṛttaṁ tu na svayam udyama-pātraṁ kāryaṁ, kintu samaya-jñair asamaya-jñair asmābhir eva" iti |

[47] tataś ca kṣaṇaṁ munitām eva vyavasyan munis tau paśyan vaśya-manā babhūva | tataś ca,

	yadyapi pitroḥ snehānvaya-maya-bālyaika-tānau tau |

	tad api munis taj jñānaṁ  śaṅkitavān saṅkucann āsīt ||46|| [upagīti]

	saṅkocād iva gopa  prabhum anu sa munir vidhāpayann ājñām |

	calito’py alabhata tasmin  sthita iva tat-tat-parisphūrtim ||47|| [āryā]

[48] calana-samaye tu śrīmān vrajeśaḥ svayam anuvrajya bālakābhyām abhyavādayata | sa ca, "sa-gave saha-putrāya svasti te’stu vrajāmy aham" iti vyaktam uktavān |

[49] tataś cātmano mahatā suprajastvena vraja-rājaḥ svāntar evam ātmānam āmantrya vadan nananda,

	"putro labdhaḥ sucirād  iṣṭaḥ sa mahadbhir evam ādiṣṭaḥ |

	asmāt pūrṇānandān   manuṣva nanu nanda-pūrṇo’smi ||"48|| [āryā]

[50] atha munaye sa dākṣiṇyāya sa-dakṣiṇānāṁ gavām ayutaṁ prayutaṁ ca gopair indragopa-varṇānāṁ svarṇānāṁ parokṣaṁ vihāpayāmāsa, "yathecchaṁ svīya-parakīya-yajña-yogyaṁ kriyatām idam" iti |

[51] atha nija-dvija-svajana-vargān āhūya ca bhūyaḥ prakaṭam eva viśaṅkaṭa-tat-tan-nāma-karaṇa-parvaṇā sarvān ānanditavān iti |

[52] tad evam avadhārayan madhukaṇṭhaḥ saha-vismaya-gadgada-kaṇṭham āha sma, 

	nāmnā prasiddhim anyasya prasādhayati nāma-kṛt |

	aho kṛṣṇasya tat-kartā gargas tena prasidhyati ||49|| [anuṣṭubh]

[53] atha madhukaṇṭhaś cintayāmāsa, "tasmān nandātmajas te yad api hari-samaḥ" iti yad uktam, tat tu yuktam eva, nārāyaṇa-samo guṇaiḥ [bhā.pu. 10.8.19] iti hi śrīmad-bhāgavata-sthaṁ tad vākyam apīdṛśaṁ dṛśyate, tat-puruṣa-bahuvrīhibhyāṁ śliṣṭatvād asyādhikatvaṁ ca lakṣyate iti | [54] prakaṭaṁ covāca—nanu nāma-karaṇaṁ viśiṣya na proktam anna-prāśanaṁ tu na kiñcid apīti | tac ca tac ca stūyamānatayā prastūyatām |

[55] snigdhakaṇṭhaḥ sahāsam āha sma—

	tan nāma-karaṇaṁ cānna-prāśanaṁ ca vraje mahaḥ |

	yātam asman-mano-rājyaṁ na pṛthak stotum īśmahe ||50|| iti | [anuṣṭubh]

[56] tad idaṁ procya punaḥ sānandam uvāca—tataḥ śrūyatām uttara-vṛttāntaḥ:

	yadavadhi gargaḥ prayayau  vraja-sadanān nāma nirmāya |

	kramatas tadavadhi pṛthukāv  abhimānyete sma tena svaiḥ ||51 [upagīti]

yathā—

	utkarṇatā-niśamanaṁ nayanābhimukhyaṁ

		sva-bhrātṛ-nāmni ca nijāhvaya-bhāṇa-rītiḥ |

	tat-tad-viviktim abhi jhaṅkṛti-mādhurī ca

		svān atra kṛṣṇa-balayor balavat pupoṣa ||52|| [vasantatilakā]

	udīkṣya madhuraṁ mukhaṁ sukha-cariṣṇu kṛṣṇākhyayā

		tadā janaka-diṣṭayā tanayam iṣṭam āhūya tam |

	tadīya-kala-huṅkṛtīr api niśamya ramyākṛtīḥ

		prasūr amṛta-bhṛt-prabhā jagati śarma sā nirmame ||53|| [pṛthvī]

	athāvrajad drutam iva riṅga-raṅgatāṁ

		tayor vrajeśvara-sadanāṅgana-kṣitiḥ |

	sametya tau caraṇa-carārbhakā muhur

		vilebhire sukham abhilebhire tataḥ ||54|| [rucirā]

[57] atra gāyanti cādyāpi:

	"riṅgana-keli-kule jananī-sukha-kārī | vraja-dṛśi sukṛta-sphurad-avatārī |

	valayita-bālya-vilāsa jaya bala-valita hare! ||dhru ||

	kiṅkiṇi-gaṇa-raṇane hṛdaye ruci-dhārī | pada-yuga-cālana-kutuka-vihārī ||

	gorasa-kīrṇi-bhave paṅke laghu-cārī | vāraṇa-kāraṇa-vāg aticārī ||

	akalita-jana-milane tasmād apasārī | jananīṁ prati gati-cāpala-bhārī ||

	jananī-stana-vasane bhaya-bhāg-anuhārī | tatra payo-rasa-visarāhārī ||

	vapuṣi mṛdā maline mṛdutām apahārī | jananī-kara-kṛta-mṛjayā hārī ||

	api tandrāvalane stanapām anukārī | jananī-smita-patad-amṛtāsārī ||"55 iti

<p style="text-align: right">
 [mātrāsamaka]</p>


tataś ca,

	varṣa-pañcakam anu skhaled vayas

		tat tu tat trayam anu dvayos tayoḥ |

	kintu na skhalati tat-kiśoratā

		yā gatāgami-daśā-tiraskarī ||56|| [rathoddhatā]

[58] yathānantaram āha—

	kālenālpena rājarṣe rāmaḥ kṛṣṇaś ca gokule |

	aghṛṣṭa-jānubhiḥ padbhir vicakramatur ojasā || [bhā.pu. 10.8.26] iti |

[59] yathā ca śambara-gṛhāt prathama-vayasaḥ pradyumnasyāgamana-samaye prāha—kṛṣṇaṁ matvā striyo hrītā nililyus tatra tatra ha [bhā.pu. 10.55.28] iti | tatra ca—

	na navyād yauvanād anyāvasthā tasyeti yan matam |

	varjayaty aṅga-vṛddhiṁ tan, na mādhurya-samarjanam ||57|| [anuṣṭubh]

[60] yataḥ priyajanabhāvabhāvita eva tasyāvirbhāva ity avādi sma | tatra tad-bhāvo yathā:

	utkaṇṭhā vaṣṭi tṛptiṁ sthavayitum abhitaḥ sā tu śaśvat kṛśantī

	tām evoccair bakāreḥ sthavayati jhaṭiti prema-bhājāṁ janānām |

	yadyapy evaṁ tathāpi prathamaja-vayasas tūrdhvagāṁ tat-tad-īhāṁ

	noṣṭas te suṣṭhu kintu prasṛmara-madhurimṇy eva tāṁ nirmimāte ||58||

<p style="text-align: right">
 [sragdharā]</p>


[61] atha kālenālpena ity ādau līlāyāḥ sādhu-rīti-madhuratāsvādyatām | [62] tatra gati-śikṣā yathā—

	hasta-tyāga-maye navye saṁstavye gati-śikṣaṇe |

	putre skhalati sā jīyān mātuḥ putrasya ca tvarā ||59|| [anuṣṭubh]

	dvitra-kramaṁ gataḥ kṛṣṇaś calitaḥ skhalane rudan |

	putra putreti cumbantīm ambām ālolayan muhuḥ ||60|| [anuṣṭubh]

	kiñcid dūraṁ yad ānañca svaka-tejaḥ-prapañcakaḥ |

	sthirībhūya prasū-vaktraṁ sa-smitaṁ sa vyalokata ||61|| [anuṣṭubh]

	dūraṁ mātur yadā yāti tadāsau mantharāyate |

	samīpaṁ tu yadā tarhi smayamāno drutāyate ||62|| [anuṣṭubh]

[63] gīḥ-śikṣā yathā—

prathamam agrajasya tuṇḍa-puṇḍarīke |

kṣarad-akṣara-madhu-madhure jāte ||63||[^3]

[64] tad-anujātam api dhātryā lāpayāmāsa | yatra ca—

	"mā mā tā tā" iti vacaḥ paṭhan nanda-tanūjanuḥ |

	ānandārtham abhūt pitror vrajasya nikhilasya ca ||64|| [anuṣṭubh]

	ardhoditānāṁ dantānām akṣarāṇāṁ tathā tatiḥ |

	citrīyāmāsa kṛṣṇasya yatrācitrīyata prasūḥ ||65|| [anuṣṭubh]

	"īśīthāḥ kiṁ jagatyām?" "om" "bandhūn pāsyasi naḥ kim?" "om"

	ity ādi mātṛ-sutayoḥ saṁvādavad abhūd iha ||66|| [anuṣṭubh]

	ajñāta-vācaṁ śukavat paṭhantaṁ

		viśeṣa-pṛcchā-kṛti-tarjanīkam |

	dhātrī-janādhyāpita-vāk-pracāraṁ 

		vrajasya bhāgyaṁ paritaḥ smarāmi ||67|| [upajāti 11]

	nāma-grāhaṁ tadā prāha rāmaḥ kṛṣṇaṁ śanaiḥ śanaiḥ |

	kṛṣṇo rāmam athāryeti mātṝṇāṁ pariśikṣayā ||68|| [anuṣṭubh]

tadā ca—

	pṛcchantyā vṛddhayāṅgāni yadā kim api pṛcchyate |

	tadāmbā-śikṣayā bālaḥ sa tāṁ muhur atāḍayat ||69|| [anuṣṭubh]

[65] atha bhrātṛ-dvayam api mithaḥ kiñcid vadati sma, yathā—

	"āgaccha khelāṁ gacchāva |" "mātā kopaṁ kariṣyati" |

	"na kuryād," iti tau bālau kṛṣṇa-rāmau samūcatuḥ ||70|| [anuṣṭubh]

[66] atha bālyacāpalyaṁ cāvakalyatām:

	daṁṣṭrāṁ dhitsati daṁṣṭriṇaḥ phaṇi-pater udyat-phaṇāṁ śṛṅgiṇaḥ

	śṛṅgaṁ prajvalad-arciṣaṁ huta-bhujaḥ koṭiṁ ca khaḍgādinaḥ |

	itthaṁ bhrātṛ-yugaṁ nivartitam api prāgalbhyam evāsadan

	mātros tena samasta-vismṛtir abhūd gehe’pi dehe’pi ca ||71| [śārdula]

	"dūram añca na hi cañcala sphuṭaṁ

		tatra ko’pi varivarti bhīṣaṇaḥ |"

	evam eṣa jananī-girā punas

		tat-kṛte kutukitāṁ dadhe śiśuḥ ||72|| [rathoddhatā]

	śiśunā bhīṣma-grahaṇe  sthāne mātur bhayaṁ yato mātā |

	kavayas tv idam anumimate  tejasvitvasya bījaṁ tat ||73|| [āryā]

	yaṁ yaṁ padārtham atitīvram iyaṁ prayāti

		bhrātṛ-dvayī, sa ca sa ca pratibhāti saumyaḥ |

	atrānumāna-vidurā niranaiṣur etad 

		yugmaṁ bhaviṣyati sadā kali-nāśanāya ||74|| [vasantatilaka]

[67] atha krameṇa mātṛ-vañcanī buddhir apy udbuddhā | yatra yatra sa ca sa ca,

	"naiva naiva cala cañcala re re,"

		vākyam etad avakarṇya jananyāḥ |

	māyayā sma parivṛtya hasitvā

		tāṁ nivartya laṣite varivarti ||75|| [svāgatā]

[68] alpa-hīna-hāyana-vayastve tu jāte yatra kutracit krīḍanāya nirgacchantau na sambhālayituṁ śakyete | sambhālitau ca tau kuto līyeta iti nāvadhārayituṁ pāryete | [69] atha jananī-dvayam ubhayato vartmāvṛtya paritaś ca dhātrīr avadhāna-vidhātrīr vitatya dravantau tatra-bhavantau gṛhṇāti | [70] tato rudantau hasantau ca tau gṛhāntarānītāv udvartanādinā veṣa-parivartanādinā ca stana-pāyanādinā śāyanādinā ca rocayati |

[71] tad evaṁ varṇanam ākarṇayatsu sabhāsatsu prahasatsu śrīmad-vraja-purandara-kula-dhurandhara-kiśora-vare cānavarajena saha dara-smita-sundaratara-vadanatayā netrādaraṇīye sati samāpanāya punar uvāca snigdhakaṇṭhaḥ—

	īdṛśas tanayo jātas tava gopādhināyaka |

	bālyāvalita-cāpalyād api yo muni-mohanaḥ ||76|| [anuṣṭubh]

[72] atha kṛta-sukha-prathāyāṁ kathāyāṁ vṛttāyām, anya-dinavat kathakān sa prasādhanaṁ sedhayāmāsa śubha-caritrī-vraja-dharitrīśaḥ |

iti śrī-śrī-gopāla-campūm anu 

viśaṅkaṭa-śakaṭa-vighaṭṭanādi-vicitra-bālya-caritraṁ nāma 

ṣaṣṭaṁ pūraṇam

 ||6 ||

(7)



7. 
atha saptamaṁ pūraṇam


8. 
bālya-līlā-caurya-śauryaṁ 
[1] atha dināntaravat prabhātāntaḥ prabhātāyāṁ sabhāyāṁ madhukaṇṭha uvāca—snigdhakaṇṭha, līlāntareṇa nidigdha-citto bhava |

[2] atha varṣa-jāte jāte nabhasye māsi sarva-sampan-mayaṁ janma-dinam āyātam |  tatra ca gargopadeśa-vargopāśrayā kṛṣṇasya janma-tithi-pūjā pūryate sma |  yatra ca vraja-kṣiti-patinā praśasta-vācanādi-pūrvakāpūrva-parva pravartayāmāsa |  yathā—

	vedair vādyaiḥ pragītair naṭana-paṭimabhiḥ mantra-pūrvābhiṣekaiḥ

	sa-prīty-ādāna-dānaiḥ pramada-kala-kalair yajña-vijña-prayogaiḥ |

	ṣaṭ-tilyādi-prakārair mṛd-aguru-rasa-dhānyādi-bhavyābhimarśair

	matsyādīnāṁ pramokair ajani jani-tithir gopa-rājāṅgajasya ||1|| [sragdharā]

kintu,					

	krameṇa vṛddhir varṣāṇāṁ yathā nandātma-janmanaḥ |

	tathā tat-parvaṇo’py āsīt sphuṭaṁ yad-abhidā dvayoḥ ||2|| [anuṣṭubh]

	kṛṣṇa-bhojanam annaṁ yat kṛṣṇācchādanam aṁśukam |

	tat-tan-nāmnā pracāro’bhūt tasya tasya vraje tataḥ ||3|| [anuṣṭubh]

[3] tad evaṁ harṣeṇa varṣe gaṇite, kadācid varṣiyaḥ-prabhṛtiṣu strī-puṁseṣu tat-tat-kṛti-vyāpṛteṣu nijotsaṅgena bāla-gopālaḥ sva-mandirālinde jananyā lālyate sma, yathā—

	mukhe mukhaṁ lagayati cumbati sma tad

	vṛthā kathāḥ kathayati tena durgamāḥ |

	hasaty atho hasati ca tatra bālake

	vrajeśvarī sukha-śata-siktatām agāt ||4|| [rucirā]

[4] tataś ca pūrva-pūrva-nihiṁsanāt prajāta-mati-bhraṁśena dhairya-rahitatayā kaṁsena prahitaḥ sumanasām ahitaḥ sura-vartmani dūrataḥ sthitas tṛṇāvartas taṁ tathā vartamānaṁ dadarśa vimamarśa ca |  so’yam eva toyada-varṇaḥ pṛthukaḥ pṛthu-gṛhālindaṁ vindamānāyā mātur aṅke vartata iti śaṅke |

[5] tad evam adhunā sarvaṁ dhunānaḥ sāmbālam eva bālaṁ sura-vartmani vartayāṇi |  kintu pūtanā nūtana-tanu-kalanayā, śakaṭaś ca śakaṭāviṣṭāmūrtatā-valanayā chalayitum iṣṭenāpy anena diṣṭāntam āpyate sma |  tasmād ahaṁ tad-ubhayetara-vāta-rūpeṇa praviśāmi iti |

[6] tadā ca sadā tad-avasaram anusarantī tu yoga-māyā tad-vapur-yogam āyātā, mātuḥ pṛthag-bhāvāya sva-vaibhavam āvirbhāvayāmāsa |  yena ca tad-ambā komala-nīla-kamalāyamāna-kalevarasyāpi tasya bhāram asahamānā vismayamānā cānyasya tad-bhārāsahatayā sahasā bhūmāv eva taṁ dhṛtavatī, dhyātavatī ca jagatām antaryāmi-puruṣam |  atibhītā ca tad-upadrava-bādhanāya tad-ārādhanāya vyagra-cittā babhūva |

[7] tṛṇāvartas tu vātāvartena vartamānaḥ sura-vartmani taṁ ca vartayan gala-graha-pāśam iva sañjagrāha |  goṣṭham api kaṣṭada-karkarādi-vṛṣṭibhir naṣṭa-prāyatayā ghaṭṭayāmāsa |  yatra ca trasam atrasam api sarvaṁ vitrastam asti sma |  tataś ca,

	tamobhir āvṛtaṁ sarvaṁ bahir eva na kevalam |

	janānām antaraṁ cāsīt tṛṇāvarta-pravartane ||5|| [anuṣṭubh]

[8] tena tu durjanena tadaivam anyūnānāṁ janyūnām ajanye janyamāne tatra vitrastāḥ prajāḥ prajajalpuḥ, yathā—

	utsarpat-karparāṁśa-vraṇa-janaka-javaḥ śrotra-dṛk-tarja-garja-

	dhvānas truṭy-utkuṭheṣu prakaṭa-kaṭa-kaṭeṣv ardhayan vāyur āyuḥ |

	goṣṭhaṁ koṣṭhaṁ ca bhindann naṭati bata hahā hanta kiṁ tatra vṛttaṁ

	yatrāste nīla-paṅkeruha-dala-tulanā lālitāṅgaḥ sa bālaḥ ||6|| [sragdharā]

śrīman-nanda-deva-mandire tu—

	upadrave’sminn adhi yad dadhe sutaṁ 

	taṁ tatra nāpaśyad asau vrajeśvarī |

	gavādhika-snigdhatarāpi yā tadā

	vicāra-lopād valate sma go-tulām ||7|| [upajāti 11]

	upaplava-marut-plave’bhajati tatra putrāstitām

	avīkṣya paśupeśvarī bata jagāma yāṁ vyagratām |

	hahā vigata-tarṇakā budhita-loka-bhāṣādikā

	yadi sphurati naicikī kvacana kācid ūhate tām ||8|| [pṛthvī]

[9] tadā ca tām ārabhya jana-rodana-paramparayā paritaḥ prasarpaṇād amandena tad-ākrandena sarva-gokulam ākulaṁ babhūva | [10] avigaṇayya ca tādṛśaṁ visadṛśam upadravaṁ sadravam evāgamyāgamyāpāra-duḥkha-vāra-vārāṁ nidhau sarve mamajjuḥ |  tatra ca—

	tṛṇāvarta-hṛte kṛṣṇe mātur bhārāyitā tanuḥ |

	tadīyānāṁ yathā sāsīd ubhayeṣāṁ yathā truṭiḥ ||9|| [anuṣṭubh]

[11] tataś ca, sarvāsu nirviśeṣaṁ rodana-vaśatāṁ viśantīṣu, hā rohiṇi, drohiṇi, kiṁ kariṣyāmi?  kathaṁ tam anavalokya mariṣyāmi?  kathaṁ vā vraja-rāja-diśi mukhaṁ vitariṣyāmi iti paryantaṁ paryanta-daśāvasānam anu yaḥ khalv aśeṣa-vilāpanaḥ prasū-vilāpaḥ | sa punar avakalitaḥ sahasā ghṛtam iva vilālayati hṛdayam |  kathaṁ kathayitum īśyate? ity alam atiprasaṅgena iti madhukaṇṭhaḥ svasya sarvasya ca vaivaśya-vaśyatām āśaṅkya maṅkṣu saṅkathayāmāsa,

[12] nabhasā hṛtasya sujātasya śrīman-nanda-jātasya tasya bandhūnām avagāḍha-duḥsaha-sāda-sindhūnāṁ sahasānukūlaṁ kūlam āsannam |  tathā hi,

	bālya-svabhāvena balānujanmā   

	balān nijagrāha galaṁ tadīyam |

	tadātigāḍhaṁ sa ca pīḍitas tau    

	mene bhujau pāśi-bhujaṅga-pāśau ||10|| [upajāti 11]

	bhujāpīḍanavat tasya bhāraś ca vavṛdhe śiśoḥ |

	voḍhuṁ tyaktuṁ ca roddhuṁ ca nāśakad dānavādhamaḥ ||11|| [anuṣṭubh]

	tadā ca mālya-haratānarhāvasthena cāmunā |

	sa bhāra-hāratāṁ prāptaḥ sva-prāṇa-haratāṁ gataḥ ||12|| [anuṣṭubh]

yathā,

	mālya-buddhyāhival loma-paṭala-bhrāntyā tam ṛkṣavat |

	kṛṣṇo’vaveṣṭad ātmāṅgaṁ vātūlaḥ katham ujjhatu? ||13|| [anuṣṭubh]

yathā ca,

	tṛṇāvarte ruddha-kaṇṭhe tac-chvāsā ruddhatāṁ gatāḥ |

	tadaiva ca bahir vātās tat kiṁ tasya ta eva te? ||14|| [anuṣṭubh]

[13] athākāśāvakāśāt prastara-kṛtāstaraṇāyām aṅgaṇa-sthalyām ativistīrṇaṁ mahā-ghoṣa-badhirī-kṛta-ghoṣaṁ tad-vapur nipapāta |  nipatya ca mūrtiman mūrtikam api ślatha-sandhi-bandhī-bhūtam adṛśyata |  tataś ca, tat tu,

	kim idam ahahahā papāta kasmād

	iti parivavrur upetya gopa-rāmāḥ |

	bhayam adhur atha kaṁ nirīkṣya rakṣas

	tad-upari bāla-hariṁ ca mṛgyamāṇam ||15|| [puṣpitāgrā]

	danu-sutam alam udvivartitākṣaṁ

	śiśum atha vīkṣya nirīkṣamāṇa-netram |

	tad-upari sahasā nidhāya lattām

	amum upajahrur amūr mudā jananyām ||16|| [puṣpitāgrā]

[14] atha mantravat kiñcid vacanāt punar amūr amuṣyāś cetanām ācinvate sma, yathā,

	mṛtyur mṛto, mṛtyu-hṛtas tu jīvitas

	tad etam ādatsva tanūja-vatsale |

	ity ukti-mantrānvita-bālakauṣadhaṁ

	vinyasya tāṁ pratyudajījivann amūh ||17|| [upajāti 12]

	śiśum upasadya yaśodā   danuja-hṛtaṁ drāk ciceta līnāpi |

	varṣājalam upalabhya   prāṇiti jātir yathendra-gopānām ||18|| [gīti]

	athāgaman vraja-pati-saṅgatā janāḥ

	sa-vismayaṁ sa-bhayam adabhra-sambhramam |

	gṛhāntara-vrajana-vicāraṇā’nyadā

	na tarhy abhūd yad abhavad eka-bhāvatā ||19|| [rucirā]

	paśyann api tṛṇāvartam apaśyann iva taṁ janaḥ |

	kṛṣṇam evāgamad draṣṭuṁ tat-premā hy adbhutādijit ||20|| [anuṣṭubh]

	spṛṣṭaḥ kampreṇa hastena dṛṣṭaḥ sāsreṇa cakṣuṣā |

	pitrātha mātur utsaṅgād avitrā śiśur ādade ||21|| [anuṣṭubh]

[15] tataś ca rākṣasa-sparśaja-kṣatajādi-śaṅkayā,

	nirīkṣitāvayava-gaṇo’pi mātṛbhir

	vilokitaḥ sa tu janakena kṛtsnaśaḥ |

	mameti-dhī-pṛthu-mamatāspadaṁ dṛśā

	svayā paraṁ na tu parayā parīkṣyate ||22|| [rucirā]

[16] atha vyagrehitā vṛṣabhānv-agresarāḥ parama-hitāḥ parasparam aparasparaṁ kathayāñcakruḥ—

	kvāyaṁ hatas tīvra-balaḥ palāśanaḥ,

	kva tīrṇavān so’yam atīva bālakaḥ |

	kiṁ vā sva-pāpena vihiṁsyate khalaḥ

	sādhuḥ samatvena bhayāt pramucyate ||23|| [upajāti 12]

[17] athavāsmākam eva bhāgyam idam iti yogyam |  tathā hi—

	kiṁ nas tapaḥ pūrtam aśeṣa-sauhṛdam

	dattaṁ tatheṣṭaṁ hari-tuṣṭaye’jani |

	rakṣo-gṛhītaḥ punar eṣa bālakaḥ

	svayaṁ sva-bandhūn sukhayan yad āgataḥ ||24|| [upajāti 12]

	samastārtha-karī viṣṇu-bhaktiḥ sākṣād vrajeśvare |

	dṛśyatāṁ mṛśyatām anyat kiṁ vā bālaka-maṅgalam ||25|| [anuṣṭubh]

yataḥ—

	sarvadā kramate yasya buddhiḥ sad-bhaktaye hareḥ |

	sa sadā kramate tasya lakṣmīś ca kramatetarām ||26|| [anuṣṭubh] iti |

[18] devāś ca sa-kautukam imaṁ śrī-kṛṣṇābhiprāyam utprekṣāṁ cakrire |

	bālo’haṁ na paricinomy abhadra-bhadraṁ

	yaḥ kroḍe kalayati tad-galaṁ dadhāmi |

	tena tvaṁ yadi maraṇaṁ prayāsi kaḥ svid

	doṣaḥ syān mama tam atha tvam eva jalpa ||27|| [praharṣiṇī] iti |

[19] tataś ca sarvānarvācīnābhīra-vīrāṇāṁ seyaṁ mantraṇā jātā, goṣṭham idaṁ duṣṭānām adhiṣṭhānaṁ vṛttam, tasmād gṛha eva gopanīyam idaṁ bāla-yugalam iti |

[20] tataḥ śaṅkātiśaya-mayaṁ dina-katipayaṁ nānā-krīḍanakena krīḍayamānā mātṛ-samānā gopikā gopikā babhūvuḥ |  yatra ca bāla-bālikā-kula-pālikādayaḥ sadayaṁ samāgamya ramyaṁ tat-keli-kutūhalaṁ kalayanti, yathā—

	krīḍanāni vividhāni taṁ sadā 

	darśayanti ca mudā hasanti ca |

	khelayanti ca balena tā iti

	svāntare param amū arakṣiṣuḥ ||28|| [rathoddhatā]

tataś ca—

	bālena samam anyo'nyaṁ prābalyaṁ darśayann iva |

	ūrdhvādho-bhāvam āsādya sarvā hāsayati sma saḥ ||29|| [anuṣṭubh]

	mātṝṇām agrato bāhū vikṣipan dhāvati sma saḥ |

	darśayann iva tejaḥ svaṁ hasan pāte ruroda ca ||30|| [anuṣṭubh]

 

	balaṁ vā jñānaṁ vā kiyad abhavad asyeti vimṛśan

	yadā gopī-saṅghaḥ kim api muhur ānetum adiśat |

	tadā śaktiṁ vyañjan kva ca punar aśaktiṁ kva ca śiśuḥ

	sa paśyaṁs tad-vaktraṁ hasati ca puro hāsayati ca ||31|| [śikhariṇī]

	nāmādeśaṁ yadā mātā diśate nayanādikam |

	kṛṣṇaś ca kurute bāḍhaṁ cakre tasyā na kiṁ tadā? ||32|| [anuṣṭubh]

	rudantam indave mantha-gargaryāṁ pratirūpiṇe |

	piṇḍena nāvanītena vṛddhāgardhayatārbhakam ||33|| [anuṣṭubh]

	svasya svalpāpahāre’pi cakranda maṇi-hānivat |

	kṛtvānya-maṇi-hāniṁ ca prāhasīd bāla-kṛṣṇakaḥ ||34|| [anuṣṭubh]

	nirmañchanaṁ tava bhajāma kuleśalālya

	bālyātimohana balānuja nṛtya nṛtya |

	ity aṅganābhir uditas thi thi thitthi thīti

	kḷptena tāla-valayena harir nanarta ||35|| [vasantatilakā]

	māṁ nartayata bho vṛddhāḥ, iti tāsāṁ puro gataḥ |

	bhadraṁ nṛtyasi bhadras tvam, iti stotrān nanarta saḥ ||36|| [anuṣṭubh]

	vihasantīṣu sarvāsu sauṣṭhavāt pracyavād api |

	nṛtyan vrīḍitavat kṛṣṇo mātur aṅke’palāyata ||37|| [anuṣṭubh]

[21] kṣaṇaṁ viramya ca ramyānanaḥ stana-dhayanam api tatrārabdhavān, yad darśanam anu saṅkarṣaṇaḥ serṣyam iva nijam utkarṣaṁ vāñchan nija-jananī-stana-pānam ārabdhavān | [22] tadaiva ca tau līlābhiḥ pramīlām āgatau yātṛbhyāṁ mātṛbhyāṁ śanaiḥ śanaiḥ śayyām adhiśāyyete sma |

[23] tad evaṁ sarāmasya tasya nirodhe vidhīyamāne bahir vijihīrṣite cātīva tad-upajīvana-pīvatām āsann eva yogamāyā tad-anukulyāya kiñcit prapañcitavatī, yathā—

	ekadārbhakam ādāya svāṅkam āropya bhāvinī |

	prasnutaṁ pāyayāmāsa stanaṁ sneha-pariplutā ||

	pīta-prāyasya jananī sutasya rucira-smitam |

	lālayantī mukhaṁ viśvaṁ jṛmbhato dadṛśe idam || [bhā.pu. 10.7.34-5] iti |

[24] tena ca santataṁ vismayamānāyāṁ nijajāyāyāṁ tasyāṁ kadācit śrīmān vrajarājaḥ papraccha, mayā yad aniṣṭa-bhayād bāla-rodhanam upadiṣṭam, tat kiṁ nirvahati?

[25] sā prāha—nirvahaty eva, kintu vṛtheti lakṣyate |

[26] vrajarāja uvāca—hanta, katham iva?

[27] sā prāha—vraja-mātra-vrajanaṁ varjyate |  dṛṣṭaṁ tu mṛṣṭa-smitaṁ jṛmbhamānasya bālakasya vadana-dvārā jagad eva iti |

[28] atha vrajarājaḥ sa-vailakṣyam ālakṣya lakṣmī-jāni-lakṣyatayā maunam ālambya vilambya covāca—yady evam, tadā svajana-parāyaṇasya śrī-nārāyaṇasya vidhitsitam eva sarvaṁ vicikitsitam api cikitsitaṁ kariṣyati |  tasyaiva khalv idaṁ vaibhavam iti |

[29] evaṁ tad-avadhi tad-vidhinā nātinirodhe vidhīyamāne kvacid api samaye saṁyamanaṁ samayā sarāmaḥ sa rāmānujaḥ śrīdāma-sudāma-vasudāmādibhiḥ samaṁ ramate sma | [30] tatra vinodena mṛdadanaṁ cakrāṇe cakrāṅkita-caraṇe saṅkarṣaṇā-dayaḥ khelāyāṁ kalita-kalahā rahas tan-mātaraṁ nivedayāmāsuḥ, ye khalu tayā tad-vidha-vidhāne’vadhāpitā vidhīyante sma | [31] mātā ca pracchannam āgacchantī bāhuṁ gṛhītvā papraccha, capala, kim idaṁ duścaritam ācaritam?

[32] sa tu sahasā saṅkalitānana-kamalaḥ kātara-matir mātaram uvāca—mātar, na kim api |

[33] mātā prāha—mṛttikām atti sma bhavān |

[34] suta uvāca—ka idaṁ vadati?

[35] mātā prāha—sarva eva tava savayasaḥ |

[36] suta uvāca—ete khalu nija-nija-vastyān madhura-vastūni muṣṇantaḥ sa-tṛṣṇam atrapam atra parasparam aśnanti, tad anaṅgī-kṛtavataḥ kapāṭita-radane mama vadane prathamaṁ samaṁ balāc chalād api samarpayanti, tac ca tvayi sa-nirvedaṁ nivedayitum icchor mama tucchaṁ sa-vivādaṁ durvādam etam avādiṣuḥ |

[37] mātā suvismitam ūrdhvam adho mūrdhānam ādhūya sasmitam uvāca—savyāja-rāja!  tavāpy agrajaḥ so’yaṁ vyañjayati, tatra kiṁ vadiṣyati?

[38] suta uvāca—ete sarva eva vīthyāṁ vīthyāṁ mithyābhiśaṁsinaḥ |

[39] mātā prāha—sa-cchala-pralapita!  bho mat-pitaḥ, balabhadraḥ kim iti pramiti-rahitam abhadraṁ vadatu?

[40] suta uvāca—ayam apy etad-gaṇa-pātīti tathānyedyur mṛttikām atti sma, tad avadyaṁ nivedayitum udyataṁ mad-vacanaṁ mṛṣodyatām āsādayitum iti |

[41] mātā tan-mukhaṁ dhṛtvā sahāsam āha sma, kim idaṁ ciraṁ nigirann asi?

[42] suta uvāca—uktam eva mama lapane balād galāntaḥ praveśāya kim api nyastaṁ samastaiḥ iti |

[43] mātā prāha—dhūrta, kathaṁ jānīyām?

[44] suta uvāca—sāmprataṁ mama mukham eva nirīkṣyatām |

[45] mātā sa-saṁrambha-smitam uvāca—vyādehi, paśyāmaḥ | 

[46] tataś ca bhayena  sa eṣa mṛc-cihnitam apy ahnāya vadanaṁ vyādadau | [47] tatas tad-bhayam avadadhānā samādadhānā ca rasāntareṇa mātuḥ kopa-śāntaye tad-antar-yogam āyātā sā yogamāyā punar viśvaṁ darśitavatī |

[48] tatra cedaṁ vrajeśvarī parāmamarśe—


    aho bahir ivekṣyate jagad idaṁ mukhābhyantare


    śiśos tad anu bhūr iyaṁ bhuvi ca māthuraṁ maṇḍalam |


    iha vraja-kulaṁ yad anv api mayā dhṛto bālakaḥ


    sa eva tad aho kathaṁ kim iva hanta kiṁ sidhyati ||38|| [pṛthvī]

[49] atha punaḥ svapnādikam analpaṁ kalpayitvā paścimam idaṁ niścikāya,

	ahaṁ yaśodāsmi patir vrajādhipaḥ

		sutaḥ sa eṣa svam idaṁ ca gokulam |

	pratīyate’thāpi śiśor mukhe jagad

		yan-māyayetthaṁ kumatiḥ sa me gatiḥ ||39|| [upajāti 12]

[50] tad evaṁ sa ca nārāyaṇas tad-bhāva-parāyaṇatāṁ tām anu nitāntāṁ vicārayann ātmanaḥ paramābhiruci-paricitāvirbhāve tasminn eva vismiti-nicitaṁ janany-ucita-sneham eva dehayāmāsa, yaṁ khalu nemaṁ viriñci [bhā.pu. 10.9.20] vakṣyamāṇānusāreṇa samastāni śāstrāṇi sadā praśastatayā gāyanti |

[51] atha kautukāntaraṁ cāntaram ānīyatām |  tad evaṁ sarvānandanaḥ śrīman-nanda-nandanaḥ krīṇīhi bhoḥ phalāni iti [bhā.pu. 10.11.10] gīti-rīti-rocana-vacanaṁ karṇayor āracayann eva capala-locanaḥ kiñcanāpy ālocayann eva ca laghunāpi pāṇi-yugalena laghutayā puraḥ patita-dhānya-puñjataḥ pūrṇam añjalim ādāya tad-abhimukhaṁ jagāma |  kintu drava-vaśād alpakāñjalitaḥ skhalitam idam iti bhidāṁ na vidāñcakāra, kevalam eva kara-yugalaṁ krayya-phala-pūrita-tat-patra-pātropari parivṛttyā ca cālayāmāsa |

[52] tataś ca sā smitavatī smita-digdha-tan-mukha-mādhurī-sādhu-rītibhiḥ snigdha-hṛdayā vyañjita-spṛhāvalīṁ tad-añjaliṁ phala-valayena bhikṣayantī dūrata eva saṅkalana-mudrām api śikṣayantī sakalena tu pūrayituṁ śaśāka | [53] nija-bhājanaṁ phala-riktaṁ babhūva vā na vā kim iti tu na viviktuṁ cakāra |  gṛhābhyantareṇāntarite tu tasmin nijaṁ patrajam amatram ayatnatayā ratna-pūritam apy anibhālya bhāram apy asambhālya tan-mādhuryāveśābhiniveśavatī svajanānām api śarma-jananāya bahula-phalāvali-bali-samānayanāya ca nija-nilayam eva jagāma |  kintu gṛhaṁ gatvā jñāta-maṇi-tattvāpy akuṇṭhāsakṛd-utkaṇṭhāvahena tan-mukha-śobhābhara-viraheṇa sā dhanyā hārita-mahā-dhanaṁ-manyā babhūva, yata eva sā kṛṣṇa-dṛśvarī viśvam api visasmāra |

[54] sa tu vividha-durvidha-śarma-vidhāna-sannidhānaḥ svayaṁ labdha-nidhānavad atisāvadhāna-pāṇir nṛtyann iva mātuḥ samīpam añcan madhura-cañcalehitas tasyā nicolāñcale nirbandhataḥ sakalāni phalāni babandha |

[55] mātā covāca—putra kutra labdhāni tānīmāni?

[56] sutas tu bālya-bhāvād ardhārdha-varṇaṁ varṇayāmāsa, kadācid ācita-phalā dhānyāni mūlyam ādāya dhanyā mayi cānukūlyam ādhāya samarpitavatī |

[57] mātovāca—vatsa, gṛhajanavat sarvataḥ pratītiṁ mā kṛthāḥ iti |

[58] sutas tu kā khalv apratītir iti ca na vidāñcakāra | [59] kṣaṇataś ca tāṁ gatāṁ nirīkṣya punar āgataḥ sakṣaṇatayā janāya tat-phala-vibhajanāya jananīṁ niyojayāmāsa | [60]  mātā cāmandenānandena kṛta-spandena kara-dvandvena  tāni vibhajantī tadantīkṛtiṁ nāsasāda |  dina-katipayaṁ vismaya-vaśā smayamānā vasati sma |  tad-āsvāda-karāś ca labdha-camatkārā na vismaranti sma |

[61] atha līlāntaram udbhāvayitum evaṁ vibhāvyate—

	gokuleṣu kila śīlam īdṛśaṁ

		yad divā vanam ayanti gonarāḥ |

	yoṣitaḥ pracura-gavya-saṁskriyāṁ

		krīḍanaṁ rahasi bāla-tarṇakāḥ ||40|| [rathoddhatā] iti |

[62] tadā caikadā gṛha-vyaya-payaḥ-kṛte samīpakṛte vatsa-sadmani ruddha-dvārān śakṛt-kari-sārān bāla-hariḥ paritaḥ-sthita-bālaka-jālaḥ kalayāmāsa |  tatra ca,

	vatsīr matvā tadā dhenūś chāga-tokāni vatsakān |

	ātmānaṁ go-duhaṁ bālā go-doham anunirmamuḥ ||41|| [anuṣṭubh]

	vatsīṣu yarhi gavyanto goduhanti sma te’rbhakāḥ |

	teṣāṁ prahāsajā bhāsaḥ payasyante sma tās tadā ||42|| [anuṣṭubh]

	iyeṣa ca yadā dhenu-cāraṇānukṛtiṁ prati |

	mantrayitvā tadā kṛṣṇaḥ prāmuñcan nava-vatsakān ||43|| [anuṣṭubh]

	rakṣām icchū vatsa-pucchaṁ gṛhṇānau rāma-keśavau |

	tad-ākṛṣṭatayā goṣṭhe bālair babhramatustarām ||44|| [anuṣṭubh]

[63] tac ca tarṇakānugatayā tayoḥ prathamam abhyarṇāgamanam ākarṇya nirvarṇya ca vara-varṇinyaḥ skhalad-varṇaṁ varṇayāmāsuḥ |  tathā hi gītam—


    bala-kṛṣṇau balavalitavilāsau | 


    khelata iha sakhi sakhi-kṛta-hāsau ||dhru||


    tarṇaka-puccha-dhṛti-vyāpṛtinau | 


    praṇaya-kalita-kali-kalane kṛtinau ||


    gṛha-gṛha-vīkṣaṇa-sakṣaṇa-netrau | 


    dhenu-pāla-tulayā dhṛta-vetrau ||


    druta-tarṇakam anuvidrutavantau | 


    śreṇīyita-cala-veṇīmantau ||


    śārada-vārṣika-vārida-vapuṣau | 


    cala-locana-ruci-capalāṁśu-juṣau ||


    skhalad-alaka-dyuti-valayita-lapanau | 


    ali-lalitāmala-kamala-glapanau ||


    nīla-kanaka-ruci-śuci-laghu-vasanau | 


    cañcala-caraṇa-sphuṭa-raṭa-rasanau ||45 iti | [mātrāsamaka]


    [64] tad evam aṅganād aṅganād vrajāṅganābhir aham-pūrvikayānugamyamānau, vihitākasmika-parva-sukha-dohana-sarva-mohanatayādhigamyamānau, 


    saṁvāda-vivāda-parīvāda-bandhura-bandhūnām abhyarṇatayā nirvarṇyamānau, 


    tādṛśākarṇana-nivarṇanam anu parasparaṁ varṇyamānau, 


    tāsu ca kābhiścid amṛtam anṛtaṁ kurvatā praticarvaṇaṁ sarasena rasa-visareṇa bhojyamānau, 


    tadvad ekābhir nija-gṛhājīvya-divya-maṇi-hāram upahāram upahāraṁ hāritayopayojyamānau tadvad varṇyamānau, 


    tāsu ca kābhir api premānugamya-ramya-vacana-pracaya-racanayā kañcana kālaṁ varivasyamānau, 


    kiṁ cānyābhiḥ samuttambhita-karṇa-tarṇaka-kṛta-kṛṣṭi-dṛṣṭitaḥ śasyamānavat parihasyamānau, 


    tadvad anyatarābhis tan-madhura-cakura-cikura-cañcuratā-pracura-cañcalatāṁ nicāyya cāturyataś caritam idaṁ bhavan-mātṛ-caraṇeṣu gocarayāmaḥ, iti sūcanayā tasmād varjyamānau, 


    tābhir eva mātara-pitarāv ārabhya gaṇanālabhya-kulāli-gāli-pālim upalabhya kalita-vyalīkam iva sa-kolāhala-praṇaya-kalita-kalitayā tarjyamānau 


    bala-gopāla-nāmānau valgu-bālyavayasā samānau khelāṁ kalayāmāsatuḥ |

[65] atha mātarāv api jātāv amū kutra yātāv iti kātarāyamāṇa-nayane nirjanatā-janita-svairatā-bhāg-ayane vraja-nīvṛd-ayane ruṣā ninditābhir upamātṛbhir mudā vanditābhir api tad-abhidhātṛ-yātṛbhiḥ samam eva gṛhataḥ kṛta-niryāṇe svayam eva samyag mṛgayamāṇe dara-sarasi-janija-cihna-vigata-nihnava-caraṇa-lakṣaṇa-vilakṣaṇa-vartma-valanena mahilānāṁ kutūhala-kolāha-lāva-kalanena ca samayā samayāñcakrāte |  tadā ca nijāgamana-varjanīṁ tarjanīm abhicālya pracchannatayā nibhālya tasmād akasmād anayor bāhū jagṛhatuḥ |  bālakās tu sarvataḥ sarva eva dudruvuḥ, mahilāś ca kāścanānukūlyataḥ kāścana prātikūlyata iva ca tayoś cāpalyaṁ lapantyaḥ samam eva mātṛbhyām abhyāyayuḥ |  dhātryas tu bālayor atīva sneha-pātryas tarṇakān ādāya tad-abhyarṇam ājagmuḥ |

[66] atha tad ārabhya vīthīṁ vīthīm upalabhya kutukakarmā balānujanmā saha- sahacaraḥ kolāhalaṁ kalayāmāsa |  tadā ca kadācin nijatanūjalabhyaprāgalbhya-spṛhiṇī vrajeśagṛhiṇī tadānandabṛṁhiṇībhir vivadamānābhir iva dīyamāna-tadīyamānasamānābhir upālambhasamādhānalambhanavākovākyavyaṅgam avyaṅgam abhyadhāyi | 

[67] tatra sabhāyāṁ sā yathā—

	āsīnā kanakāsane sutayutā śrīmad-vrajādhīśvarī

	pīṭha-śreṇim upāśritā vraja-vadhūr nānātma-bhāva-śriyaḥ |

	kṛṣṇa-prema-sudhā-mahomaya-girām āsvādanād dhinvatī

	tābhiś ca pratidhinvitākhila-sabhā śobhāṅga-yaṣṭir babhau ||46||

 [śārdūlavikrīḍitam]

[68] vākovākyaṁ yathā—

 	tava sūnur muhur anayaṁ kurute | 

akuruta kiṁ vā vyañjita-kurute ||dhru||

	muñcati vatsān bhrāmaṁ bhrāmam | 

sācivyaṁ vaḥ kurute kāmam ||

	asamaya-mocanam asukha-nidhānam | 

kaḥ kiṁ kurute na yadi nidānam ||

	vinā nidānaṁ kurute svāmini | 

krośaṁ na kim iva kuruṣe bhāmini ||

	krośe hasati pratyuta so’yam | 

dattvā vaśaya sphuṭam api toyam ||

	atti steyaṁ param iha rucitam | 

ajñe bhānaṁ katham idam ucitam ||

	steyopāye gurur ayam akhile | 

nārhati sarvaṁ mithyā nikhile ||

	racayati pīṭhādikam āroham | 

tad agamyaṁ kuru sarvaṁ doham ||

	dūrāc chidraṁ kalayati pātre | 

asya kathaṁ dhīḥ sati tan-mātre ||

	antar-dhiyam anu sa iha viśālaḥ | 

vakṣi yathāsau na tathā bālaḥ ||

	vetti sa kṛtsnaṁ gopana-rītim | 

geha-guhā nahi davayati bhītim ||

	geha-guhātra vṛthā tanu-dīpe | 

tanur anuliptā kalaya samīpe ||

	maṇi-gaṇa-mahasā gaṇayati na tamaḥ | 

bhūṣaṇa-rahitas tiṣṭhet katamaḥ ||

	api cāśayati balād api kīśam | 

manuṣe kiyad amum attum adhīśam ||

	tad aśaktau pātraṁ bhedayate | 

tasyāśaucaṁ vā vedayate ||

	gama-samaye rodayati ca bālām | 

prakṣyāmo vara-mahilāmālām ||

	api bālān mehayate gehe | 

nahi nahi cūrṇaṁ patitaṁ snehe ||

	tava purato’yaṁ sthiravan-mūrtiḥ | 

āścaryeyaṁ tava vāk-pūrtiḥ ||47 iti | [mātrāsamaka]

								

[69] punaś ca pratītim āsādayantya ivedaṁ vadanti sma, nāścaryam atrācaryatām |  yataḥ,

	indriya-kulam atigūḍhaṁ netrādy-anta-nigūḍham evāsti |

	tan-madhyād api cittaṁ harato nṛ-harer na hāryaṁ kim? ||48|| [āryā]

[70] tad evam abhīṣaṅga-bhaṅgībhir vara-varṇinībhir varṇyamānam ākarṇya capala-dṛṣṭi-parāmṛṣṭi-karṇaṁ jhaṭiti jāta-vilakṣaṇa-varṇaṁ śrī-kṛṣṇa-mukha-śrī-parṇaṁ nirvarṇya vihasantīṁ tām anu vihasantībhis tābhiḥ śapantībhir iva bhaṇitam—yadi ca vayaṁ sādhu-caritācaritārthatāṁ gatās, tadā bhavatyā bhavane’pi śīghram etat patiṣyati |

[71] hasantī sā covāca—bhadraṁ bhadram, tadaiva vo bhadratvam anubhaviṣyāmaḥ iti | [72] vastutas tu tasyāḥ komalatāyām avakalitāyāṁ, muhur ayam asmad-ālayaṁ valiṣyate iti vicāryaiva caryeyam amūbhir ācaryate sma |

[73] atha samāpanam idaṁ madhukaṇṭha-vacanam,

	adbhutaṁ bālyacaritaṁ tava sūnor vrajeśvara |

	kva tṛṇāvarta-dalanaṁ kva mātur bhaya-bhāvanam? ||49|| [anuṣṭubh]

[74] tad evaṁ tad-divāvṛtte pūrvavad eva tal-līlā-parvaṇi sākṣād iva vṛtte sarve puraskṛta-vrajeśāḥ sambhṛta-tat-tad-āveśā yathāyatham ātma-pathaṁ pratasthire |

iti śrī-śrī-gopāla-campūm anu 

bālya-līlā-caurya-śauryaṁ nāma 

saptamaṁ pūraṇam

 ||7||



(8)



        4. 
athāṣṭamaṁ pūraṇam


9. 
dāmodarānumodaḥ
[1] athetara-dyur api prabhāta eva sabhām upaviśya vibhāteṣu vaiśya-jāteṣu snigdhakaṇṭha uvāca—kadācid dāmodara-māsi darānvavasāne, sāmodā yaśodā prātar bāla-gopālaṁ śayānam unmīlan-nibha-netra-nīla-nalina-yugalaṁ nibhālya śanair eva kara-kiśalayena palyaṅkād upari talpa eva parilālya punar asūṣupat-kalpam | tasmād alpam alpaṁ niṣkrāmantī cālindaṁ vindamānā prāhṇetarām ahnāya nijālaya-vyaya-sambandhi dadhi katipayaṁ nicita-nicaya-granthir manthitum ārebhe | yasminn ahani saha-nandanāmanda-syandanārohiṇī rohiṇī praṇaya-maya-yantraṇayā nimantraṇayā śrīmad-upananda-mandiraṁ vindamānāsīt | parijana-nāryaś ca svasva-kāryātiśaya-paryāya-paryāpaṇāya gatāḥ | kāryātiśayaś cāyaṁ hāyana-śīrṣāyamāṇa-mārgaśīrṣāgame jana-varga-mahita-mahendra-mahā-mahaḥ kula-paramparā-vihitaḥ sannihita āsīd iti |

[2] tad evaṁ svayam eva sayatnī-bhūya vraja-rāja-patnī dadhi-cayam asakṛd adhimathnatī tasya nidrāyā drāghīyastvāya gāyantī tadeka-tānatayā tad-ānanam eva nicāyantī paritas tadīya-caritam eva jagau | yad uktaṁ śrī-bādarāyaṇinā—

	yāni yānīha gītāni tad-bāla-caritāni ca |

	dadhi-nirmanthane kāle smarantī tāny agāyata || iti | [bhā.pu. 10.9.2]

[3] atra manthanaṁ yathā,

	śyāmā lola-dukūla-ratna-vilasat-kāñcī-cayenāñcitā

	taj-jhaṅkāra-karambita-dhvani-dhara-śrī-kaṅkaṇālaṅkṛtā |

	paśyantī tanayānanaṁ laghu-laghūnmīlan-nibhākṣi-dvayaṁ

	śrīmad-gopa-maheśvarī cala-bhujāmathnād abhīkṣṇaṁ dadhi ||1|| [śārdūlavikrīḍita]

[4] gānaṁ yathā—

		gokula-pati-kula-tilaka tvam asīha |

	kṛta-sukṛta-vraja-racita-sukha-vraja, nayanānandi-samīha ||dhru||

	ānandodbhava-janma-mahotsava-nandita-gopa-samāja |

	pūta-nikāmṛti-nava-maṅgala-kṛti-valayita-gokula-rāja ||a||

	dhairya-nivartana-śakaṭa-vivartanam anu bhavyena parīta |

	satṛṇāvartaka-vāyu-nivartaka-parameśenānīta ||b||

	madhura-prāṅgaṇa-viracita-riṅgana jalaja-nayana supuṇya |

	nānā-keliṣu nṛtya-kalāliṣu darśita-vara-naipuṇya ||c||

	tarṇaka-vāladhi-śabalita-tanvadhi-valayita-mañjula-śobha |

	jaratī-nivahe kautuka-kalahe prabalita-mithyā-lobha ||d||

	māṁ mātaram anu sukham udvitanu pratataṁ satataṁ kṛṣṇa |

	drutam urarīkuru tanu-vṛddhiṁ puru-khelāvali-kṛta-tṛṣṇa ||e||

	tribhuvana-darśana-vismaya-marśana-niścita-vaiṣṇava-māya |

	hari-varivasyā-sukhadatamaḥ syā vigata-jarāmara-kāya ||f|| iti | [8 x 8 x 11]

[5] atha labdha-jāgaraḥ sa nityatā-śāli-lālitya-sāgaraḥ sapadi rudann iva samutthitavān, mātaram itavāṁś ca, yathā,

	dīrgha-śvāsaṁ gātra-moṭa-prayuktaṁ

		netre mārjan jāgrad ambeti jalpan |

	krandan mantha-dhvānam ākarṇya bālaḥ

		śrī-gopālaḥ praskhalaṁs tāṁ jagāma ||3|| [rucirā]

[6] tataś ca mātā bālyatā-ghaṭita-lālyatā-jaṭita-praṇayākula-kāku-lava-saṅkulatayā tena subhagākhaṇḍalena vighaṭite kṣubdha-daṇḍasya gati-maṇḍale svayaṁ payas-tananayoḥ stanayoḥ prasnavaṁ navakaṁ taṁ śāvakaṁ pāyayāmāsa |

	payo varṣati dhārābhir varṣāvan medura-śriyaḥ |

	tasyāḥ payodhare suṣṭhu kṛṣṇaś cātakatāṁ gataḥ ||4|| [anuṣṭubh]

[7] sā tatra gardhenārdhe tena pīte dhanye stanye netrānantara-gṛhāntara-santāpyamāna-payaḥ-santānānām utsekaṁ prati nirvivekatāṁ pratipadya sadya eva taṁ vihāya yad-drutavatī, drava-gamane tasya patana-bhītyā ca na taṁ gṛhītvā gatavatī |

[8] madhukaṇṭha uvāca—kim ittham āttha? tāvan-mātrāya tasyāḥ kathaṁ kṣut-kṣāma-gātrād bāla-putrād anyatra yātrā yukti-pātrāyatām? sā hi vatsa-vatsalānām acchatā-bhāg-upamā |

[9] snigdhakaṇṭhaḥ sahāsam āha sma, guro, puro’vadhīyatāṁ yad vātsalyavilāsa eva khalv ayam asyāḥ |

[10] madhukaṇṭha uvāca—katham iva?

[11] snigdhakaṇṭha uvāca—tathā hi, ye geha-dehādayas taṁ vināstamita-prāyā manyante sma, te tu taj-janmārabhya tan-mamatā-maya-mamatā eva tābhyāṁ pitṛbhyām abhyamanyanta | yad-dhāmārtha-suhṛt-priyātma-tanaya-prāṇāśayas tvat-kṛte [bhā.pu. 10.14.35] iti brahma-vākye vraja-mātrasyāpi tathā śrūyate, kim uta tayor iti | idaṁ ca mugdhaṁ dugdhaṁ dadhi ca tad-adhika-tat-pradhānatāvadhikam eveti sa-viśeṣatayāvagamyate |

[12] tad evaṁ sati tasyāḥ seyaṁ bhāvanā—kleśam api viṣahya spṛhyamāṇāṁ nānā-nija-gṛhya-kriyāṁ sāmprataṁ na jānāti so’yaṁ bālaka iti dayanīyatayāsmadīyam eva khalv etadīya-kṛtyaṁ kṛtyam iti | so’yam evaṁ-vidha-sneha-vividha-vidhis tair eva boddhum adhyavasyate yaiḥ kṛtaṁ tarjana-tāḍanādikam api lālanā-mayatāṁ kalayati, kim utānyat? yataḥ,

	snehataḥ kvacana ruṭ prajāyate 

	tasya vardhana-karī ca dṛśyate |

	medure’pi mudire tathā tathā

		vidyud-agnir asakṛd vivartate ||5|| [rathoddhatā]

[13] tathā hi, tayor mitho hitayor ubhayor api caritam | dugdhāya gamana-samaye sā khalu tan-muditatā-nibandhanam idam uditavatī, vatsa, nirmañchanaṁ bhajāmi, kṣaṇaṁ tāvan manthana-gargarī rakṣatām, tvadīyaṁ payo vīkṣya yāvad drutam aham āyāmi iti | tataś ca—

	yāvad vihāya pṛthukaṁ bata manthanāntād

		ambā yayau drutam asau tata āyayau ca |

	tāvat payodhara-yugaṁ hṛdaya-stha-vastra-

		knopaṁ vavarṣa pathi picchilatā yathāsīt ||6|| [vasantatilakā]

[14] tad evam api sa tu nijārthite pratyarthite bhṛśam āvijate sma, yathā—

	tenātha kopa-sphuritāruṇādharaṁ

		sandaśya dadbhyām udasarji rodanam |

	daṇḍāhatāmatram akhaṇḍi cāśmanā

		nālambhi tasmin navanītam aṇv api ||7|| [vaṁśastha]

[15] atra tu varṇayanti,

	dantendu-lekhāviśad ādharāruṇaṁ

		cakṣuś-cakora-dvayam aśru cādadhe |

	tadā śiśor asya karāmbu-janmanāpy

		ariṣṭam uddhūya balād vijṛmbhitam ||8|| [upajāti 12]

[16] tad evaṁ kalaśāntarīṇe kālaśeye sarvato rīṇe parvāntaram api jātam, yathā—

	tato gṛhābhyantara-śikya-lakṣitaṁ

		haiyaṅgavīnaṁ parigṛhya yatnataḥ |

	jaghāsa tatrorvaritaṁ tu pakṣaka-

		dvāreṇa nihnutya jahāra keśavaḥ ||9|| [upajāti 12]

[17] sa ca yatno, yathā—

	kuñcīkṣepād argalām antaraṅgām

		alpāṁ muñcan sadma gatvā yuyoja |

	kṛtvā khaṭṭāṁ tatra niḥśreṇikābhāṁ

		kṛtvā sarpir guptam añcann apāgāt ||10|| [śālinī]

	tataḥ kṣaṇād dugdham itaṁ tu mugdhatām

		ādhāya mātā sutam āgamad drutam |

	aprāpya taṁ tasya tu karma tad-vidhaṁ

		buddhvā sa-kopaṁ sa-sukhaṁ jahāsa sā ||11|| [upajāti 12]

[18] tatra prathamaṁ śaṅkā-saṅkasukāyāṁ tasyāṁ yogamāyā-prakāśitākāśa-vāg eva hāsa-prakāśanasya bodhasya kāraṇaṁ jātam | [19] sā yathā—

	śiśu-madhu-kṛd atakṣan madhv asiddhaṁ pipāsan

		sarasija-mukulādhaś chedam ācarya paśyan |

	drava-vigalana-mātraṁ tatra nirvidya madhye

		kamalam aparam añcan prāpa tasmin madhūni ||12|| [mālinī]

kiṁ ca,

	śamayāñcakṛṣe dugdhaṁ  

kṣubhitaṁ tat tava sudakṣatā kalitā |

	śamayasi yadi śiśu-kopaṁ  

tādṛśam uccais tadā praśasyethāḥ ||13|| [udgīti]

[20] tad evaṁ śrutvā hasitvā kālaśeya-leśādhyavaseyatānapahnava-caraṇa-cihnam īkṣitvā sādhakatamāntareṇa dvāra-yantraṁ mocayitvā ca sā punar evam ācacāra—

	gatvā gṛhābhyantaram anyad apy asau

		dṛṣṭvā sutasyātula-cāpalaṁ prasūḥ |

	tadīya-vartmānugamena ca kramād

		ālokayal lola-vilocanaṁ ca tam ||14|| [upajāti 12]

[21] tatra lola-vilocanatvam, yathā—

	havir abhihṛtavān ihāsmi dṛśyaḥ

		katham atha mātaram īkṣaṇaṁ nayāni |

	iti nayana-yugaṁ śruti-dvayāntar

		muhur iva veśayati sma bāla-kṛṣṇaḥ ||15|| [puṣpitāgrā]

	adho-mukhī-kṛtya balād udūkhalaṁ

		niviśya tasyopari cañcalekṣaṇam |

	kīśāya sarpir dadataṁ prasūḥ sutaṁ

		vīkṣya smitaṁ prāpa tathā ca vismitam ||16|| [upajāti 12]

	gūḍhaṁ pratasthe kṛta-moṣam ātmajaṁ

		dhartuṁ prasūr eṣa nirīkṣya cādravat |

	prasiddhir eṣā khalu lokataḥ śataṁ 

		dṛśor mataṁ hartari bhartari dvayam ||17|| [upajāti 12]

[22] sa khalu dṛptaḥ śākhā-mṛgas tu navanītānāṁ tṛptaḥ paṭa-veṣṭita-yaṣṭim etāṁ dṛṣṭvā drutam eva śākhām ārūḍhaḥ | 

	atha dravantaṁ sutam anvagāt prasūḥ

		prasūna-vṛṣṭi-pratha-keśa-bandhanā |

	kva yāsi re coravareti jalpitā

		nātisphuṭa-krandana-hāsa-sundaram ||18|| [upajāti 12]

	tokaṁ dhartuṁ sā samīpe’pi śīghraṁ

		dhāvantī tat prāpa dhāvan na mātā |

	prāgañcantaṁ vāyu-vegāt pratīcī

		stokāmbhodaṁ yadvad ambhoda-vīthī ||19|| [śālinī]

[23] atha pura-dvāraṁ na mātur gamana-dvāram iti matvā palāyana-grahilas tad-diśam eva jagrāha | jananī tu tadānīṁ tatrājanatāṁ jānatī tam evānuyātavatī | tataś ca,

	yadādravat pṛṣṭham anīkṣamāṇas

		tadā na lebhe pṛthuko jananyā |

	yadā bhayād vīkṣitavān sa paścāt

		tadā tayāsau jagṛhe kareṇa ||20|| [upendravajrā]

[24] sa ca tathāpi—

	akṣiṇī drava-gamāya sākṣiṇī

		rodanaṁ krud-udaya-praṇodanam |

	cālanaṁ vapuṣi dhārṣṭya-pālanaṁ

		sṛṣṭavān avinayaṁ na mṛṣṭavān ||21|| [svāgatā]

	nirmame prasabham ambayā mukhaṁ

		sammukhaṁ nijaśiśor yadā yadā |

	sarpir-arpita-vilepanaṁ tadā

		rūkṣaṇāya tad aghukṣad eṣa ca ||22|| [svāgatā]

tataś ca—

	vaṣṭi ced bata bhavān gṛha-muṣṭiṁ

		yaṣṭim ākalaya mat-kara-mṛṣṭām |

	ittham uccakitite kamalākṣe

		tāṁ jahau nijajahau vraja-rājñī ||23|| [svāgatā]

	mā meti vadatā tena, cora coreti gīḥ-kalim |

	rahasā saha sā rājñī sahasā sahasātanot ||24|| [anuṣṭubh]

	aho rājāsi corāṇāṁ, corās tvat-pitṛ-gotrajāḥ |

	ity ādy acakalan mātā śiśunā gavya-coriṇā ||25|| [anuṣṭubh]

kiṁ ca—

	dadhi-maṇḍaḥ kathaṁ khaṇḍo? daṇḍo’yaṁ parameśituḥ |

	ghṛtaṁ kīśāya kaḥ prādād? asau yena vinirmitaḥ ||26|| [anuṣṭubh] iti |

	śaṅke svāduṅkāram itthaṁ sadā tvaṁ

		yajñāṅgīyaṁ lekṣi haiyaṅgavīnam |

	evaṁ coraṅkāram ambā śiśuṁ taṁ

		praty ākrośanty ārdra-cittā babhūva ||27|| [śālinī]

[25] tataḥ sa-saṁrambhaṁ vihasya, sarahasyam ucyatām, dambhaś ca mucyatām iti mātrā pṛṣṭaḥ sṛṣṭa-rodana-netraḥ putra uvāca—

	tvayy udbhaṭaṁ pradravantyām aṅghryāḥ kaṭaka-ghaṭṭanāt |

	asphuṭad dadhi-maṇḍasya ghaṭaḥ, kā mama dhṛṣṭatā? ||28|| [anuṣṭubh]

	kīśo’yam īśa-nirdiṣṭaḥ praviṣṭaḥ sadma muṣṭaye |

	kṛṣṭaḥ sarpiḥ-parāmṛṣṭo mayā, kā mama duṣṭatā? ||29|| [anuṣṭubh]

	tathāpi tvām ātta-yaṣṭiṁ dṛṣṭvā dudrava coravat |

	tvaṁ punar māṁ vṛthā bhītam api dudrotha nirdayam ||30|| [anuṣṭubh]

[26] atha sānutāpam iva mātā prāha—re vāco-yuktimattama corottama! tvaṁ narottama-jāto’pi vānara-priyo vānara-prakṛtir evāsi |

[27] sutas tu sa-bhayaṁ sabhaya-pradānam apy uvāca—tato vanam eva praviśya sthāsyāmi |

[28] atha mātā sabhayaṁ cintitavatī, ko jānīyāt, kuryād apīdaṁ mānī | tarhi tan-nibandhanaṁ bandhanam eva sandheyam, yad ekayā mayālaya-bālayor avadhānaṁ durdhānaṁ bhavitā | [29] spaṣṭaṁ tv idam uktavatī—

	re caura cañcala-vilola-vilocana-śrī-

		nikṣipta-moha manuṣe vinivāraṇaṁ na |

	baddhvā bhavantam aham āśu calāmi gehaṁ,

		śaktir yadi prathayatāṁ kuru cauryam anyat ||31|| [vasantatilakā]

[30] bandhodyame ruṣitatā-ruṣitaḥ putraḥ phut-kurvann iva sāsram uccair uvāca—amba, rohiṇi, saha sahajena kva gatāsi? tvayā rahitaṁ mām iyaṁ badhnāti, tad drutam iha samehi |

[31] tad etad dūragatayā tayā nāvadhāryate sma, kintu parāḥ pāramparyeṇāvadhārya kṛtopālambha-caryāḥ kāścin nikaṭa-nikāyyā nāryaḥ parivārya militāḥ | sva-vācam iha smārayitum aikāgārikaḥ so’yaṁ bhavad-agāre’pi kāṁ kārim akārṣīt iti sūcayantya iva saha jahasuś ca |

[32] tatas tad anavadadhatī kuntala-santāna-bandhād vighaṭitāṁ paṭṭa-ḍorīm ekām upasādya, sadyaḥ sadma-dvārāntar upasadyamānam udūkhalam anu vatsa-gala-bandhavad alagnam evāvalagne sa-nirbandhaṁ bandhum udyatavatī, stanandhayaṁ śikṣā-jananī jananī | sā tu dvy-aṅgulāṅga-nyūnājani |

[33] tataś ca tasyā dhammillād udvāsyānyasyā vinyastatve’pi tad-avasthatāyāṁ dṛśyamānāyāṁ sāścaryam iva nāry-arpitair manthana-netrair bahubhir api pāraṁ na vavrāja vrajeśvarī | tataś ca—

	tad-aṅge dvy-aṅgulābhāse sarve labdhāvakāśakāḥ |

	dṛśyante sma vaṭās tatra vidūrādrau ghanā iva ||32|| [anuṣṭubh]

[34] tad etat paśyantībhiḥ parihasantībhir uktam, vraja-devi, niveditam evāsmābhiḥ; sa eṣa samunnatayā mohanatayā kaphallakam api vellayan loptra-mātra-sukalatānandī parāskandī sandīpyate iti |

[35] sā prāha—kiṁ jānāty asāv adya-jātaḥ, kintu bhavatīnām eva kāpīyam avadyāvidyā yad antar asya pakṣa-pātinyaḥ samīkṣyadhve, bahir evānyathā vyavahāratayā viharantyaḥ stha |

[36] sarvāḥ sahāsam ūcuḥ, tatrabhavati, bhavac-caraṇebhyaḥ śapatham ācarāmaḥ, nāsmākaṁ vismāpikeyaṁ vidyā vidyate iti |

[37] sā ca cetasi vicāram ācacāra, tarhi garga-vacana-vargavat sakṛt kāpi bhāgavatī śaktir evāmum avaruṇaddhi, na cāyaṁ kiñcid api jānāti |

[38] atheyam asyāścaryasya paryantaṁ paryālocituṁ tābhir eva gṛhād anyāny api manthana-dāmāni muhur muhur ānāyya sanirbandhaṁ bandham ādadhaty api gaty-antaraṁ na prāpa | tataś ca—

	badhnatī na tu sutaṁ vrajeśvarī

		pāram āpa tad apāra-karmaṇaḥ |

	gharma-vāri-varimāṇam āvrajad

		vāra-vāram alakāvṛtīr api ||33|| [rathoddhatā]

[39] tato yāvad eva yādava-deva-kulajasya tasya haṭhavattāyāṁ prayatnādhīr āsīt, tāvat tad-āgraho’pi graha-nigṛhīta ivābhūt | mātṛ-vaikalyena kalyamāna-manastve tu prathama-ḍorikā-dvaya-mātra-sambaddha-gātratayā baddha eva so’yam abudhyata | anyāni tu sarvāṇi dāmāni tasminn urvaritāny evādṛśyanta | [40] yogamāyā-nāminī tat-karma-kāriṇī hi tan-mano’nusāriṇī, yayā tan niṣpādya mātaraṁ praty, api bhrama evāyam iti pratyayaḥ pratyaham āsādyata | [41] atha labdha-sandhaṁ taṁ bandhaṁ dīrghatamayānyayā rajjvābadhya ca tayā tad-udūkhala-madhyaṁ babandha | [42] baddhvā ca mātā śikṣāṁ ghaṭayantī nija-kaṭhinatām eva tasmin haṭhini prakaṭayantī tābhir vihasantībhiḥ saha sa-narma-geha-karmaṇe gacchantī, tat-paripālanāya bālakān paritaḥ sthāpitavatī |

[43] tataś ca gatāsu tāsu kṣaṇaṁ kṛta-rodana-vinodaḥ, paścād bahala-khalaṁ praty udūkhala-nodanāya labdha-modaḥ sa tu baddha eva kevala-bāla-valitatayā prabalita-cāpala-śraddhas taiḥ saha prahasan khelann ulūkhalam etaṁ laghu laghu cālayām āsa, hārayāmāsa ca tair evolbaṇa-hāsatayā śulva-hāriṇīnāṁ labdha-śūnya-sādharmya-harmya-śreṇyā hāri-śikyita-nava-nava-nītādikam āhārayāmāsa ca | kintu, tat-karṣaṇa-maya-harṣa-prada-līlayā na ca kareṇa na cāpareṇa tad-uddāna-mocana-rocanatām avāpa |

[44] tatra tu pura-dvāra-purastād-varti vātāvarta-vartita-nartanam iva yamalam arjuna-dvayam asya netra-vartmani vartate sma | krameṇa cāsau tayor antara eva vikramate sma iti |

[45] etāvan mukta-kaṇṭham uṭṭaṅkayan snigdhakaṇṭhas tad-bhañjane kāraṇaṁ harer aiśvarya-pracāraṇam iti tat pratārayan kāraṇāntaram eva vyājahāra—[46] tataḥ sphuṭaṁ jhaṭiti parataḥ paryaṭitum utkaṇṭhayā tan-madhya-sambaddhenaivādhvanā niścakrāma, tad-adhvanas tu saṅkṣiptatayādhaḥ-kṣiptatayā tad udūkhalaṁ pratitaṣṭambhe |

[47] atha sphuṭam asau vaṭītroṭanecchayā tat kṛṣṭavān | haṭhād ākṛṣṭe ca tasmin—

	kuṭha-dvayaṁ kaṭakaṭa-śabda-mugja-

		vighaṭṭitaṁ sphuṭam aluṭhad dvayor diśoḥ |

	na dhī-dhṛtiṁ vadhira-vimugdhatām adhi

		vrajann adhi vrajam adadhāt prajā-vrajaḥ ||34|| [rucirā]

	citraṁ tutroṭa tat tatra vajra-majjārjuna-dvayam |

	na punar mātṛ-vātsalya-nirbandha-maya-bandhanam ||35|| [anuṣṭubh]

[48] ślokayanti cātra—

	śyāmāṅga-dyuti kiṅkiṇi-dhvani-dharaṁ riṅgātiraṅga-pradaṁ

	karṣac chaśvad udūkhalaṁ khara-kharat-kāra-prakāra-pratham |

	visphūrja-pratimārjuna-dvaya-kaṭat-kārārjitāt kautukāt

	paryāvṛtta-nirīkṣaṇaṁ vraja-vadhū-lālyasya bālyaṁ stuve ||36|| [śārdūla]

[49] atha tayor atyūrjitena visphūrjitena muhūrtārdham ārtatayā goṣṭhādhiṣṭhānā mūrcchām ṛcchantaḥ sthitāḥ, tan-nikaṭa-saṅghaṭṭinīm arbhaka-ghaṭāṁ vinā | sā tu tal-līlā-mādhurī-dhurīṇatayā citrākṛtir iva mitrāvalī na vitrāsam āsasāda | [50] dūrād api tad-ūrjitaṁ visphūrjitaṁ sambhrama-kāry avadhārya tu vraja-pati-mukhās tarkita-mukhās tad evābhipratasthire | satrā sa-trāsam atrābhidadhire ca—

	vinā vātaṁ vinā varṣaṁ vidyut-prapatanaṁ vinā |

	vinā hasti-kṛtaṁ doṣaṁ kenemau pātitau drumau? ||37||[^4] [anuṣṭubh]

	ajanya-janyam etāvaj jātā nirjanatā kutaḥ? |

	tasmāt tasmān mahā-garjān mūrcchām ārcchan vraje janāḥ ||38|| iti | [anuṣṭubh] 

[51] avadadhire ca tan-nikaṭa-taṭasthaṁ bhāsamāna-hāsa-vilāsa-mukham ulūkhalaṁ karṣantaṁ līlā-sukhaṁ varṣantaṁ bāla-gopālam | tena ca, kathaṁ, kathaṁ? iti kathayantas tam āvṛnvanta evāvatasthire | 

[52] sa tu pitaram anuvindamānam anucakranda | [53] pitā cāntaḥ-sambhrāntaḥ sann api tasya sāntvanāya mukha-mātraṁ hasita-pātram ācarann acirād eva taṁ vipāśayāmāsa | [54] sa-rodana-vadanaṁ vadanaṁ cumban vidann api muhuḥ papraccha ca, putra, kutratyaḥ sa khalu khala-buddhir yena colūkhale nirbandha-janita-baddhas tvam asi? iti |

[55] sa tu pitari rataś cirataḥ śliṣṭa-kaṇṭhatayābhyarṇam āgataḥ karṇe varṇayāmāsa, tāta, mātaiva iti |

[56] pitā tu tāṁ pūrvaṁ vigata-saṁvedatayā anantaraṁ tu svata eva jāta-nirvedatayā dūnāṁ veda sma | tata eva na sahasā rahasāpi paribhāṣitum iyeṣa | ajñatayāvajñayā na ca papraccha bālakān, kim idaṁ vṛttam? iti |

[57] te tu svayam evocuḥ, sphuṭam anena kṛta-madhya-gamanena vistīrṇa-khale pura-sthale krīḍituṁ niṣkramya, vikṛṣṭa-tale tiryag-bhāvād acale cāsminn ulūkhale khaṭat-khaṭiti truṭitatām ṛcchat kuṭha-dvayaṁ jhaṭiti luṭhad-bhāvam ānarccha | 

[58] tataś ca khaṇḍitābhyām ābhyāṁ nirgatya kaṭaka-mukuṭa-kuṇḍalādi-maṇḍitau rociṣmad-vapuṣmantau śuṣmāṇau praṇamantau samantād etaṁ kim api santoṣayāmāsatuḥ | tad-uttaram uttarasyāṁ diśi prāsthiṣātām |

[59] tad etad ākalya, bālānāṁ pralāpo’yam iti vatsalāḥ kalayāmbabhūvuḥ | anye tu sāṁśayikatānapeta-cetasaḥ prajātāḥ |

[60] tataś ca kramād eka-dvy-ādi-prakramān militena vraja-janena samaṁ vraja-bhūpālaḥ sva-bālakenāṅkaṁ sad alaṅkṛtya nitya-kṛtya-kṛte kālindīm anuvindamānas tenānuṣajya nimajya tatraiva vipraiḥ svasti-vācanādikam ācarya, mahā-dānādikaṁ visarjya, nikāyyam āsajya ca, pūrvāhna-bhojanāya sasajja |

[61] taj-jāyā tu taj-jābhyāṁ duḥkha-lajjābhyāṁ sajjatī gṛhād āgrahāc ca na niṣkrāntavatī, na ca gṛhāgatāḥ sambhāṣitavatī | sarvāsv arvāg eva nivṛttāsu, samādhānohinī rohiṇī gaurava-pātrībhiḥ paurogavībhiḥ pariveṣayāmāsa | 

[62] śrī-vraja-rājas tv avarātmajaṁ rāmam api samānīya tena sutena ca sārdhaṁ tayoḥ snigdha-kala-kolāhala-nidigdhaḥ sagdhim ācaritavān | tābhyāṁ mūrta-paramānanda-pūrtābhyāṁ muhūrtam ekaṁ viśramya ca samyag-īdṛg-auśīra-sukha-dhīra-cetā gavāgamana-ramya-samaye gosthānam āgamya go-dohanādi-kāryaṁ ca kārayati sma | [63] udavasitād atisitāṁ sitām ānāyya tayā sahitaṁ suhitaṁ saha sa-vayobhis tanayau stana-pāna-pratinidhitayā dhāroṣṇaṁ payaḥ pāyayāmāsa ca | śikṣayāmāsa ca tatra patra-puṭī-ghaṭanām | 

[64] atha punar api harmyam āgamya tābhyām ācarita-sāyam-bhojana-sukha-samāje vraja-rāje, saha-rohiṇīkās tadīya-santata-sukhābhīkāḥ svakula-māṇikya-lakṣmyaḥ sarvāḥ prāmāṇikyaḥ samāsādya nivedavatyaḥ—

[65] rājan, kṛṣṇa-janany adya na bhuktavatī, na kenacid uktavatī ca vartate | tām anu sarvāś ca tathā vartante |

[66] vrajarājas saha-duḥkha-hāsam uvāca—vayaṁ kiṁ kurmaḥ? roṣam anuvartamānā svayam eva sva-doṣaṁ paśyatu |

[67] sarvāḥ sāsram ūcuḥ, hanta, sā khalv antar bahir apy atikomalā tavedṛśā-lāpena tāpenātimlāsyati |

[68] vrajarājas tu sa-smitaḥ sutam apṛcchat, sva-mātaraṁ yāsyasi?

[69] kṛṣṇa uvāca—nahi nahi, kintu tvām eva samayā samayān gamayiṣyāmi |

[70] atha rāja-jyāyaḥ-prajāvatyaḥ sahāsam ūcuḥ—stanaṁ kasya pāsyasi?

[71] kṛṣṇa uvāca—sitāsambhaviṣṇu dhāroṣṇaṁ payaḥ pāsyāmi |

[72] sarvā ūcuḥ—kena krīḍiṣyasi?

[73] kṛṣṇa uvāca—tātenaiva samam | tathā bhrātaram api saṅgaṁ gamayiṣyāmi |

[74] vrajarāja uvāca—bhrātur mātaraṁ kathaṁ nānugacchasi?

[75] kṛṣṇaḥ sa-roṣāsram uvāca—māṁ vihāyeyam apīyāya iti |

[76] tad etad ākarṇya sāsrā rohiṇī nīcair uvāca—putra, kathaṁ kaṭhorāyase? mātā tava duḥkhāyate |

[77] kṛṣṇas tad etad aśrṇvann iva sāsraṁ pitṛ-mukham īkṣate sma | rohiṇī tu saṅkarṣaṇaṁ tasya saṅkarṣaṇāya sañjñayā jñāpayāmāsa | tena gṛhīta-hastaḥ punar asau nirasta-tad-dhastatayā vidrutya pitur utsaṅga-saṅgī babhūva | tathābhavaṁś ca bhujābhyām avaguṇṭhita-tat-kaṇṭhaḥ kṛta-bāṣpa-vṛṣṭiṁ tad-dṛṣṭim eva paśyaṁs tam atīva vaśyam ācarann āsīt |

[78] vraja-rājas tu mātary antaḥ-sneham asya paryālocya tad abhivyaktaye hastaṁ kiñcid udastaṁ vidhāyābhidadhe—putra, yadi vakṣi, tarhi bāḍhaṁ tāṁ tāḍayāmi | 

kṛṣṇas tu tad asahamānas tasya hastaṁ stambhayāmāsa | [79] tato vraja-rājaḥ punar vihasya nija-vatsalatayātīva sadayaṁ tadīya-mātur api hṛdayam adhiyan—putra, tava mātā yady evaṁ bhaviṣyati, tadā kiṁ kariṣyasi? ity anadhātor viruddhārthaṁ prayujya sa-parihāsam āha sma |

[80] kṛṣṇas tu bālaka-bhāvenājasraṁ mātari sa-tṛṣṇaḥ sāsraṁ, kutra me mātā? tatra gamyatām iti sa-śaṅkaṁ rohiṇy-aṅkaṁ gatavān | [81] tataś ca, prahasita-kalakaleṣu sakaleṣu parama-sukhārohiṇyā rohiṇyānītaḥ so’pi veśma praviśya sa-rodana-modam ambālā-galaṁ lagnavān | tataś ca—

	vatsa-mūrdhni cibukaṁ dadhatī sā

		dhenuvad valita-gharghara-śabdā |

	rodana-prathanayā dravad-ātmā

		rodayat parikarān api sarvān ||39|| [svāgatā]

[82] atha tāsāṁ tv aneka-sāntvanayā labdha-śāntiḥ kiñcid vyañjita-mukha-kāntiḥ śrī-sumukha-kanyeyaṁ stanyena tanayaṁ prīṇayāmāsa | bubhuje ca sahāgrajātena tena parama-hitābhiḥ sahitā |

[83] tad ārabhya tu saṅkocaṁ upalabhya vrajarāja-locana-gocaratāṁ vāsara-trayaṁ nāsāditavatī | dināntare tu pitṛ-nideśa-pāla-bāla-gopālenaiva celāñcale gṛhītvā nītā | tad-dinaś ca sa-narmāmodaṁ dāmodaraḥ iti vraja-vadhūbhir āhūyate sma, so’yaṁ śyāma-manoharaḥ iti |

	

vrajeśvarīṁ stotum apīha kovidaḥ

		ko vā bhavel lokaga-loka-saṅgrahe |

	brahmāpi sarvo’pi ramāpi yat-kalā-

		kalāṁ ca nāñcīd iti bādarāyaṇiḥ ||40|| [upajāti]

[84] so’yam asyā bādarāyaṇinā ghaṭita-samyag-udghaṭṭanaḥ śrīmān yaśaḥ-paṭaha-śabdas trailokyam eva ślokyatayā paryaṭann asti | tathā hi, nemaṁ viriñciḥ [bhā.pu. 10.9.20] ityādi |

[85] śrī-rāmas tu nijānujaṁ sa-tṛṣṇam āha sma, smarasi, bhrātar, bṛhad-vane vatsyāvaḥ |

[86] anujo’pi sa-smitam āha sma, āṁ āṁ, tatra krīḍām api kariṣyāvaḥ iti |

[87] atha kathakaḥ samāpanam āha—

	īdṛśas tanayo jātas tava gopa-maheśvara |

	yau vṛkṣāv api tau svasya divya-bhaktau vinirmame ||41|| [anuṣṭubh]

[88] tad evaṁ vṛtte vṛtte sarve tat-tat-kathāṁ api tat-tat-parvaivānubhūya svaṁ svam āvāsam āsannavantaḥ |

iti śrī-śrī-gopāla-campūm anu 

dāmodarānumodo nāma

aṣṭamaṁ pūraṇam

 ||8 ||

(9)



        5. 
atha navamaṁ pūraṇam


10. 
śrī-vṛndāvana-deśe praveśaḥ
[1] atha dināntare bhāsamānāyāṁ sabhāyāṁ śrī-vrajarājaḥ paryanuyuktavān, vatsa snigdhakaṇṭha, tau khalu vṛkṣau vraje saṅkalpa-pradatayā devatā-sadṛkṣau | tataḥ prāg-janmani kīdṛśāv, atra vā kasmād āgatau, samprati ca kīdṛśatayā kva gatau?

[2] snigdhakaṇṭha uvāca—pūrvaṁ dhūrjaṭi-mitrād utpannavantau śrī-devarṣi-varye dhārṣṭyam anuṣṭhitavantau santau, pariṇāmataḥ paramānugraheṇa śrī-devarṣi-varya-kṛta-nigraheṇa vṛkṣatāyām api bhavagad-bhaktatām āgatavantau | pratibhavad-avatāram udbhavatas tasya bṛhadvana-stha-bhavad-gṛhasya tu sadeśe deśe yamalārjuna-veśena sthitavantau | etad-anantaraṁ ca nija-gatim āgatavantau parama-bhagavad-bhaktimantau ca jātavantau | samprati tu tad-bhakti-phala-vyaktim apy ākalayantau vartete |

[3] vrajarājaḥ sakautukam uvāca—kathyatāṁ tathyaṁ, samprati kutra pratiyātau?

[4] atha snigdhakaṇṭhaḥ sva-mukha-kamalaṁ namayitvā tuṣṇīm iva sthitvā ca madhukaṇṭhaṁ kaṭākṣeṇekṣāñcakre | 

[5] vrajarāja uvāca—saṅkucann iva kathaṁ nocitavān asi?

[6] snigdhakaṇṭhaḥ sa-sambhramam uvāca—deva, vayaṁ kiṁ brūmahe? śrī-caraṇāḥ svayam eva vetsyanti |

[7] vrajarājaḥ sasmitam uvāca—satyaṁ bhavad-uktaṁ punar-uktam eva bhavet, yato bhavato maunam evātra bravītīti rīti-vaśāj jñātavanta eva ca vayam | tathāpi, sva-mukhena sukhena yojayatu bhavān asmān |

[8] snigdhakaṇṭha uvāca—sarva-sukha-varṣi-śrī-devarṣi-caraṇānāṁ kṛpaṇa-viṣaya-kṛpā-kḷpta-tad-etad-gatī labdhamatī tāv eva sphuṭam āvām iti |

[9] tad etad ākarṇya nirvarṇita-tan-mukhāḥ śrī-vrajarāja-pramukhāḥ samāhūya bhūyaḥ sa-kautukaṁ sa-sukhaṁ tau militavantaḥ | madhye samupaveśya nirīkṣitavantaś ceti | [10] punas tu tat-praśnānantaraṁ madhukaṇṭhaḥ krama-prāptāṁ kathāṁ prāha, [11] tad evaṁ vicitrāt pūrva-caritrād divasa-pañcakānantaraṁ śrīmān upanandaḥ sva-mandiraṁ vindamānaḥ sva-patnīṁ papraccha, adya sva-devara-nara-deva-gṛhe kiṁ gamana-maṅgalaṁ jagṛhe bhavatyā?

[12] patnī prāha—atha kim, ko vā tad gamanaṁ vinā mano mānayituṁ śaknoti, kim uta bhavad-vidha-savidha-sambandhinas te vayam?

[13] patir āha—viśeṣaś cet kathyatām |

[14] patnī prāha—

	yasmin prema-pracuraṁ  bhayam api tasmin vibhāvyate pracuram |

	yadvan netraṁ śaṅkā-viṣayas tadvan na karṇādi ||1|| [gīti]

[15] tathā hi, yadyapi niravadyādhāna-vidhātṛ-mātṛ-prabhṛtibhī rakṣyete sabhībhir eva tau, tathāpi khela-velāyāṁ sambhālayitum apāraṇīyatayā sukalam eva vikalayataḥ | tatra cādyatanaṁ vṛttaṁ pratipadyatām—

[16] tau bhavad-bhrātṛjau sa-nija-vraja-vrajeśvara-bhojya-sajjanāya janitāmodāyāṁ yaśodāyāṁ tadīya-sāhāyakā-rohiṇyām api rohiṇyām āśaṅkā-pātrīr dhātrīr vañcayitvā vidūraṁ cañcitavantau | yathā,

	dhātrīṇām aparatra karmaṇi manāg dattātmanām agrataḥ

	savyāsavya-dṛśor dṛśor aviṣaye sāntarddhi-deśe ca tau |

	krīḍā-dambha-vaśāt kramād apagatau vidrutya dūra-sthitau

	tatrātha sva-suhṛdbhir uddhata-gaṇaiḥ kolāhalaṁ cakratuḥ ||2|| [śārdūla]

[17] atha tathā nikṛtas tat-pālanādhikṛta-dhātrī-vargaḥ kṣaṇāt kṛtāvadhāna-sargaḥ śīghram eva kṛtānumārgaḥ krameṇa svasyākāraṇam akāraṇatām āsāditam avadhārya nijeśvaryor āvedayāmāsa | 

[18] tāvac ca tato’py atidūraṁ gambhīra-sarit-tīraṁ gatāv ākarṇya pūtanā-sūdana-prasū rāmāmbālām eva tayoḥ saṅkalanāya cālayāmāsa | ‘hanta, na jāne khalv arjuna-yugalavad durjana-preryamāṇatayā kaścid anokaho vā nadyavaroho vā skhalatīti mayi pāka-karma-vipākāvaruddhāyāṁ satvaraṁ tvam eva svayaṁ yāhi’ iti |

	sā ca tatra gatā śīghraṁ vyagrī-bhūtāṅga-mānasā |

	sarit-tīra-gataṁ kṛṣṇaṁ bhagnārjunam athāhvayat ||3|| [anuṣṭubh]

[19] tataś ca krīḍā-raṅgākulatayā tad anaṅgīkartari saṅgīśitari kṛṣṇe kṛṣṇāgraje ca tad-anuga-tṛṣṇe, sā parivṛtya sadmāgatya tasya kiñcid bhaya-sthānaṁ prabhava-sthānam eva prasthāpayāmāsa |

[20] tataś ca tan-mātā ca gatvā—

	krīḍantaṁ tanayaṁ bālair ativelaṁ sahāgrajam |

	vīkṣya stana-miṣāt snehaṁ varṣantī hūtim ātanot ||4|| [anuṣṭubh] 

[21] na tu sahasā samīpam āpa tat-palāyana-śaṅkayā | āhūti-mādhurī ceyam āsvāda-dhurīṇatāṁ nīyatām—

	kṛṣṇa kṛṣṇāravindākṣa

tāta ehi stanaṁ piba |

	alaṁ vihāraiḥ kṣuc-chrāntas 

tad bhavān bhoktum arhati || [bhā.pu. 10.11.15] iti |

[22] tathāpi mithaḥ saṅgharṣayataḥ krīḍā-tarṣavantaṁ tam anāgacchantaṁ dharṣayantī, vicchiduratā-vidhur asajātīya-snehasya dvitīya-pātram ādṛta-sva-vacana-mātratayāvaśyam eva vaśyaṁ śrī-bala-bhadram eva sānukrośaṁ cukrośa—

he rāmāgaccha tātāśu sānujaḥ kulanandana |

	prātar eva kṛtāhāraḥ krīḍāśrānto’pi putraka ||

	pratīkṣate tvāṁ dāśārha bhokṣyamāṇo vrajādhipaḥ |

	ehy āvayoḥ priyaṁ dhehi, svagṛhaṁ yāta bālakāḥ || [bhā.pu. 10.11.16-7] 

[23] tato mātṛ-harṣaṇāya nivartayituṁ kṛṣṇaṁ karṣati saṅkarṣaṇe, sacchala-protsāhanaṁ tam eva bhaṇati sma—

	dhūli-dhūsaritāṅgas tvaṁ tāta majjanam āvaha |

	janmarkṣaṁ te’dya bhavati viprebhyo dehi gāḥ śuciḥ || [bhā.pu. 10.11.18] 

[24] punas tadānīm eva gṛhād āgatān bālān ākalayya spṛhāṁ bṛṁhayantī babhāṣe,

	

paśya paśya vayasyāṁs te mātṛ-mṛṣṭa-svalaṅkṛtān |

	tvaṁ ca snātaḥ kṛtāhāro viharasva svalaṅkṛtaḥ || [bhā.pu. 10.11.19] 

[25] tad evaṁ bālyam evārabhya vipra-poṣaṇād ātmanas toṣa iti tad ārambhāya stambhamānam āhvānādi-lakṣyeṇa laghu laghu samīpam āsannā sa-rāmaṁ rāmānujaṁ bhujayor gṛhītvā gṛham ānināya | 

[26] tataś ca, janmarkṣaṁ te iti mithyā-kathyamānam api tena gṛhītaṁ nitarām eva gṛhītavatī vrajarāja-gṛhiṇī tat parva, yatra duṣṭa-dṛṣṭi-nivāraṇāya sa-yantrā mantrā muhur vinyāsam ūhuḥ | 

[27] tad evam avadhāya sa sarva-darśaḥ śrīmān upanandaḥ parāmamarśa, satyam āśaṅkitaṁ prajāṁ prati prajāvatyor anayoḥ prajāvatyoḥ, yad idaṁ goṣṭha-prakoṣṭham avaduṣṭam iva dṛśyate | bhavatu, vrajarāja-samājam anu vicārayiṣyāmaḥ |

[28] tatpatnī prāha—vicāraḥ punas tatrabhavaty eva sthāsyate |

[29] atha prātar eva go-vraja-vrajānta-sthāyāṁ sarvāsthāspada-vrajarāja-samāja-rājamānāyām āsthānyāṁ militā gopālā gopāla-nādi-saukaryaṁ nātreti paryālocayāmāsuḥ—

[30] ciravāsenotsannatāsanna-vanatayā bṛhadvanasya | tatra tu vayo-jñānābhyāṁ vṛddhaḥ śrī-rāma-kṛṣṇa-premṇā samṛddhaḥ svāṅka-palyaṅkaṁ sad-alaṅkariṣṇunā madhye madhye ca cibukaṁ gṛhītvā vitatha-praśnam ācariṣṇunā tat tadā krīḍanaka-yācñā-satṛṣṇena kṛṣṇena labhyamānānandaḥ śrīmān upanandaḥ prāvocad akhila-rocanam | iha ca vrajarājasya saṅkocam avalocayan bāla-prajā-mātrasya hita-pakṣam upalakṣayāmāsa | yathā—

	‘iha na stheyam’ itītthaṁ vraja-hitam uktaṁ bhavadbhir yat |

	tat punar atibālānāṁ hita-pradhānaṁ mama sphurati ||5|| [upagīti]

	sahajani-janite yan mama para-para-yatnena rakṣite’py atra |

	jātaṁ viplava-jātaṁ, tasmāt kiṁ syād ihorvaritam? ||6|| [āryā]

	tat-tad-upadrava-jāte kevala-parameśitū rakṣā |

	tasmin bhāraṁ dadyād iti ca na khalu tat-parair iṣṭam ||7|| [udgīti]

	calatā dvayam anucintyaṁ: tyājyaṁ gamyaṁ ca yad dhāma |

	tyājyaṁ duḥkha-nidānaṁ, gamyaṁ sukhitā-nidhānaṁ tu ||8|| [upagīti]

	sthānaṁ tad apadeyaṁ, yad iha paratra ca ghaṭeta duḥkhāya |

	bṛhad-ākhyaṁ vanam anupadam aihika-duḥkhāya sāmprataṁ jātam ||9 gīti]

	sthānaṁ tad upadeyaṁ, yad iha paratra ca ghaṭeta saukhyāya |

	vṛndāvanāraṇyaṁ cādaḥ samasta-sukhatamam atīva puṇyaṁ ca ||10|| [gīti]

	govardhana iti nāmā yatrāraṇye giriḥ sphurati |

	tat khalu go-jātīnāṁ gopānāṁ cāsti sarvasvam ||11|| [upagīti]

	gopāḥ kānana-karadā grāmādīnāṁ viniścayābhāvāt |

	tad apara-kānana-gamane rājñāṁ cājñā svataḥ-siddhā ||12|| [āryā]

	sukhato bhayato vā yat kṛtyaṁ kartavyatāṁ yāti |

	śīghraṁ yat khalu kāryaṁ valayati śaṅkām alaṁ vilambas tu ||13|| [udgīti]

	utthātavyaṁ tasmād asmāt sadyo na kāryam ālasyam |

	tulitā hy udyama-kalanā kṛtyaṁ yad yad yadā kriyate ||14|| [āryā]

	iyam asmākam udīkṣā yuṣmabhyaṁ yadi tu rocamānā syāt |

	para-vīkṣite’pi vastuni bahu-sammatir utsavaṁ dugdhe ||15|| [āryā]

	bhavati tu ced iha bhavatāṁ samarthanā tarhi gāvaḥ prāk |

	samyak pāyita-vatsāś carantu vṛndāṭavī-vartma ||16|| [upagīti]

	paścāt paṭa-gṛha-śakaṭāny aṭantu gṛhyaṁ samastam ādāya |

	vidhi-vidhi-siddhā seyaṁ vrajanād vrajatā hi goduhāṁ sadane ||17|| [gīti]

tataś ca,	

	tad vākyaṁ paśupa-samūham ūha-śūnyaṁ

		svārthāya svayam anugamya kalpate sma |

	sādharmya-spṛśi mṛdi paśya bīja-bhedaḥ

		sphītaḥ syāt phalati ca tatra nāparatra ||18|| [praharṣiṇī]

[31] tad evaṁ paurṇamāsīm api vijñāpya samanujñāpya purataḥ prasthāpya ca śīghram utthāpyatāṁ vrajaḥ iti dundubhi-nirghoṣaṇayā kṛta-poṣaḥ so’yaṁ ghoṣaḥ sva-niruktim evātiriktatayā vyaktavān | gavyānāṁ mānuṣyakānām api kolāhalān mahā-ghoṣāspadatā hi ghoṣatā nirdiṣṭā | yathā,

	tadā vraje kalakala-koṭir utthitā

		hihī-hihī-jihi-jihi-kāra-miśritā |

	ghaḍad ghaḍad ghaḍad iti śākaṭā-ravaḥ

		sa-vādyakaḥ punar akhilaṁ-gilaḥ sthitaḥ ||19|| [*jabhajasaga]

	āropyānasi vṛddhādīn svayam ūḍha-śarāsanāḥ |

	gauraveṇa gavāṁ gopā yayur vikramamāṇatām ||20|| [anuṣṭubh]

[32] tataś ca saṅkrīḍati śakaṭa-varge saṅkrīḍamāne sati,

	śakaṭa-gṛhāṭana-caryāṁ paryākalayan vidūra-go lokaḥ |

	vyatiṣajyāvadad etad grāmaḥ kaścic cariṣṇur astīti ||21|| [gīti]

pathi tu,

	eko dhāvati kaścanāhvayati ko’py atrottaraṁ bhāṣate

	kaścit tatra nivṛtya gacchati nijaṁ sambhālayaty anyakaḥ |

	sarvo gāyati kṛṣṇa-bālya-caritaṁ bāṣpāyate stambhate

	svidyaty ejati romaharṣam ayate vaivarṇyam āsīdati ||22|| [śārdūla]

	ārūḍha-śakaṭā gopyo vyūḍha-navya-pariṣkriyāḥ |

	amandaṁ jagur ānandād ānandān nanda-nandanam ||23|| [anuṣṭubh]

yathā,

	nanda-mahī-pati-jāta nanda yaśodā-māta |

	janma-mahā-maha-digdha ramita-samasta-snigdha ||dhru |

	sparśādita-viṣa-yoṣa aparicitāpada-doṣa |

	śakaṭa-vighaṭṭana-śeṣa gokula-puṇya-viśeṣa ||

	kṛta-nāmabhir abhirāma santata-rāmā-rāma |

	riṅga-bhṛtāṅga-naraṅga aṅgīkṛta-sakhi-saṅga ||

	laṅghita-māruta-cakra nandita-gokula-śakra |

	vatsa-vimocana-moda vraja-jana-śarma-yaśoda ||

	sarvānandana-caurya tasmin darśita-śaurya |

	ayi dāmodara-līla akhila-sukha-prada-śīla ||24|| [2 x 3 gaṇas] iti |

[33] tad evaṁ gāyantyas tad-darśanasya nāthamānā vyatyatikrāmanti sma—

	tadā yaśodā-rohiṇyāv ekaṁ śakaṭam āsthite |

	rejatuḥ kṛṣṇa-rāmābhyāṁ tat-kathā-śravaṇotsuke || [bhā.pu. 10.11.34]

 

[34] tatra sthitir, yathā:

	maṇi-khacita-suvarṇa-citra-varṇe  

		śuci-mṛdu-tulikayānukūla-madhye |

	gṛha-nibha-śakaṭe virejatus te 

		suta-ruci-rociṣi rohiṇī-yaśode ||25|| [puṣpitāgrā]

[35] tat-kathā tu dvi-vidhā, tat-sambandhinī, tat-kartṛkā ca | pūrvā yathā,

	snigdhā nāryaḥ śakaṭam abhito mātarau putrayos tair 

	jñātājñātair akhila-caritair dhinvate smāviśeṣāt |

	premṇaḥ seyaṁ prakṛtir akhilāścarya-rūpā yad uccaiḥ

	sarvaṁ svīyaṁ viṣayam amanaḥ-spṛṣṭa-tulyaṁ karoti ||26|| [mandākrāntā]

[36] uttarā yathā—

kṛṣṇa uvāca—mātaḥ, kva nu khalu gacchantaḥ sma?

[37] mātā prāha—putra, vṛndāvana-nāmani vana-dhāmani |

[38] kṛṣṇa uvāca—kadā sadanam āyāsyāmaḥ?

[39] mātā sasmitam āha—vatsāsmad-anuṣaṅgata eva saṅgacchamānaṁ tad āste |

[40] kṛṣṇa uvāca—kva nu nirūpyatām?

[41] rāmaḥ prahasann āha—kṛṣṇa, pākādi-nitya-kṛtya-sanniveśa-deśādhaḥ-pradeśān mahā-śakaṭa-veśān gṛhān nikaṭata evāṭataḥ paśya |

[42] kṛṣṇaḥ sāścaryaṁ dṛṣṭvā śrī-rāmaṁ spṛṣṭvā jahāsa, punar uvāca ca, tathyam idaṁ kathyate sma | yasmād vidūra-kṣitigā api kṣiti-ruhās tathā lakṣyante |

[43] mātā tu rohiṇyā saha sa-hāsam āha sma, putra, ta ete tu na kutracana ca gacchanti, kintu samprati tathā pratīyante mātram |

[44] kṛṣṇaḥ sa-tṛṣṇam uvāca—bhavatu, tad vṛndāvanaṁ kutra?

[45] rohiṇy āha—putra, yamunāyāḥ pāre |

[46] rāma uvāca—ekā yamunā dūrataḥ paścān nyastā, purataḥ kim anyāpy asti?

[47] mātā sahāsam āha—putra, kutracid api manāg api na vicchinna-gamanā sā |

[48] rāmas tu mātṛ-mukhaṁ sāścaryatayā sa-sukha-caryaṁ paśyati sma | [49] kṛṣṇa uvāca—tatra-bhavatā kila na tarkitaṁ, yat khalv ita iva tatrāccha gacchantī sā dṛśyate sma |

[50] tad evaṁ tayoḥ sollāsaṁ hāsaṁ bibhratoḥ punaḥ kṛṣṇaḥ sa-tṛṣṇam uvāca—laghu-mātaḥ, kā tatra śāta-sampad asti yad etāvatā prayāsena prayāsyāmaḥ?

[51] rohiṇy āha—putra, krīḍā-sthānāni krīḍanakāni ca bahūni santi |

[52] kṛṣṇaḥ saharṣaṁ saṅkarṣaṇa-niṣkalaṅka-vidhor aṅkaṁ nija-śyāma-dhāmnālaṅkurvann eva sāṅga-praṇayatayā samuttānitāṅgas tan-mukham unmukhaṁ paśyan vihasan vilasan muhur luṭhati sma | [53] saṅkarṣaṇas tu tan-mukham anu mukhaṁ nidhāya muhur vihasita-līlāṁ vidhāya cirāya taṁ hāsayati sma |

[54] atha yamunā-taraṅga-saṅgha-saṅgata-māruta-digdha-snigdha-vana-lekheyam āsannā iti mātṛ-yugala-saṁlāpaṁ niśamya samyag utthitaḥ kṛṣṇaḥ saṅkarṣaṇa-saṅkaraḥ prāg ajñātān jñātān api naga-mṛga-khagān hasantībhiḥ skhalita-dantībhir vivādataḥ sarvān apūrvān iva pṛcchann uttaram āyacchaṁś ca tat-kūlānukūla-vanam āsasāda |

[55] tatra praśnottare yathā—

	ko’sau vṛkṣaḥ samantād aniśa-cala-dalaḥ? pippalaḥ | ko’ṇḍa-koṭiṁ

	sūte? soḍumbarākhyaḥ ka iha ghana-jaṭā-vyāpta-mūrtir? baṭaḥ saḥ |

	itthaṁ navyāṁ vanāntar-gatim anu jananī-ḍimba-saṁvāda-jātaṁ

	lokaṁ pīyūṣa-varṣair asukhayad akhilaṁ tatra tatrāticitram ||27| [sragdharā]

kiṁ ca—

	gaurāḥ kṛṣṇa-pradhānāpluta-gati-paśavaḥ ke ramante? hariṇyaḥ 

	ke vāmī sairibhāśva-pratima-tanudharā? rohiṣākhyāḥ prasiddhāḥ |

	ke śṛṅgānekaśākhā-śavalita-vapuṣaḥ? śambarākhyās tad evaṁ

	mātur gīr-jñāta-nāmā sa jayati sa-balo nanda-gopāla-bālaḥ ||28|| [sragdharā]

api ca—

	citraḥ ko’pi? mayūraḥ ka iha mṛdukuhūgāyakaḥ? kokilākhyaḥ

	ko vaktuṁ vaṣṭi vāṇīṁ naravad api? śukaḥ 	puṣpagaḥ kaś ca? bhṛṅgaḥ |

	itthaṁ mātṛ-dvayena prathama-vana-game saṁlapantau hasantau,

	bālau gopāla-rāmau vraja-kula-mahilāḥ śarmabhiḥ siñcataḥ sma ||29||

									[sragdharā]

	athāgatās taraṇi-sutā-taṭaṁ vraja-

		prajā-vrajāḥ sa-śakaṭa-dhenu-saṅkaṭam |

	sa-sambhramaṁ taritu-manastayā ca te

		parasparaṁ kalakala-kīrṇam abhraman ||30|| [jabhasajaga]

[56] tataś ca dvāv api bhrātarau mātarau vihāya, paramam unnatatamaṁ vrajeśituḥ pituḥ śakaṭam āgatāv, ūrdhva-sthityā dalad-indīvara-sundaratā-śāli-kālindīṁ prāṇi-vṛnda-prīṇi vṛndāvanam api phulla-dṛśā dadṛśatuḥ |

[57] śrī-vrajeśvarādayas tu parasparam ūcuḥ—aho, rūpam iha pārīṇa-vanyā-sambandhinyā bhāsvat-kanyāyāḥ, yā khalu pratibimba-saṁvalanayā vṛndāvanāntam antar-vahantī vicitra-citra-paṭṭa-paṭavad ācarati | [58] aho madhurīṇāṁ sādhu-rītir asya ca vṛndāvanasya, yat khalu nīlābhaṁ sita-pīta-lohita-prasūnālibhir niḥsarad-āsāra-vidyotamāna-vidyut-kānti-rohita-rohita-nīrada-vad ābhāsamānaṁ dūrato’py amṛta-pūram arpayati | yasya cākṛṣṭa-tripiṣṭapa-pada-ṣaṭpada-padatayā vyakta-daurlabhyaṁ samākarṣi-saurabhyaṁ ghrāṇābhyāgatānāṁ dūram ārabhya pratyudgami sabhājaka-sabhya-vṛndam iva labhyate | [59] yasya ca vicitra-patri-kṛtrima-kala-kalila-kākalī-saṅkula-kolāhala-kulam ākarṣaṇa-mantra ivārtha-grahaṇaṁ vināpi sa-karṇakaṁ janyuṁ nijāśrayābhyarṇam ākarṣati |

[60] tad evaṁ paśyatoḥ śṛṇvator api sa-tṛṣṇayo rāma-kṛṣṇayor gopāḥ gāḥ pārayituṁ vyāpāraṁ kārayāmāsuḥ,

	nīraṁ taraṇi-kanyāyās tīraṁ ca taraṇe tadā |

	go-mayaṁ gomaya-mayaṁ kṣaṇād ajani sarvataḥ ||31|| [anuṣṭubh]

[61] tīrṇāsu goṣu tathā karṇīrathād avatīrṇāsu parijana-paricchada-sahitāsu gopa-vanitāsu, kāśa-kuśa-śara-vaṁśa-varair alaṅkarmīṇa-nirmita-paraspara-naddha-plava-rājī rāja-paddhatir ivāsambādhatayā sādhitā | [62] tataś ca pārāvārīṇa-bhūmyor ekatāyāṁ kṛtāyām avārīṇam iva pārīṇam madhupurī-kālīya-hradayor antarālaṁ tad vana-bhāgaṁ sarva eva gāyantaḥ prahasantaḥ krīḍantaś ca śakaṭa-ghaṭayāpi praviviśuḥ | tad evam evoktam,

	vṛndāvanaṁ sampraviśya sarva-kāla-sukhāvaham |

	tatra cakrur vrajāvāsaṁ śakaṭair ardha-candravat || [bhā.pu. 10.11.35] iti|

[63] rāma-kṛṣṇāu ca baddha-tṛṣṇāv āsādita-tīropakaṇṭhāv utkaṇṭhayā bhuvi śakaṭād utplutau pluta-samplutāhvānataḥ sukha-samanvitaṁ sakhīn anvag vidhāya pratyagram api pratyagrāyamāṇa-vaicitrī-gahaṇaṁ gahanam avagāhamānau savyāpasavyayoḥ paśyantau caraṇa-cāritām evācaritavantau | tadā ca kim anyad varṇanīyam, samastaṁ vṛndāvanam api kṛṣṇena spṛṣṭaṁ hṛṣṭam eva nirṇīya parāmṛṣṭam | yataḥ,

	yad gānaṁ vipinasya kokila-kale nṛtyaṁ latā-vibhrame

	romṇām utthitam aṅkure ca kavitaṁ yogyān nidānādṛte |

	tan mithyā yadi kṛṣṇa-saṅgati-vaśāt tasmiṁs tathā varṇyate

	satyaṁ tarhi sadāpi tat tad akhilaṁ yasmād darīdṛśyate ||32|| [śārdūla]

[64] tataś ca tau kvacid vikramaṇena kvacit tu snigdha-jana-skandhādy-ākramaṇena bandhubhir āsvādyamānānavadya-lālityāmṛtau śubha-śakuna-sambhṛtau vatsa-krīḍanābhidha-yamunā-ghaṭṭataḥ saṭṭīkarākhyaṁ pradeśam āsedatuḥ | 

[65] athāvataraṇa-turya-ghoṣa-jāte rājñā samanujñāte, taṁ paścān nidhāya dakṣiṇa-paścimām agre vidhāya sarve samākīrṇa-vistīrṇa-deśatayāvatīrṇāḥ |

	

loka-hūti-vyakta-ceṣṭaṁ tadā nandādi-veṣṭitam |

	vṛndāvanam idaṁ reje supta-jāgarita-prabham ||33|| [anuṣṭubh]

	tatra cakrur vrajāvāsaṁ śakaṭair ardha-candravat |

	yad-antaḥ-pūritaṁ gobhiḥ krameṇa ghana-rītibhiḥ ||34|| [anuṣṭubh]

śrī-hari-vaṁśe ca, 

	niveśaṁ vipulaṁ cakre gavāṁ caiva hitāya ca |

	śakaṭāvarta-paryantaṁ candrārdhākāra-saṁsthitam || iti | [2.9.20-1]

[66] evaṁ taddine śakaṭair eva cakruḥ, dināntare tu, 

	kaṇṭakībhiḥ pravṛddhābhis tathā kaṇṭakibhir drumaiḥ |

	nikhātocchrita-śākhābhir abhiguptaṁ samantataḥ || iti | [2.9.22]

	go-purasya puraḥ kṛtvā govardhana-dharādharam |

	gopa-vāsaḥ sa tatrāsīn nagopa-vasatir yataḥ ||35|| [anuṣṭubh]

	paurastya-vastya-tyāge’pi tat-tan-maryādayācitaḥ |

	vrajākāras tathaivāsīt kṛṣṇāpāre yathā sthitaḥ ||36|| [anuṣṭubh]

	aṣṭa-krośīm āyataṁ goṣṭham etan 

		madhye tasmin vistṛtaṁ cārdham asyāḥ |

	etan mānaṁ cātra lokasya dṛṣṭyā

		śaktyānantācintya-dhāmatvam eva ||37|| [śālinī]

	madhye rājñaḥ sadma tat-pārśvatas tad-

		bhrātṝṇāṁ tad-bāhyatas tat pareṣām |

	yadvat premaṇy antaraṅgādi-rītir 

		vāse’pi syād aucitī tadvad eva ||38|| [śālinī]

[67] atha tatra parama-śarmaṇā gamyamāna-samaya-vraje pūrvavad vraje krīḍā-ratayor api tayor vana-didṛkṣā punar atīva vilakṣaṇā jātā | tataś ca pratidinam api gavāvanāya vanāya prayātena tātena samaṁ samantata eva vrajataḥ sma | yatra—

	vṛndāvanaṁ govardhanaṁ yamunā-pulināni ca |

	vīkṣyāsīd uttamā prītī rāma-rāmānujātayoḥ ||39|| [bhā.pu. 10.11.36]

yathā,

	prādhānyād atidivya-vṛkṣa-vitater vṛndāvanaṁ ratna-bhū-

	palyaṅkānvita-pīṭha-jetṛ-dṛśadāṁ vṛndasya govardhanaḥ |

	glau-cūrṇodbhava-raṅga-bhūmi-vijayi-sthalyāvaler aṁśumat-

	kanyāyāḥ pulinālir utsava-śataṁ dugdhe sma mugdhaṁ tayoḥ ||40||

 [śārdūlavikrīḍitam]

[68] atha madhukaṇṭhaḥ samāpanam idaṁ sāñjalitayā vyānañja,

	īdṛśas tanayo jātas tava gopādhināyaka |

	pālyaṁ karoti yo viśvaṁ bālyasya caritād api ||41||

[69] tad evaṁ tal-līlānāṁ sākṣāt-prathāyāṁ kathāyāṁ vṛttāyāṁ pūrva-vṛttavat tad-dine’pi sarve’py ānandānām akharvāṇāṁ kharveṇa karburitā nija-nijālayaṁ kalayāmāsuḥ |

iti śrī-śrī-gopāla-campūm anu 

śrī-vṛndāvana-deśe praveśo nāma 

navamaṁ pūraṇam

||9||

(10)



        6. 
atha daśamaṁ pūraṇam


11. 
vatsāsurādy-utsādanam
[1] atha prātar api pūrvavat kathā prathate sma | 

[2] yathā snigdhakaṇṭha uvāca—athānayor atibālyād ūrdhva-vilāsam ārabhamāṇaṁ sukumāraṁ kumāratā-śeṣaṁ varṇayiṣyāmaḥ | yathā—

	mukta-stanyam udañcad aṅgavalayaṁ cāñcalya-paryākulaṁ

	khelā-cañcad-akharva-netra-yugalaṁ śaśvat-prahāsānanam |

	nānā-kautuka-bhāvitaṁ sakhijanakrīḍāvilāsāspadaṁ

	vatsekṣā-spṛhi rāma-kṛṣṇa-kalitaṁ kaumāram antar bhaje ||1|| [śārdūla]

api ca,

	śubhraśyāmau nīla-pītābha-vastrau 

	śṛṅgī-pārīdhvāna-śikṣāsu dakṣau |

	krīḍā-lolau mitra-varge vicitraṁ

	citrīyete rāma-kṛṣṇau kumārau ||2|| [śālinī]

[3] etad-avadhi ca vastra-paridhānaṁ krameṇa niścitaṁ jātaṁ, yathā—

	vastraṁ dadhāti jananī-nihitaṁ prayatnāt

	kṣipraṁ ca bandhana-dhiyā svayam ujjahāti |

	bhūyas tad ardati bibharti ca yasya cārdhaṁ

	vrīḍāṁ vikalpya laghu nityayati sma kṛṣṇaḥ ||3|| [vasantatilakā]

[4] tatra nityam eva gojātam anuyātena tātena saha yātavantau samantād alaṁ tau bhramataḥ | yathā, 

	agacchatāṁ tatra vane janānāṁ

		snehārthināṁ kroḍa-gatau pituś ca |

	apṛcchatāṁ tat-prati-vastu bālāv

		ayacchatāṁ śarma ca rāma-kṛṣṇau ||4|| [upajāti 11]

[5] tatra ca nivāryamāṇāv api visphāry-aham-pūrvikayā go-goyugaṁ gogoyuga-yugaṁ go-ṣaḍ-gavam api yugapad vaśayantāv akrīḍatām | anantaram api parasparam aparasparaṁ sadravam eva dravantau vighaṭita-dhenv-anaḍuha-saṅghaṭṭāv uddhatā dhenur vṛṣabhān api śṛṅga-grāhaṁ nivartayataḥ sma | kiṁ ca, pañcakenāpi paśūn gṛhṇītaḥ sma |

[6] dina-katipaye punar evaṁ gata-samaye tad etad upadhārya vrajeśvaryā patiṁ prati praṇaya-sphurad-upālambhaṁ bhaṇitaṁ, kim idam apūrvam iva kurvanti tatra-bhavantaḥ? iti | tena ca lajjātaṅkau sajjatā tau vañcayatā vanaṁ cañcatāmunānumatā taṁ ca taṁ ca sā ca sā ca tan-mātā vana-gamanatas tanayam atipraṇayān niruddhavatī | [7] niruddhau ca tāv utkaṇṭhāviṣṭhāv arodiṣṭām | tatra ca kadācid ahnāya nihnavam ārabhya pitur abhyarṇaṁ gacchantau, savayobhyaḥ sukhaṁ yacchantau vartmāparikalya vrajabahir upaśalya-sthair vatsa-pālyair bālaiḥ kṛta-melantau khelantau tat-pālāyamānau mumudāte | 

[8] tad evaṁ tayor asakṛtkṛtim anubhūya bhūyaḥ śrī-vraja-bhūpatī dampatī sukha-sambhūyamānatāyām api bhavya-dūyamāna-manastayā mantrayāmāsatuḥ: yadi go-saṅgāvasthānaṁ vinā na sthātuṁ pārayatas, tarhi vraja-sadeśa-deśe vatsān eva tāvat sañcārayatām iti |

[9] tad etad eva vrajarājaḥ sahajādibhir mantra-vidbhiḥ saha mantra-sahatayā vicārya, tantra-vidbhiḥ puṇya-dinam avadhārya, puṇyāha-vācanādikam api sañcārya tābhyāṁ go-bāla-pālanārambham ācārayāmbabhūva | [10] tābhyām eva saha mahā-gopālā mahaṁ vidhāya manasi ca sukhaṁ nidhāya nija-nija-bālān vatsa-pālān kalayāmāsuḥ | yasya cādau jananī-janitena majjana-sajjanena bhojana-bhajanena vasana-vasanena sad-alaṅkaraṇa-dharaṇena vetra-netra-muralī-gavalānāṁ valanena ca bala-kṛṣṇau śobhāṁ lebhāte |

[11] kṛṣṇas tv ānīte upānahau nahi-nahi-kāreṇa bahiś cakāra, kula-paramparā-gata-dhana-godhan-samārādhana-dharma-marma-bādhanaṁ hi tat-prasādhana-vaśād bhavati iti | tataḥ kṛṣṇa-bhāvam anubhavatā rāmeṇāpi tathānumatam | [12] duṣkara-gaṇanāni godhanāni tu nūnaṁ kṛta-tad-avadhānāni tad-ānukūlyāya prakhara-khara-khura-khanana-khuralībhir mṛn-maya-reṇūn api puṣpa-reṇūn iva vidhāya karkarākaṇṭakādikam api khaṇḍaśas tathā sandhāya tadīya-caraṇa-pracāra-bhūmiṁ sukha-sañcāratayā kārayāmāsuḥ | vasudhā ca sudhā-sekam eva tadīya-caraṇa-sañcāreṇa manvānā vṛndayā saha ca yogaṁ tanvānā tad-ānukūlyāvaśeṣaṁ niravaśeṣaṁ cakāra | yathā ca khadira-vanādikam api sukha-sañcārāya samyag adhikaṁ bhavati | [13] yathā ca sarvatra tadīya-caraṇa-kiśalayālaya-sūkṣma-rekhā-lekhānām udayaḥ sarva-mud-ayanaṁ bhavatīti prakṛtam anusarāmaḥ |

[14] tad evaṁ mahā-maṅgala-saṅgatatayā vatsa-cāraṇotsavam anukriyamāṇe prayāṇe samudgata-śobha-samudgaka-vicitrac-chatra-cāmara-paṭṭa-paṭādi-nānā-sāmagrī-saṅgraha-vyagrībhūta-karā bhuvana-śubhaṅkarā jita-vṛndākarāḥ kiṅkara-dārakās tāv anusarantaḥ kim apy antaḥ-sukham anubabhūvuḥ | [15] tatra ca mātara-pitarāv ārabhya pratyāgāra-dvāraṁ sarvābhir anarvācīnābhir vara-varṇinībhir mahā-dhanair nirmañchyamānau dīpāyamāna-maṇibhir nīrājyamānau praphulla-surabhi-prasūnair abhivṛṣyamāṇau maṅgala-saṅgha-saṅgata-gītaiḥ saṅgīyamānau yathārhaṁ tad-antika-vacana-kānti-santatibhiḥ santoṣyamāṇau, purastād vikīrṇa-vistīrṇa-nayanair nirvarṇyamānau gurūn abhivādya niravadya-vādya-prasādyamāna-kautuka-pratataṁ pratasthāte | [16] yatra divya-gaṇāś ca tadvad eva dīvyanti sma | tataś ca—

	veṇu-vetra-dala-śṛṅgavaṭībhiḥ 

kanduka-bhramara-dāru-naṭībhiḥ |

	krīḍinau sa-śiśu-go-suta-jāte 

nīla-pīta-vasanau rurucāte ||5|| [svāgatā]

[17] tad anu, dūrataḥ sūratatayā purataḥ paśyadṛśaḥ pitṛtatsadṛśas te kāṁścit prauḍhān ūḍhāvadhānān vidhāya, cārapradeśavicāram abhidhāya ca, kramata eva vyutkramataḥ kramamāṇāḥ sukṛtinaḥ kṛtinaḥ parāvavṛtire | [18] rāma-rāmānujādayaś ca kiñcid añcitvā—

	visārya vatsān āvārya paritaḥ śādvale sthale |

	khelāṁ cakrur mitho melād āvelāṁ bhojanāgateḥ ||6|| [anuṣṭubh]

yathā,

	veṇuṁ vādayatoḥ phalādi kiratoḥ śiñjat-tulākoṭi-bhāg-

	aṅghribhyāṁ kṣipator vṛṣānukaraṇaiḥ saṁyudhyator etayoḥ |

	bhrātror nirjayinor mitho drava-vaśād uccaiḥ sakhāyaś ca te

	pārṣṇi-grāhatayā yudhaṁ vidadhataḥ kolāhalaṁ cakrire ||7|| [śārdūla]

[19] tataś ca tau vatsāṁs tṛṇair āpyāyya jalam āpāyya sarvān vilokitavantau | śrī-kṛṣṇas tu teṣu kasyacid gaṇḍādi-kaṇḍūti-khaṇḍanena bāhu-daṇḍa-kṛta-kaṇṭhāvaguṇṭhanena, mātaraṁ militum icchasi? melayiṣyāmi iti tat-karṇe mithaḥ kapola-melana-pūrvaka-vṛthā-varṇanena ca tam upacarya sukham upalabdhavān |

[20] atha bhrātarau sakhibhir jalāplavana-kelim ācarya vanya-veśa-viśeṣam apy āsajjya caraṇa-caryayā carantāv apūrva-mṛga-pakṣiṇaḥ samantāl lakṣayantau vailakṣyam āsedatuḥ | tatra ca,

	rutam anukurutas tau līlayā yasya jantoḥ

		samudayati tadīyaṁ jāti-mātraṁ tadāśu |

	bhaṇitam atha vidhattas tad-viruddhasya tasmin

		yadi bhayam anu tasmāl līyate taj javena ||8|| [mālinī]

[21] tataś cāhnāya madhyāhnāśanam ādāya sva-sva-dhāmataḥ samāgatābhis tad-ucitābhir vanitābhir janitānandanaḥ śrīmān nanda-nandanaḥ sakhi-vṛndam ānandayan vāṇīya-māna-veṇu-raṇitenākāraṇayā maṅkṣu saṅkalayāmāsa | saṅkalitāṁś ca sakhīn eṇīdṛśaḥ śreṇīkṛtya cādṛtya ca samupaveśitān suveśitān madhyam adhyāsita-śyāma-rāmān bhojana-kāmān krama-niśāmanayā yām anayā jemayāmāsuḥ | [22] yatra narmaṇā śarma-dānāya kiñcit kaścit kiñcit kaścid viśiślāghe śaślāghe ca | yatra ca tair vivadamānānāṁ saṁvadamānānāṁ cānyāsāṁ vacana-prativacana-śravaṇa-kautukānantaraṁ dhātrī-gaṇa-pātrī kācit tu dāsera-bālakān prati phelā-visarjana-rañjanāya pūrti-vyañjanayā bhojana-vitṛṣṇatām anucariṣṇuṁ kṛṣṇaṁ prati sa-kāku jagāda—

	mayā yatnād etad drava-madhuram ārād upahṛtam

	jananyā rāmasya prayatana-yujā sādhitam idam |

	bhavan-mātrā cāsya svadana-vidhaye datta-śapathaṁ

	muhuḥ sandiṣṭaṁ tan nikhilam upayuṅkṣva trayam api ||9|| [śikhariṇī]

[23] tad evaṁ kautuka-viśeṣeṇa jāte bhojana-śeṣe racitācamanaṁ tam ananta-guṇa-kamanaṁ rāma-dāmādibhiḥ sahitaṁ sahitaṁ sā punaḥ karpūra-rasa-pūra-pūrṇa-khapura-pūrita-sacūrṇa-svarṇa-varṇa-parṇa-puṭa-dāna-puraḥ-saram evam avādīt, lālya-pālyamāna-mātṛ-sandeśatayā bālyam apahāya tūrṇam eva vraja-sadanaṁ pūrṇam ācaraṇīyam |

[24] atha kiñcid dūraṁ gatvā tasya teṣāṁ ca khelā-melābhiniveśaṁ matvā grīvāṁ parāvartya nartyamāna-nayanatayā samarthāṁs tat-pālakān bālakān praty uvāca—are re, śīghram evāyaṁ prāṇayanīyo vraja-dharaṇīśa-praṇayinyāḥ prāṇasya prāṇaḥ iti |

[25] tad evaṁ gatāsu tāsu sāgrajaḥ sa tu duṣparihara-bāṣpa-cchedya-sa-puṣpa- tṛṇa-mukhān vatsān vrajābhimukhān vidhāya śanaiś cārayan gāyan nṛtyan hasan krīḍan divi-carair brāhmaṇair brāhmaṇaiḥ stūyamānaḥ sumanobhiś ca sumanobhir vṛṣyamāṇaḥ svagṛhāya vartma jagṛhe |

[26] tataś ca vatsāvāsaṁ yāvat sāgraja-mitra-vrajatayā yathākramaṁ vikramamānas tatra ca vatsān saṅkṛtya kṛta-kṛtyatayā ramamāṇas tal-lāvaṇya-darśanena harṣamānas tat prāg eva sarvair vraja-vāsibhir upavrajyamānaḥ snānādi-pūrvakaṁ divyam ambaraṁ valayamānaḥ śīghram eva bhojanaṁ bhajamānaḥ punar api go-dohana-bhūmi-gamanena sukhaṁ yajamānas tat-tan-mātṛ-nāmabhir vatsān hvayamānaḥ sambhramatas tad-gamana-vyatikramāt prahāsa-maya-mānaḥ pradugdhāni dugdhāni ca tāni kiṅkara-nikareṇa gṛhaṁ hārayamāṇaḥ punar ālayam āgamya kṣaṇa-katipayaṁ mātaram ānandya tām anu vindamānaś candra-śālikāṁ viśramāya śrayamāṇaḥ punar sarveṣām atiharṣaṁ vavarṣa | prasvāpya ca taṁ ca taṁ ca sā ca sā ca mātā paritaḥ parijana-kumārān sannidhāpya gṛha-vyavahārāya bṛhad-dhāma jagāma |

[27] tad evaṁ dina-katipaye parama-ramaṇena gamita-samaye sa tu nṛśaṁsaḥ kaṁsa-nāmā yathārha-varṇa-kṛta-varṇanataḥ samākīrṇa-tat-tad-vṛndāvanāgamanādi-vṛttāntaḥ svāntaś cintayāmāsa—

[28] hanta, satyatā-sāreṇa devyā vacanānusāreṇa nanda-gopa-ḍimbhatā-dambha eva sa ko’pi gopitaḥ sambhāvyate, yena nūtanāvayavenāpi duḥsaha-mahasaḥ pūtanādayaḥ sahasā gāmbhīryāvṛttena vīryātiśayenālambhanīyatāṁ lambhitāḥ | trasyati ca tasya nāma-dhāma-vaśān mama hṛdayam | tasmād asau chalata evotkalanīyaḥ | hanta, chalān apy uttaram uttaram atiriktaṁ yuktam eva te prayuktavantaḥ | tathāpi kadarthitī-bhūya vyarthī-bhūtāḥ iti vicārya, punar api taṁ praṇidhiṁ sannidhiṁ nikāyyataḥ samānāyya papraccha, aye, tvayedam apy avakalitaṁ, jātau kasyāṁ tasyādaraḥ sneha-bharaś ca paramaḥ parāmṛśyate?

[29] sa covāca—deva, go-vatseṣu tad-utsekaḥ pratīyate |

[30] kaṁsa uvāca—samyag gamyatāṁ nijam eva harmyam | punaś cānyam uvāca—ākāryatāṁ purataḥ sa vatsāsuraḥ | sa ca śacī-pater api klamanaḥ | sa-sambhrama-vikrama-kramatayā tenānīya samarpitaḥ pānīya-lavavad drava-pravaṇatāvastha eva tasthau | tena ca sambandhatām āśaṁsan pāṁśu-saṅghaval labdha-dhvaṁsaḥ kaṁsas tūpāṁśu taṁ sutam iva śaśaṁsa, vatsa vatsāsura, gaccha nandasya vrajam | gatvā ca vatsāṁś cārayataḥ kumārayatas tat-kumārasya sadeśam āsādya nijaṁ vatsa-veśam utpādya tasyāpakāram ārabhasva |

[31] tataḥ sa ca, yathājñāpayanti rājñām ājñāpakāḥ iti tad-vacanānupathātmā tat pratiśāsanād atrāsam eva tatrājagāma | yatra svacche vatsa-krīḍana-nāmani yāmuna-kacche tad-vidha-māraka-karmā vraja-rāja-janmā vatsān mānayan nayana-viṣayaṁ viṣa-dharam iva taṁ cakāra |

[32] atha matsaratas tata itaḥ saratas tasya gandhānusandhānataḥ kṛtsnān khaṭa-deśam aṭataḥ śakṛtkarīn vyagraṁ paśyataḥ paśyann agrajaṁ vrajarāja-tanūjanū rahaḥ sa-vyājaṁ vyajahāra, bṛhad-bhrātaḥ, prātar anāyātaḥ paricīyate vā ko’yam upatoyaṁ pratīyate vatsaḥ?

[33] rāma uvāca—bhrātar, nahi nahi |

[34] kṛṣṇa uvāca—nirūpyatām |

[35] rāma uvāca—bhīṣaṇa-prakṛtir iva pratīyate |

[36] kṛṣṇa uvāca—pūrvaja, pūrva-devo’yam |

[37] rāma uvāca—satyam, yasmād asmāsu vatseṣu cākasmād adṛṣṭijādṛṣṭir asya dṛśyate |

[38] kṛṣṇa uvāca—yadi bhavad-ādiṣṭaṁ syāt tarhy etaṁ diṣṭāntam āsādayāmi |

[39] rāma uvāca—lokataḥ kalaṅkataḥ śaṅke |

[40] kṛṣṇa uvāca—maraṇe ditya-patyatā param āgatya pratyakṣī-bhaviṣyaty asya | tataḥ ko’pi nāpavadeta |

[41] rāmaḥ saharṣam uvāca—dviṣantapa, sacchalam etaṁ sacchalam eva mandaṁ mandam abhyavaskanda |

[42] atha śrīvatsa-vakṣāś ca vatsān anyāṁś cucukāreṇa sannidhānaḥ kaṇṭha-gaṇḍa-piciṇḍādau kaṇḍūm apanayamānaḥ, sarvataḥ krīḍan gāyan parva tanvann ivāsīt | 

[43] tatas tasyāpi labdha-chidraṁ-manyasya, kūṭa-mayyā sva-kaṇḍūti-vighaṭanecchayā nikaṭam aṭatas, tad akarkaśa-mudrayā sahasā tān hitvā taṁ sa-puccha-pādaṁ gṛhītvā bhramayāmāsa |

	yāvacchaḥ parivartanaṁ bhramayatā vatsasya cakre’munā

	tāvacchaḥ pratipat kramān niragamad rūpāntaraṁ cāgamat |

	krīḍāyāḥ phala-pātanārtham iva ca kṣipte kapitthopari

	jñātṛtvaṁ naṭavat kalāṁ ca pṛthukās te tasya śaślāghire ||10|| [śārdūla]

	atha devaiḥ prasūnāni vṛṣṭāni hasitāni ca |

	na nāsayā na ca dṛśā bhinnatāṁ netum īśire ||11|| [anuṣṭubh]

[44] tad anu ca parihāsa-bhāsamāna-hāsaṁ divya-sabhāsadas tad idam avadaṁś ca, nūnam etad eva deva-vairi-vairiṇas tātparyaṁ paryavasyati |

	vayaṁ gāṁ gopālāḥ paricinumahe tad-dviṣam api

	praticchanne rūpe’py anumiti-nidāna-vyatikarāt |

	ato re re vatsākṛti-suraripo mad-vidha-karāt

	kathaṁ te mokṣaḥ syād iha laṣasi cet pretya bhavatu ||12|| iti | [śikhariṇī]

tad evaṁ—

	tau vatsād api rakṣantau sarvaṁ lokaṁ rarakṣatuḥ |

	yad-arthaṁ prātarāśādi yasmin daitya-vadhādi ca ||13|| [anuṣṭubh]

[45] tataś ca tad-dine’pi śrī-kṛṣṇa-rāmayoḥ svadhāma-samāgamanaṁ jātam, kintu tad-vṛttam aniṣṭam iti tad-iṣṭa-gaṇaḥ sarva evāvariṣṭa | tac ca, na jāne kiṁ-vadantī kiṁvadantī syād, iti sacintībhūya | 

kaṁsas tu tasmād vatsapād api vatsāsura-nirvāsanam apasarpa-mukhād viṣam iva karṇa-randhra-sparśa-mātreṇāntaḥ sambhūya bhṛśaṁ dṛśau nimīlayāmāsa | tena daśamīm iva daśāṁ prāpitaḥ | sa tu mantribhiḥ kathañcid bahir avadhāpitaḥ sārdham eva tair idam acāru vicārayāmāsa, hanta sambhāvitā dambhānvitā bahavaḥ prasthāpitāḥ, na tu tair bhadraṁ kiñcid api sañcitam | teṣāṁ dhīpsā-vīpsā hi na hīpsāṁ trātavatī, pratyuta tān eva psātavatī | tataḥ kiṁ kurmaḥ?

[46] mantriṇa ūcuḥ, deva, kevalaṁ bakam atra balam avalambāmahe, yatas tajjātāv eva dambha-sambhārā gambhīrāyante |

[47] kaṁsa uvāca—āṁ āṁ, mama suhṛttamaḥ sa eva kevalas tatra prasthāpanāya sthāpyatām ity ānāyya tathādiṣṭaḥ sad-aniṣṭaḥ sa duṣṭaḥ kaṁsa-puṣṭaḥ samprati baka-sthala-nāmānaṁ nāndīśvara-giri-samīpa-dhāmānam upasarasaṁ pradeśaṁ bhāvi-kṛṣṇa-praveśam adhigamyābhigamya giri-śṛṅga-bhramārambhaṁ dambhaṁ dadhamānas tasthau | yatra tulya-paryāyatayā dambha eva gahvarāyate sma |

[48] tadā ca śrī-gopāla-valitā gopāla-bālā go-bālān pālayantaḥ pānīyaṁ pāyayantaḥ kūlam anusthāpayantaḥ svayam api payaḥ-pānam ayantaḥ parasparaṁ snapayantaḥ samutthāya ca kalāpayantaś cikrīḍuḥ | kalāpayantaś ca puṣpāharaṇāya parataḥ pracāram āceruḥ, tam ācarantaś ca taṁ bakam īkṣāmāsur utprekṣāmāsuś ca: aho, girir ayaṁ dūrata eva kutaḥ? puras tasya śṛṅgam | tataḥ sadya evādaḥ śata-manyunā manyunā śata-koṭi-troṭitam iti ghaṭate | punar nicāyya ca procuḥ, nedaṁ giri-śṛṅgaṁ saṅgacchate, kintu jantu-viśeṣaḥ so’yaṁ mantum iva cikīrṣann amitaśīrṣaṁ vartate, yata ugram-paśyatayā kharatā-cañcu-cuñcutayā ca baka iva parāmṛśyate |

[49] śrī-kṛṣṇa uvāca—

	ākārāt pakṣitulyaḥ syād vyāpārān na ca pakṣivat |

	bakaḥ kiṁ navakaḥ sākṣāt kūṭavat sthitir īkṣyate? ||14|| [anuṣṭubh]

[50] atra tatra jigamiṣann eva samiṣa-śliṣṭatāviśiṣṭaṁ kūṭa-śabdaṁ paṭhitavān | [51] atha samuddaṇḍa-daṇḍa-varaṇḍa-sakhi-maṇḍala-maṇḍitaḥ puṇḍarīka-locanas taṁ jānann apy ajānann iva tasya tuṇḍa-sannidhim eva gamane’vadhiñcakāra | sparśa-viṣa-viṣadhara-viśeṣa-kumāraḥ kautukātireka-vaśād bhekasyeva |

[52] tataś ca gaṇḍūpadaṁ manyamānaḥ sa ca maṇḍūka iva kuṇḍali-pogaṇḍaṁ taṁ nijagāra, na tu kiñcit kuñcayitum api śaśāka | kintu hanta, hanta, sphūrtiṁ prati santama-sadharmaṇā tena karmaṇā śrī-rāma-dāmādīn prāṇair vikalitāṁ kalayāmāsa |

	sva-bhrātṛ-vīryaṁ januṣā vidann api

		pralamba-kārir baka-ceṣṭite’rditaḥ |

	bhaiṣmīkṛte tasya gatau yathaiva sa

		premā hi sarvaṅgila-bhāvam ṛcchati ||15|| [upajāti 12]

[53] atha bakaḥ sva-kaṇṭhāvaṭe kṛpīṭa-yonivat kapaṭa-tejaskaṁ taṁ jhaṭity ujjagāra | tataś ca, so’yaṁ mama hṛdayam abhrākṣīd iti vibhāvya punas tan nigaraṇa-yogyaṁ nādrākṣīt, kintu tataḥ parāṅ-mukhaḥ sa punar baka iva mūrkhaḥ sura-śātrava-bakas tejo-mātra-gātratayāvagatam api taṁ troṭi-koṭibhyāṁ troṭayitum udayuṅkta | [54] sa tu śauṭīrya-koṭīśvaras tat-troṭī karābhyāṁ vighaṭayaṁs taṁ sa-pāṭavaṁ pāṭayāmāsa, bhīmo jarāsandham iva, bālo vīraṇam iva vā |

	yadā murāriṁ nijagāra kahvas 

tadā sakhāyaḥ sabalā mumūrcchuḥ |

	udgīrṇavān yarhi tadānvacetan 

svabhāva-jaṁ prema parān apekṣi ||16|| [upajāti 11]

[55] yatra vṛndārakā dārakāś ca kramān mumudire | yathā—

	bakāsure vatsasurāri-ghātinā  

hate surā nartana-vādya-vartanāḥ |

	te nandanād apy atisetutāṁ gatā 

mallyādyam ullūya mudā varīvṛṣuḥ ||17|| [upajāti 12]

[56] śrī-kṛṣṇābhiprāyam utprekṣamāṇāḥ sādbhutaṁ prekṣamāṇā bakam upajahasuś ca | yathā—

	prasārayaṁs tvaṁ grasanāya cañcuṁ 

sāhāyakaṁ tatra mayāpy akāri |

	vidīrṇam āsīd yadi sarvam aṅgaṁ 

mamāsti doṣaḥ kva nu mūḍha kahva? ||18|| [upajāti 11]

tatra ca—

	yasmin bakāsyād udite’pi te’rbhakā 

	jijīvur asmin milite bakāntake |

	teṣv aśru-kampa-svara-bhaṅga-saṅgataṁ 

	vaivarṇyam ṛcchet kim u varṇanīyatām ||19|| [upajāti 12]

[57] atha sarve samaya-vyagratayā śīghram eva tasmin sarasi militvā snātvā taṁ pradeśaṁ hitvā kṛṣṇaṁ gṛhītvā gṛhāya pratasthire |

	kṛta-gṛhāgamanā vraja-bālakās 

tad akhilaṁ khalu vṛttam avarṇayan |

	baka-khagasya tathākṛtitā 

tathā śiśu-kṛtā mṛtir evam abhūd iti ||20|| [drutavilambitā]

	tad-vārtā-yugalena gokula-bhuvāṁ dagdhaṁ ca siktaṁ ca yat

	pratyaṅgaṁ tad idaṁ layāya bhavitety evaṁ janaiḥ śaṅkitam |

	paścāt pratyuta romaharṣam adadhād yat tat tu yuktaṁ parā

	vārtā tatra varāmṛtād api parā tair evam āsvādyata ||21|| [śārdūla]

[58] tataś ca te sarve samudvignam uditāḥ samuditā vitrāsānanda-nispandaṁ śrīman-nanda-mandira-jana-vṛndam anuvindamānāḥ śrī-govinda-vadanāravindam asra-sanditāḥ sandarīdṛśya parāmṛśya ca bakāntānām aśāntānāṁ maraṇe kāraṇaṁ parasparam ūcuḥ—

	asya bālasya kiṁ pūrvaṁ kim apūrvaṁ vrajeśituḥ |

	kim arthaṁ vā pūrvam āgas te cakrus te hatā yataḥ ||22|| [anuṣṭubh]

[59] tad evaṁ prapañce’vatīrṇānām api śrīman-nandādīnāṁ tad-varṇanānandād adīnānāṁ prapañca-dharmeṇa saṅkīrṇatāṁ na varṇayāmāsuḥ | ūcuś ca śrī-bādarāyaṇi-caraṇāḥ—

	iti nandādayo gopāḥ kṛṣṇa-rāma-kathāṁ mudā |

	kurvanto ramamānāś ca nāvindan bhava-vedanām || [bhā.pu. 10.11.58] iti |

[60] tad etad baka-nirgranthanam ugram ugrasena-duṣputraḥ śrotreṇāpīya vyagra-cetā babhūva, bhāvayāmāsa ca—hanta, sarva eva māyātiriktatā-prayoktāras tatra riktī-kṛtāḥ | sarvaṁ lumpantas te culumpāmāsire ca | tarhi vyomābhidhāna-dānava-mātram atra pātraṁ paśyāmaḥ | [61] sarva-māyā-maya-maya-tanayaḥ prakhyāta-bala-valayaḥ sa hi mahīyān iti padmāvatī-jaraṭha-jaṭhara-janmā saṁmānanayā tam ānāyya tat-kāryāya paryāpayāmāsa |

[62] sa cāgamya vyoma-nāmā kṛta-vyomāvalambatayā nyakṣeṇa vīkṣamāṇaḥ kāmyakāraṇya-dharaṇī-dhara-sannidhānataḥ samam atyarbhaka-vṛndenātyarbhakatayā nirvrīḍa-krīḍā-sandarbhaṁ śrī-yaśodā-garbha-jātaṁ śrī-rohiṇy-arbhakaṁ vinā samāyātaṁ dadarśa vimamarśa ca—

[63] ete khalu bhoḥ dāsyāḥ-putra ! caurasya-kula ! paśyato-hara ! devānāṁ priya ! iti parasparaṁ sambodhayantaḥ krīḍanti | te caite meṣa-tat-poṣaka-tan-moṣakāyamāṇā ramamāṇā lakṣyante | yatra ca meṣā moṣyamāṇā api na bhāṣante | poṣakāś ca teṣāṁ bahalānāṁ sambhālanāya durbalāyante, moṣakās tu nirghoṣatayā pracchannam evāgacchanti | ayaṁ tu tat-poṣakāyamāṇaḥ śyāma-dhāmā kumāraḥ prabhākara-sahasra-prabhāva-bhāvitatayā nāsmad-vidha-sannidheya-sannidhānas tarkyate | tathāpy asmākam ayam evāvasaro varo nāvaro varaṇīyatām anusarati | atra hi tasya niravadhānasya bahiś-cara-prāṇa-tulāṁ valamānā bālakā vinaivārtiṁ hartavyā bhaveyuḥ | tato vyagrībhūtaḥ so’yam agrīyaś ca vinā vigrahaṁ grahītavyatām ṛcchet, sāmikṛtaṁ tu na svāmine rociṣyate | tad etad vicārayaṁś cora-vad-ācāra-gopa-dāraka-prakāras tadīya-niviḍa-krīḍāyāṁ praviveśa | praviśya ca, niviḍa-kānana-kṛta-praveśatayā poṣakābhiniveśam atikrāmatas tān moṣāyamānān kramaśaś catuḥ-pañcāvaśeṣam apakramayāmāsa | apakramyāpakramya ca giri-guhāyāṁ nigūhayamānaḥ punaḥ punar ayamānaḥ peśaskaritānusārī prastarāstaraṇatas tad-dvāram āvavāra |

[64] etaj jñātvā nirjarāri-prahārī śiṣṭān kaṣṭantaṁ harantaṁ kumārān vyagrī-bhūtaḥ siṁhavad grāma-siṁhaṁ vidrutyārād agrahīn nyagrahīc ca |

	svāṅga-vyaṅgāt spaṣṭa-bhūmiṣṭhamānaṁ 

		kṛṣṭā ḍimbhāṁs taṁ tataḥ kṣauṇī-pṛṣṭhe |

	āpātyātha prāṇa-vartmaṇi rundhan

		vyagrī-kṛtyālambhya-kalpaṁ cakāra ||23|| [śālinī]

[65] tad evaṁ saṁhata-saṁhananam apy etaṁ niḥsandhi-bandhanaṁ visṛjya tat-pada-paddhatiṁ saṁsṛjya tad-gupti-dvāram anusasāra | tataś ca,

	sadyo nirbhidyāpidhānaṁ guhāyās

		tatrāviśya dyotam āviścakāra |

	tasyās teṣāṁ cārbhakāṇāṁ samantād

		ātmālābhād yat tamas taj jahāra ||24|| [śālinī]

	yeṣāṁ duḥkhaṁ tad-guhā-garta-rodhe

		tadvan nāsīd yadvad etad-viyoge |

	dṛṣṭvākasmād enam ete bakāriṁ

		prāṇān prāntākarṣaṇenaiva jagmuḥ ||25|| [śālinī]

	sarve tasmād utthitā rodanārtās

		tadvad ārtaṁ kṛṣṇam ahnāya cakruḥ |

	so’pi kṣmābhṛt tat-pratidhvāna-dambhāt

		krandann āsīd ity amībhir vyabhāvi ||26|| [śālinī]

	tasmāt kṛṣṭās tena taṁ veṣṭayantaḥ

		śaśvat tasya spṛṣṭito naṣṭa-duḥkhāḥ |

	dṛṣṭvā dviṣṭa-prāṇam atyanta-bhīṣmaṁ

		vyomaṁ hṛṣṭā mitra-goṣṭhīm upeyuḥ ||27|| [śālinī]

	atha parimilitair vicitra-mitrair

		bhuvi divi deva-gaṇais tadopalambhyaḥ |

	apahṛti-caritaṁ nija-kramāt taiḥ

		kathitam asau kalayan vraje viveśa ||28|| [puṣpitāgrā]

[66] atra vyomaṁ diṣṭānta-daṣṭaṁ dṛṣṭvā kusuma-vṛṣṭi-kṛdbhir dānava-dveṣṭṛbhir ayaṁ śrī-kṛṣṇābhiprāyaḥ spaṣṭaṁ parāmṛṣṭaḥ—

	krīḍāyām atra corāṇāṁ śvāsa-rodho vidhīyate |

	vyomas tvaṁ vyomatāṁ prāptas tasmāc cet karavāṇi kim? ||29|| [anuṣṭubh]

[67] atha kathakaḥ kathā-samāpanam uvāca,

	īdṛk kautukavān putras tava gopa-narādhipa |

	vatsādi-trayam āninye līlayā yas tu pañcatām ||30|| [anuṣṭubh]

[68] tad evam amī sākṣād iva vyoma-vadham anubhūya bhūyasā sukhena vilasan-mukhena lalitā gṛhāya calitā babhūvuḥ |

iti śrī-śrī-gopāla-campūm anu

vatsāsurādy-utsādanaṁ nāma

daśamaṁ pūraṇam

 ||10||

(11)



        7. 
athaikādaśaṁ pūraṇam


12. 
agha-brahmāgha-mocanam
[1] atha pūrvavat prabhātataḥ prabhātāyāṁ sabhāyāṁ madhukaṇṭhaḥ sotkaṇṭham uvāca—

[2] tad evaṁ pūrvavad eva devana-kutukataḥ pūrvadeva-mārayoḥ kumārayor anayoḥ kaumāram ativṛtta-kalpam āsīt | [3] yau khalu,

	śubhra-śyāma-rucī rucīm akurutāṁ paugaṇḍa-lakṣmī-kṛte

	cāpalyena muner api sma kurutaś cittaṁ milac-cāpalam |

	nānā-krīḍita-mādhurī-vara-kalā śikṣā-kalāpaṁ gatau

	veṇūdgāna-sudhāṁ sudhāṁśu-vadanāv ātatya cikrīḍatuḥ ||1||  [śārdūla]

[4] atha kadācid atiprātar agrato jāgrato nija-vihārato jagad eva pātuḥ śrī-rāma-bhrātur yādṛcchikīyam icchā jātā | prātar-bhojanam apy adya nirjana-vana eva yojanīyam iti |  tataś ca kṛta-prātaḥ-kriyas tat-prārthanāya racita-mātṛ-priyas tad-anujñayā gacchan śṛṅga-rava-sañjñayā sāgrajaṁ sakhi-vrajaṁ jāgarayāmāsa |  jhaṭiti cāṭitvā śṛṅgāṭaka-madhyam adhyāsya kṣaṇa-katipayaṁ tat pratīkṣaṇaṁ pratīkṣaṇaṁ vyāpārayāmāsa | [5] śayyotthāyāṁ vidrutya militeṣu savayaḥ-sama-vāyeṣu rāmam āgamayitum ūrdhvaṁ vartamānas tan-mānavena vārtānuvartayāmāse | 

[6] yathā ca provāca tad vācikam asau—hanta bhoḥ, kṛṣṇa, tvayā saha krīḍā-tṛṣṇag apy ahaṁ viruddha-vidhinā niruddha evāsmi, yad akasmāt kasmād api puru-kulajanmā man-mātulaḥ paramātula-nirbandhān mām avalokayitum āgamya harmya eva sthāvara-sādharmyam āsāditavān asti |  adya ca tavātīva prātar ātta-jāgaratayā samīhita-viśeṣam ūhitavān asmi |  tasmād bhavatā yā līlā bhāvayituṁ bhāvitā, sāvaśyaṁ bhāvayitavyā |  navyārambhe viṣkambhaḥ khalv apratibaddha-siddhi-sambhāvanāṁ stambhayati iti |

[7] atha varṇyamāṇaṁ tad ākarṇya sa ca kamala-savarṇatā-vilasad-ākarṇa-locanaḥ pratipanna-krīḍā-rocanaḥ sakhīn uvāca—bhavatu |  bhavanta eva sva-sva-bhavanād vihaṅgikāyāṁ kācam āyojya bhojya-bhakta-bhakta-niyojyajanaṁ prayojya tat tad upayojyam ānāyya vanāya gamanāya tvarayantu | asmaj-jananī ca bhavyānāṁ bhājana-bhṛta-bhojana-dravyāṇāṁ drutam eva sajjana-vargeṇāsmabhyaṁ visarjanam arjayiṣyati iti nijehite tathā vihite, hitepsu-bālaka-samudāya-mudām udāra-ceṣṭaḥ puraskṛta-vatsa-cayeṣṭaḥ kānanaṁ praviṣṭavān |  yatra ca vatsa-pāla-bālakāḥ pratighasraṁ sahasraśa eva tena miśratayā viśrūyante |  teṣāṁ vatsāś cāyuta-prayuta-niyutādi-saṅkhyā-yutā varṇyante |  kṛṣṇa-vatsānāṁ saṅkhyā punar asaṅkhya-sañjñā saṅgīyate |  tataś ca—

	āpūrṇa-śṛṅga-muralī-niyutaṁ savatsa-

		yūthāyutāravam udīrita-hūti-miśram |

	kṛṣṇaś calann atha vanāya balasya cittaṁ

		lolaṁ cakāra jagatā saha kautukāya ||2|| [vasantatilaka]

[8] atha gahanaṁ gāhamānā maṇi-jāta-rūpābhyāṁ suṣṭhu jāta-rūpā api bālāḥ phala-pravālādibhir alaṅkṛtam ātmānaṁ kṛtavantaḥ, yathā nikāyye duryāca-kāca-guñjā-puñjam apy upayuñjate sma |  nahi vilāsa-bahulatākulānām idaṁ na tat tulam iti vicāraḥ sañcarati |  kārpaṇyam eva khalu paṇyaṁ gaṇyatāṁ nayati, vilāsitā punar dṛśyatām eva parāmṛśya hṛṣyatīti |

[9] atha te śikyitānna-pātrāṇi vṛkṣa-śākhāsv avalambita-gātrāṇi vidhāya kṛṣṇa-bhrū-bhaṅga-taraṅga-saṅgata-raṅgatayā cāpalya-viśeṣaṁ śleṣayāmāsuḥ | 

	muṣṇanto’nyo’nya-śikyādīn jñātān ārāc ca cikṣipuḥ |

	tatratyāś ca punar dūrād hasantaś ca punar daduḥ || [bhā.pu. 10.12 |5] iti |

[10] tatra cauryādikaṁ, yathā:

	yaṣṭy-āder narmaṇāsann apaharaṇa-karā ye hṛta-svās tathā ye

	dūre ye kṣepakā ye pratiharaṇa-kṛtas te ca te cāśu sarve |

	śrī-kṛṣṇa-bhrū-vidhūti-pratilava-laghutā-śāli-tat-tad-vilāsaiḥ

	pratyekaṁ svīya-yogyaṁ nigamanam avidus tatra naivānyad anyat ||3|| [sragdharā]

[11] tad evam eva saṁyogād yathā tad-eka-sukha-yoga eva teṣāṁ bhogas tathā viyogād api, yathā:

	yadi dūraṁ gataḥ kṛṣṇo vana-śobhekṣaṇāya tam |

	ahaṁ pūrvam ahaṁ pūrvam iti saṁspṛśya remire ||[bhā.pu. 10.12 |6] iti |

[12] asya cārthaḥ samasya darśyate |  tatra sparśanaṁ, yathā—

	vatsebhyaḥ preṣya sarvāṁ sakhitatim aghajid vīkṣituṁ vanya-lakṣmīṁ

	dūre’gād kṛṣṭa-dṛṣṭiḥ kramaśa iha tadā sā nivṛttā vidūrāt |

	saurabhyāghrāṇa-netrā madhupa-kula-tulā saṅghaśas taṁ dravantī

	spṛṣṭvāham-pūrvikāyām aham-ahamikayā pṛcchatī cānananda || [sragdharā]

[13] ramaṇaṁ yathā—

	mitho’pi snigdha-bhāvānāṁ kṛṣṇa-kautuka-dattaye |

	āhopuruṣikā teṣām āloki spardhanām iva ||5|| [anuṣṭubh]

	jagur eke veṇunā tat-pracchādana-parāḥ pare |

	vādayanto viṣāṇāni hāsayāmāsur acyutam ||6|| [anuṣṭubh]

	vyañjayantas tatra kecit pūrveṣāṁ grāmya-rītitām |

	tān nivārya svayaṁ bhṛṅgair jagus tadvat pikaiḥ pare ||7|| [anuṣṭubh]

	gopālānāṁ javaḥ ślāghyo gānādyaṁ bhikṣutā-param |

	itthaṁ kecid vyañjayantaḥ pakṣi-cchāyena dudruvuḥ ||8|| [anuṣṭubh]

	ke’pi sarvānukartṛtva-sva-guṇādhikya-sūcakāḥ |

	haṁsa-kahva-mayūrāṇāṁ goṣṭhī-madhyaṁ prapedire ||9|| [anuṣṭubh]

	kecid vāṁśa-naṭīṁ vidyām ātmano vyañjituṁ mudā |

	viḍambitaiḥ kīśa-ḍimbaiḥ saha śākhāsu babhramuḥ ||10|| [anuṣṭubh]

	tatra sarva-kaniṣṭhās tu sva-niṣṭhā-mātra-tat-parāḥ |

	sākaṁ bhekair vilaṅghantaḥ saritaḥ srava-samplutāḥ ||11|| [anuṣṭubh]

	vihasantaḥ praticchāyāṁ śapantaś ca pratisvanān | [bhā.pu. 10.12.10]

	hasantaḥ kṛṣṇa-santoṣaṁ lasantaḥ santataṁ daduḥ ||12|| [anuṣṭubh]

	kartuṁ pratidhvanau śāpaṁ pratibimbe viḍambanam |

	nudan bālān mudaṁ lebhe pratiśāpādito hariḥ ||13|| [anuṣṭubh]

	eṣā gatir māyika-dṛg-vimohanī 

		jñātātmanāṁ bhaktimatāṁ ca dūragā |

	yāsādito kṛṣṇam anuvrajārbhakair 

		iti sphuṭaṁ śrī-śuka-deva-niścitiḥ ||14|| [upajāti 12]

[14] tad evaṁ līlām anyām api titaṁsati kaṁsa-dviṣi dīvyatsu ca sarva-kalā-vidvatsu visaraj-jāleṣu vatsa-pāleṣu bakī-bakayor anujaḥ kaścid agha-nāmā danujas tad-vartmani vartate sma, jyotir-maṇḍaleṣu pracaṇḍa-kāla-jalada iva | yaṁ khalu kaṁsaḥ śaśaṁsa—aye, madīya-mahā-sahāya! vismayam apahāya śrūyatām |  tvam ajagara-bhāvena sadā jāgara-rahita eva śāśayyamānatā-niṣṭhaṁ tiṣṭhan na jānāsīti hi tvaṁ jāgarayāmāsiṣe |

[15] agha uvāca—jagadīśa, kāmam ādiśyatām |

[16] atha devakī-vivāha-gatāha-nabhaḥ-sabhya-vāṇīm ārabhya sarva-kathā-śaṁsana-pūrvakaṁ kaṁsa uvāca—tad evaṁ pratyekaṁ nūtana-nūtanārabdha-miṣa-viṣa-maya-pūtanādiṣu dhūta-phala-prayāsāliṣu sarvaṅgila-līlatayā bhavān adyānavadya-gatiḥ |  iha ca rāvaṇasya kumbha ity ardhoktam aśakuna-bhiyācchādya, pūrveṣāṁ pūrva-devānāṁ vṛtra iva ity api pratyākhyāyedam ākhyat—dhruvaṁ dhruvasyeva tava cātra bhrātra-mitra-niryātanam avaśya-vaśyatām arhati iti |

[17] tad evaṁ bhavya-prasavyam apy upalabhya sphuṭam asabhyatayā śīghram asau baka-bhrātṛkaḥ kṛṣṇa-bhrātṛkāṇāṁ teṣāṁ purataḥ pracaran pracura-tarāṅgam uraṅgam arūpam āsthāya sthitaḥ |  kintv athāsau tathāsīd yathātma-pathādhikṛta-prathā-calatayā prathayāmāse |  narmaṇā nāga-dharmatām upadiśadbhir amībhir ūce ca—

	udyad-garatayā jāgrad vartmany ajagaraḥ puraḥ |

	samagraṁ grasitā tasmād asmān yadi bakiṣyati ||15|| [anuṣṭubh]

[18] tad etad abhidhāya śrī-kṛṣṇa-mukha-kamalaṁ nidhyāya, bāḍhaṁ kara-tāḍanāl lasanto hasanto mahā-giri-guhāntarvat tad-vaktrāntaraṁ praviviśur, jyotir-valayaḥ paścimācalam iva, yato mayūkhavat samagrā  vatsāś ca tad-vartmāyacchanti sma; yatra niṣiṣitsann api śrīvatsa-lakṣmā nāvasaram avāpa, kintu bhāvi-nija-līlā-niścalatayā vismayam āpa, paścāt-tāpam āpad apy asau yena hi teṣāṁ vartmāpy anuvartamānas tatra praviveśa, nīhāra-kujjhaṭikā-ghaṭita-tamaś-cakravāle pracaṇḍa-martaṇḍa-maṇḍalam iva; [19] yatra murāri-prabhāvācaturāḥ surāḥ surārayaś ca muhur ārād ārād api hanta-hanta-kāraṁ cakruḥ; yatra ca teṣām ubhayeṣāṁ tat-tad-varṇataḥ samānam ānana-kula-yugalaṁ tat-tad-varṇataḥ kramād bhayaṁ vijayam udbhāvayāmāsa | 

[20] baka-ceṣṭām anutiṣṭhatas tasya tu pāpiṣṭhasya kaṇṭhe so’yam akuṇṭha-dhāmā kṛṣṇa-nāmā vraja-nṛpa-tapaḥ-pratāpa-maya-yogamāyā-sahāyatayā keśi-praveśi-sva-bhuja-divya-bhujaṅgamavad vavṛdhe | [21] sa tu jāta-śvāsa-rodhaḥ parityakta-bodhaś ca kṣaṇa-katipayam āsīt |  tad-ūrdhvaṁ pāṭita-mūrdhānaṁ prāṇam apahāya pūtanā-śamayituḥ saṅgataḥ pūtaḥ pūtanā-bhrātur ātmā nitya-nūtanāṁ sad-gatim avāptum asya bahir āgamanaṁ pratīkṣate sma |

[22] sa śrīvatsa-vatsas tu tam antar hatya vatsa-vatsapān mūrcchitān amṛta-vṛṣṭi-maya-dṛṣṭi-pracāreṇa sañcarita-cetanān ācarann amībhiḥ samaṁ gamana-vartmanā tasmān nirjagāma svar-bhānu-mukhād amṛta-bhānur iva |

[23] tataś ca himācalād gāṅga-pravāhānām iva teṣāṁ pravahe jāte tasyātma-jyotir ajitasyāṅga-saṅghān niḥsajjad eva jagaj-janena dṛdaśe caṇḍa-jyotir-jyotiṣi jyotir iva |

[24] yatra brahma-puraḥsarāḥ surāḥ sura-vartmani purataḥ sthitāḥ sura-taru-puṣpa-stavaka-vṛṣṭibhiḥ stava-kṛta-saṁstava-tauryatrikādi-prastāva-sṛṣṭibhiḥ stava-nīyaṁ vrajarāja-tanūjaṁ pūjayāmāsur, upajahasur apy aghāsuram |

	mama sparśa-mātrād bhavaj-jñāti-mātraṁ

		vinaśyaty akasmāt tamas tejaso vā |

	idaṁ jñātavān apy aghākhyāsura tvaṁ

		kathaṁ mām ayāsīr itīvāha kṛṣṇaḥ ||16|| [bhujaṅgaprayātā]

athavā,

	sarvāṁs tvaṁ kharva-koṭīḥ paśu-paśupa-śiśūn grastavān mām tathāpi

	grastaṁ nirmātum aiṣīr iti sukhadatayā prāpam antas tvadīyam |

	saṅkocād gantum icchan bahir atha bhujaga prāṇa-vargas tavāddhā

	man-nirbandho’pi mūrdhnaḥ sphuṭana-kṛtitayā dhig gataḥ kiṁ vidadhyām? ||17||

								[sragdharā] ity evam |

[25] tataś ca tasmāt kalita-gaṇatayā taruni-cayād ācita-kācita-divya-dīdivitayā cāticapalaṁ calitasya tasya kācanātidūrā bhūr āyata-vana-kalāpa-vimalāpasaro-varāntaratayā varāpy avaratām āsasāda | [26] yām upasādya ca sadyaḥ sukha-vikasita-mukha-paṅkajaḥ padma-locanaḥ svaṁ rocanaṁ vacana-gocaram ācacāra |  yathā—

	bhāsvan-maho yoga-vikāsa-hṛd-gata-

		prabhāmbujātaṁ madhusūdana-prabham |

	paśyantu mitrāṇi sujīvanālayaṁ

		mahan-manas-tulyataraṁ sarovaram ||18|| [upajāti 12]

	eṣā vanālī sarasī tathā mitho 

		guṇena puṣṭā guṇitena sarvadā |

	ādyā rasena dvaya-pūraṇī yataḥ

		prasūna-saurabhya-śatena puṣpate ||19|| [upajāti 12]

	sphurati pulinam acchaṁ komalaṁ bālukābhiḥ

		kusuma-phala-vana-kṣmā-prāvṛtaṁ sūkṣma-dūrvam |

	yad iha mṛga-janānāṁ vṛkṣa-lakṣālayānām

		upa vimala-jalāntaṁ bhāti śayyāyamānam ||20|| [mālinī]

	atra bhoktavyam asmābhir divārūḍhaṁ kṣudhārditāḥ |

	vatsāḥ samīpe’paḥ pītvā carantu śanakais tṛṇam ||[bhā.pu. 10.13 |6]

[27] atha samaṁ bhūmisthitaṁ saṁyujya bhojana-jananārthaṁ racita-majjaneṣu kṛta-mithaḥ-sajjaneṣu teṣu suhṛj-janeṣu prathamatas tāvad evaṁ jātam |

	

kṛṣṇaṁ madhye labdhavantaḥ sakhāyaḥ

		sarvaṁ tat tad vismarantaḥ sva-duḥkham |

	tat-kāntīnāṁ santataṁ pātu-kāmās

		tasthur yadvat pūrṇa-candraṁ cakorāḥ ||21|| [śālinī]

[28] tataś ca tat-pālana-tṛṣṇena kṛṣṇena yatnena yojitabhojaneṣu savayojaneṣu kācid anyā śobhā dhanyāṁ tāṁ vanyāṁ śobhayāmāsa, yathā:

	antarāntara-milad-valayānāṁ

		valgu bālya-vayasām adhimadhyam |

	sarvato’bhimukhatāṁ harir āgāl

		līlayābhramad apūrva-naṭābhaḥ ||22|| [svāgatā]

	vibhrad-veṇuṁ jaṭhara-paṭayoḥ śṛṅga-vetre ca kakṣe

		vāme pāṇau masṛṇa-kavalaṁ vyañjanāny aṅgalīṣu |

	tiṣṭhan madhye priya-savayasāṁ hāsayan hāsitas tair

		divye loke kalayati mudā bhuktavān bāla-kṛṣṇaḥ ||23|| [mandākrāntā]

[29] tad evaṁ paramotsva-rateṣu teṣu vatsāḥ kaccha-deśād anaccha-tārṇa-pradeśaṁ praviśya pracchannā babhūvuḥ | [30] pracchanneṣu ca teṣu vicchinna-bhojana-ratīr mitra-tatīḥ svasthayan tad-avastha eva svayaṁ nīrandhra-vanāvanīdhra-madhyam adhyāsitān avīdhra-durga-mārgān vicitya kṛtakṛtyatā-rāhityaṁ pratītya ca nivṛtya tatra ca mitra-vargān aparicitya vaicittya-vaśād ubhayān api sabhayān matvā vicikitsan vicikāya |  kāya-kleśataḥ keśavaḥ so’yaṁ kintayā cintayāmāsa ca,

	aho, mātṝṇāṁ yac chiśu-kulam asubhyo’pi dayitaṁ

		sthitiṁ vatsatvena prasajati tathā vatsapatayā |

	tad etan mat-prāṇa-pratikṛti-śarīraṁ kva nu gataṁ

		yad arthaṁ duṣṭāher jaṭharam aviśaṁ hā viṣamayam ||24|| [śikhariṇī]

[31] tad etad aguṇa-guṇa-guṇagaṇa-nidhānasya  tasya niravadhānam api na citram adhyasyati | [32] eṣa hi prema-maya-līlāveśa-vaśyatām āpannaḥ kadācid avaśyaṁ paśyann apaśyann iva bhavati |  tadā hi sadya evedaṁ pratyapadyata |  āṁ brahmaṇaḥ khalv idaṁ karma |  mama punar etāvantaṁ kālaṁ sañjaṅghanya-māna-sakhi-saṅgha-praṇayāsaṅga-vaśāl laṅghita-jñānatayā na tad-anusandhānaṁ jātam |  na ca tena virodhitayedam ācaritam, kintu mayi prema-sthema-saṁhitasya tasya vraja-hitasya samprati mad-vaibhavaṁ prati viśeṣa-vīkṣā-pratīkṣā jātety evam evācaritam |  yata eva khalu māyā-vaibhavatas tad ananya-sthāna-sthitaṁ-manyam evānyatra vanya-bhūmāv ākṛṣya punas tatraiva puline pratikṛṣya tat-tad-vṛndam anenāgopāyi, tato na virodhi-buddhir asau |  virodhiṣu mad-buddhi-vīryayor nidrāgame’pi jāgarukatā kalitā |  tato vayaṁ bhakte tasmin narma-karmaṭhatām eva ghaṭayiṣyāmaḥ |  tatra ca prāyaḥ śrīmat-pitṛ-caraṇābhiprāya-mayatayā yā mama yogamāyā sāhāyakam āyāti |  yadi tām eva samprati cāvalambeya, tadā svayam eva tat-tad-rūpatāṁ labheya |  nānyad dhi mad-dhitānāṁ teṣāṁ sāmyaṁ bhajed iti—[33] yena ca śatānandasya vrajānandasya ca mandatā-mandatāṁ vindeta, tad evaṁ cintayann eva, saha-suhṛl-loka-śokaṁ cintayāmāsa, hanta, hanta, kathaṁ tān māṁ vinā tāntān vinā samayaṁ gamayiṣyāmi? iti |  tataś ca,

	yasya yasya ca śucā guṇa-rūpaṁ 

		cintayann abhajata svatayātha |

	tasya suṣṭhu dhuta-bhedatayā’sau

		jajñivān prayatanaṁ vyatiricya ||25|| [svāgatā] 

[34] iti tathānusandhāya svatas tat-tad-bālavatsādi-rūpāṇi sandhāya sarva-samādhāna-nirbandhāya dināntaravad eva vrajāgamana-devanena gehaṁ gehaṁ praveśam āsīnas tāṁ sandhyām abandhyāṁ cakāra | [35] tan-mātaras tu dināntarād apy antaraṅgataram ānandaṁ vindanti sma |  tathā hi,

	sute gopeśvaryā nija-nija-suta-pratyaya-mudā

		tathā tan-mitratva-sphuraṇa-sukha-lakṣmyā dvi-guṇitam |

	purāvad vātsalyaṁ vraja-pura-purandhrīr vidadhatīs

		tadīyā saṁsiddhir yad adhinuta tad bhāti tad iva ||26|| [śikhariṇī]

	yadyapy eka-svarūpā vraja-nṛpati-sutasyāpare bāla-vatsā

	jātās tarhy apy amī tat-pratima-padam adhus tatra nety eva yuktam |

	tad-rūpaṁ tad-guṇālis tad-amita-vihṛtiś cāśrayaḥ khalv amīṣāṁ

	tasyāpi svasya citra-sthiti-kṛd iti yatas tatra tatrābhyadhāyi ||27|| [sragdharā]

[36] tad evaṁ hāna-prāyasya tasya hāyanasya pūraṇāya pañcaṣāṇy ahāni yadā hīnāni, tadā tu kṛṣṇa-viṣayaka-sneha-jātīya-sneham anu sva-para-tat-paratāyās teṣu bālādiṣu samyag avagamyamānatayā rāmo’pi vismitya tena saha praśnottare vinimitya viniścitya ca sthitavān, kintu teṣāṁ sakhīnām akhilānāṁ vipralambha-lambhita-kaṣṭena nijānuje ruṣṭatayā pañcaṣāṇy ahāni tena saha vanaṁ nājighāya |  

brahmā tu tatra guptam āgataḥ śrī-kṛṣṇena tarkyate sma, yathā—

	yasmād eti paraiti paśyati puraḥ paścāt tathā  pārśvataḥ

	svātmānaṁ paritaḥ stṛṇoty anupadaṁ sambhrāmyati bhrāmyati |

	loptrā loptrasa-vatsa-vatsapa-gaṇaṁ sandigdham ālokate

	tasmān me pratibhāty asāv anudiśaṁ vaktraṁ dadhat stenakaḥ ||28|| [śārdūla]

[37] atha brahmā teṣām arvācīnānāṁ prācīnānāṁ ca bālādīnāṁ rūpādibhiḥ parasparam abhedam ākalayya cetasāścaryam ācarya cārvācaḥ parivindan, sarvato’py atidṛṣṭa-mahiṣṭhatā-bhūyiṣṭhān dṛṣṭavān | [38]  brahmāṇaṁ paśyati śrīdāmādi-mitre tu sva-mitrāṇām evānayanecchā jāteti yadṛcchayā tad-anveṣaṇāvasthā prādurbhūtā, sāmpratikāś cāntarbhūtāḥ |

[39] tad evaṁ nānā-vaibhavam anubhavataḥ kamala-bhavasya traptatayānutaptatayā ca yā racitāvācīnatā, sā svayaṁ praṇāmāya pariṇamati sma |  tatra ca,

	ekam ekam adhaḥ kṛtvā mukhaṁ tatra caturmukhaḥ |

	namann anya-mukhasyordhvī-bhāvāt pūrtiṁ jagāma na ||29|| [anuṣṭubh]

	yadyapi na naman mumude   vidhir ekāsyānavāg-bhāvāt |

	tadapi harer mukhacandrā-lokālopān mudaṁ lebhe ||30|| [upagīti]

[40] athāpakṛṣṭaṁ-manyaḥ sann ananya-gatitayā sumedhā vedhāḥ stavakeneva stavakeneṣṭavāṁś ca kṛṣṇam |  yatra ca caturbhir vaktrair ānuvāna iva nuvann asau sarva-mahān api yat kiñcid gokulānugatānugatim eva prati nijānumatim ātatāna |  yathā cāha sma—

	tad bhūri bhāgyam iha janma kimapy aṭavyāṁ

		yad gokule’pi katamāṅghri-rajo’bhiṣekam |

	yaj-jīvitaṁ tu nikhilaṁ bhagavān mukundas

		tv adyāpi yat-pada-rajaḥ śruti-mṛgyam eva || [bhā.pu. 10.14.34] iti |

[41] tad evaṁ vraja-mahi-mahima-kara-kara-nikara-jaḍī-bhūtā vayaṁ nopapatti-pratyāsattiṁ labhāmaha ity alam ativistareṇa |

[42] atha snigdhakaṇṭha uvāca—śrīmad-vraja-yuvarājena tatra kim uktam?

[43] madhukaṇṭhaḥ sa-smitam uvāca—na kim api, kintu tatra stuti-samaye tāvat |

	govindaḥ smitam atanot stuvānam enam

		dṛṣṭvā yat kim api dadarśa tatra citram |

	ekasmin vadati caturmukhe hi tasmiṁś

		catvāro dadhati rutīr iti bhramaḥ syāt ||31|| [praharṣiṇī]

[44] stuty-uttara-kālatas tu,

	vayaṁ gopāś cārthavanto brahmā ca tvam anarthavān |

	brūmas tvāṁ kim itīvāyam avadan smitam ātanot ||32|| [anuṣṭubh]

[45] snigdhakaṇṭha uvāca—parisedhaty api vedhasi kiṁ kiñcid apy uktam?

[46] madhukaṇṭha uvāca—stava-paryāvasāne khalu nija-rūpa-rūpatayā sarva-paryāptimadbhir api paścād āvirbhūtavadbhir bālādibhiḥ paritoṣa-poṣam amanyamānaḥ sa dhanyaḥ svajana-prema-jitaḥ śrīmān ajitas tān vraja-bālādīn evānetuṁ yadā vāñchām ānañca, tadāñjali-bandha-vyañjitāṁ sañjñām anu samanujñāṁ yācamānaṁ viriñciṁ khalv evaṁ lambhita-tad-upālambha-narma-smitam anujñāpayāmāsa—yadi tatra-bhavatām ājñā vijñāyate, tadā tān pūrvam evānusaṁhitān sannihitān ānayāmi iti |

[47] tataś ca viriñciḥ kiñcin namra-niṭilatā-ghaṭita-muni-vrata-sunirūpita-nija-durnītitayānujñāyāḥ karma-kartṛtvaṁ vyaktīkurvan, bhakti-bharāsakti-pṛktīkṛta-pulaka-saṅkulatayā svāparādha-maya-bādhā-vyakulatayā ca triḥ parikramya bahuśaḥ praṇamya ca nija-harmyam eva jagāma |  

[48] śrī-kṛṣṇaś ca manasi tasyāparādhaṁ manāg apy anāgamayann āgamayamānaḥ prāg-diṣṭa-sadiṣṭa-dveṣa-veśa-kriyānatikrami-kramatayāvasthitāṁs tān vatsāṁs tat-sadṛg-avasthair vatsa-pālair melayāmāsa | [49] tathaiva hi teṣāṁ kāla-deśa-viparyayā paryālocanāya druhiṇa-devena sneha-dehany anavadya-vidyeyam udbhāvitā |  etad evoktam—

	tato’nujñāpya bhagavān sva-bhuvaṁ prāg-avasthitān |

	vatsān pulinam āninye yathā pūrva-sakhaṁ svakam || [bhā.pu. 10.14.42] iti |

[50] atha te,

	ūcuś ca suhṛdaṁ kṛṣṇaṁ, svāgataṁ te’tiraṁhasā |

	naiko’py abhoji kavala, ehītaḥ sādhu bhujyatām || 

	tato hasan hṛṣīkeśo’bhyavahṛtya sahārbhakaiḥ |

	darśayaṁś carmājagaraṁ nyavartata vanād vrajam || [bhā.pu. 10.14.45-46] iti |

[51] carma cedam etāvantaṁ samayaṁ yathāvad eva yogamāyayāntardhāpitam iti gamyam |

[52] tataś ca saṁvatsara-prasara-vatsa-vatsapāla-bāla-viraha-virahān mahatānandena mahitas tair eva sahitaḥ saṁhita-sampad-vrajaṁ vrajaṁ praviśan, tat-tad-unmaryāda-vatsa-parāvartanāya nidiśan, pūrva-pūrvato’py apūrvaṁ parva parvati sma |  tathā hy uktam—

	barha-prasūna-vana-dhātu-vicitritāṅgaḥ

		proddāma-veṇu-dala-śṛṅga-ravotsavāḍhyaḥ |

	vatsān gṛṇann anuga-gīta-pavitra-kīrtir

		gopī-dṛg-utsava-dṛśiḥ praviveśa goṣṭham || [bhā.pu. 10.14.47] iti |

[53] tataś ca pitṛ-sambandhibhir nanda-sūnur iti mātṛ-sambandhibhir yaśodā-sūnur iti tasya nāmānūdya, sadya eva siddham iti cirantanam api tac-caritaṁ jage |  tad yathā—

	nanda-tanūjanur adya vyālam | hatavān hṛtavān asmat-kālam || iti dhru ||

	adya yaśodā-sūnur vyālam | hatavān hṛtavān asmat-kālam || iti vā ||

	oṣṭhādharam iha jalada-taṭāliḥ | dambhāvalir api dantaka-pāliḥ ||

	śvāsa-bharaḥ kharadāvaja-vātaḥ | jihvā-yugam api vartma-nipātaḥ ||

	ity utprekṣitatama-vividhāṅgān | vyatihāsān ācarataḥ sāṅgān ||

	ahim anv ahitāṁ kalpayamānān | girir iti taṁ viśataḥ kṛta-mānān ||

	tad-udara-madhya-kṛtābhyanuveśān | nija-virahādi-vimūrcchita-veśān ||

	sneha-bharād atha svena sametān | svaka-netrāmṛta-vṛṣṭi-sacetān ||

	tasmād bahir atha niṣkāsitavān | punar iha nikhilaṁ bata darśitavān ||

	prāṇād adhikaḥ so’yaṁ prāṇān | rakṣann asmān kurute trāṇān ||33|| [mātrā-samaka]

[54] iti śrutvā ca te vrajasthāś cintayāmāsuḥ, sādhu-ghātukānāṁ pātukānām āmīṣāṁ katham iva jātu kāmāḥ sidhyeyuḥ? iti |

[55] tad evaṁ siddhe, sukhānubiddhe teṣāṁ same samāgame prātas tu bṛhad-bhrātaram anugamya praṇaya-maya-ramya-roṣam anunīya dīyamāna-vismayatayā tān ānīya tena caikatra praṇīya śrīvatsa-vatsaḥ pūrvavad eva vatsa-pālanam ārebhe |

[56] atha punar madhukaṇṭhaḥ samāpanāya sa-vismayam ivāha sma—

	īdṛśas tanayo jātas tava goṣṭhādhināyaka |

	brahmāṇḍa-grāmaṇīr yasya brahmāpi grāmaṇīr iva ||34|| [anuṣṭubh]

[57] tad evaṁ kathakayoḥ kathāṁ prathayitvā sabhyeṣu sākṣād iva kalita-tat-tat-keli-sandhayoḥ kṛtāñjali-bandhayos tad-dine’pi pūrvavad eva sarve gṛha-vartmani vartamānā nija-nija-spṛhaṇīyaṁ karma nirmimāṇā api tām eva līlāṁ bṛṁhitāṁ hṛdi jagṛhire |

iti śrī-śrī-gopāla-campūm anv 

agha-brahmāgha-mocanam nāma

ekādaśaṁ pūraṇam

 ||11||



(12)



        8. 
atha dvādaśaṁ pūraṇam


13. 
gocāraṇa-pracāraṇaṁ
[1] atha paredyavi ca kathā prathate sma, [2] yathā snigdhakaṇṭha uvāca—yadyapi kālenālpena [bhā.pu. 10.8.26] ityādi-rītyā varṣa-traya-traya-paryāyeṇa tayor vayo-gaṇanā nirṇītā, tathāpi kaumāraṁ tu varṣam ekam adhikam adhirūḍham, bāla-vatsānāṁ śrīvatsa-vatsasya ca mitho vatsara-viraha-mayānullāsena vyatīta-kṣaṇa-maya-saṁvatsara-kāla-bāla-vatsānurodhena vā tasya stabdhībhāvāt | [3] tatas tad-bhāvānugāmitayā rāmasya ca tathā vṛttaṁ sutarām eva vṛttam |  tad-anantaram akhaṇḍaṁ paugaṇḍaṁ tu varṣa-dvayenaivāpūryata, cirāl labdha-bandhu-saṁvāsena samyag ullāsena jhaṭiti kaiśora-ghaṭanāt |  tathā ca prathāṁ karavāma dhenuka-vadhāvama-dhāma-gamanānte |  tad evam eva saṅgacchate kālenālpena ityādi |

	tāvad evātmabhūr ātma-mānena truṭy-anehasā |

	purovad ābdaṁ krīḍantaṁ dadṛśe sakalaṁ harim ||[bhā.pu. 10.13.40] iti |  

tataś ca paugaṇḍa-vayaḥ-śritau [bhā.pu. 10.15.1] ityādi ca |

[4] atha prakṛtam anusarāmaḥ |  tad evaṁ viharatoḥ sarveṣāṁ mano harator anayoḥ pañcamaṁ varṣam añcat kaumārataḥ pāra-bhūtaṁ vayaḥ samayāñcakre |  yathā—

	aiṣamo’bhavad asau parut parāry 

		evam ādi nikhilair yadāgaṇi |

	hanta tarhi sahasā bakāntakaḥ

		prāpta-kānti vijahau kumāratām ||1|| [rathoddhatā]

	udgacchad-buddhi-śakti-prathama-ruci-jayi-śyāmatā-śubhratā-yuk

	kiñcid-vistīrṇa-vakṣaḥ-prabhṛti valayitāyāma-netrādi-gātram |

	keśaṁ veśaṁ ca pūrvād adhika-mitim ayat keli-śikṣā-pravīṇaṁ

	paugaṇḍaṁ prāg acaṇḍaṁ sphurad alam anayor māṁ didṛkṣuṁ karoti ||2|| [sragdharā]

[5] tadā ca kadācic chrī-vraja-rājñī sabhāntaḥ prātar āyātā śrīmad-abhinanda-patnī sayatnī-bhavantī tāṁ papraccha—yātaḥ kṛṣṇa-mātar, adya sadyaḥ prātar eva kutra vā bhavaj-jātaḥ prayātaḥ?

[6] vraja-rājñī tu sa-hāsam āha sma—hanta, tad etad vartamāna-samaya-paryantaṁ tasyodvartana-snāna-paridhāna-mayāni karmāṇi mayā nirmīyante sma |  samprati mad api lajjām āsajjan svaka-savayaḥ-sevaka-priyaḥ pṛthag eva kṛta-tat-kriyaḥ sa mā samayā samāyāti |  āgatya ca pratyahaṁ māṁ pitaraṁ yathā-yatham itaraṁ ca guru-janaṁ puru-gauraveṇa namaskāreṇa puraskaroti | [7] kiṁ ca, tad-avadhi yadā sandhyāyāṁ mayā dhyāyamānāgamanaṁ saha-vatsaḥ samāgacchati, tadā tad-upari vāri vāra-trayaṁ bhramayitvā pibantī bhavāmi sma |  samprati tu, sa-śapatham edhamāna-yatnavatā tat-pratiṣedhatā tena mama hastau vihastau kriyete |  evam eva rauhiṇeyaś ca iti |  tad etad arvācīnaṁ tad-varṇanam apūrvatayākarṇya tan-mukhaṁ nirvarṇya sarvā hasanti sma | [8] sā punar uvāca—tad etad abālyam iva ca tasyāsamaya-mayatvād bālyam eva matvā sukham upalabhāmahe, anena tu duḥkhākriyāmahe |

[9] sarvāḥ sāśaṅkam ūcuḥ—hanta, kiṁ tat?

[10] sā prāha—svayam acirād eva gavāṁ vicāram antarā cicārayiṣitaṁ yat |

[11] sarvā ūcuḥ—nātrāpy anyathā manyasva |  gopa-kula-tilakāyamāna-bālakānāṁ sa eṣa eva svabhāvaḥ sarvatra nābhāvam āsīdati |  kim uta teṣv api parama-citra-caritrasya tasya iti |

[12] atha vraja-rājasya sadasy api tasya vṛttam idaṁ vṛttam āsīt |  yathāha sma sa-smitaṁ samāsannau sannanda-nandanau nandita-samājaḥ śrīman-nanda-rājaḥ—bhoḥ āyuṣmantāv, adya-jāta iva yuṣmad-bhrātṛ-jātaḥ sa yathā samprati yuvāṁ prati vartate, na tathā mām iti lakṣyate |  yataḥ kiñcit saṅkucita-vilocanena mām avalocayann ālocyate |  yuvābhyāṁ saha tu madhura-vārtāṁ vartayann eva dṛśyate |

[13] sannanda uvāca—sāmpratam evedaṁ, yataḥ sāmprataṁ tatra-bhavatā tatra śikṣā-maya-vīkṣā gāmbhīryam ācaryate |  āvābhyāṁ tu kaumāra-kālīne’pi tasminn atiśālīne vidheyatayā paryālocituṁ na pāryate | [14] pāśya paśya

	prathamaṁ namam iha mātaram   atha pitaraṁ tvāṁ tathaivāsmān |

	pratyūṣaḥ pratisuhṛdaṁ   sat-kurute’sāv atīva bālye’pi ||3|| [udgīti]

[15] atha kramāgateṣu vatsalatayā samāna-mateṣu tad-ākarṇanārtham akiñcidvādiṣu śrīmad-upanandābhinandādiṣu tad-varṇyamānam anya-mukhād ākarṇya sānanda-vikasita-manda-hasita-bhrājiṣu punaḥ sannanda-nandanau prati śrī-vraja-rāja uvāca—bhavantāv ekāntam anubhavantāv anugamya tau ramya-kātarākṣi-prāntāv asakṛt prātar ārabhya prārthitavantāv iva hyaḥ pūrve’hni samantād bhrātarāv atidūrād adṛkṣātām |  tat kim ucyatām?

[16] nandana uvāca—tadānīm eveti kiṁ vaktavyam?  kintu cirād eva tayos tad abhirucitam upacitam asti |  saṅkucita-bhāvābhyām āvābhyāṁ tu bhavatsu na śrāvitam |

[17] vrajarāja uvāca—kiṁ tat?

[18] sannandaḥ sasmitam uvāca—svayam eva gavāṁ sevanam iti yat |

[19] upananda uvāca—kim ūcatus tau?

[20] sannanda uvāca—āvayoḥ prathama-vayo’tītayos tāta-caraṇānāṁ svayaṁ gocāraṇam anācāratām ācarati iti |

[21] tad etad varṇyamānam ākarṇya tayor mukhaṁ nirvarṇya sa-vismayaṁ tūṣṇīmbhūṣṇutayā virājamāne vrajeśāne sarve’pi tam ūcuḥ—yadyapy adya-jātāv iva sujātāv amū, tathāpi kramaṁ vinā buddhi-niṣkramasya bala-saṁvalanasya ca sad-bhāvād asmākaṁ vismāyakāv eva bhavataḥ |  itas tu na vismāyakau bhavatas tapaḥ-prabhāva eva khalv evaṁ bhāvam āvahatīti |  na khalu tat-tat-khalānāṁ yat parimalanaṁ jātam, tatra sahāyatānāṁ sahāyatā kācid api paricitā |  tasmān maṅgalam eva saṅgataṁ bhaviṣyati iti |

[22] atha tadā kadācin nija-gṛhiṇyāpi saha rahasi śrī-vraja-rājasya sa eṣa prastāva-viśeṣa āsīt—yatra ca tau putra-prema-yantritatayā tad etan mantritavantau, paśyāmaḥ samaya-viśeṣam iti |

[23] tadā ca dina-katipayānantaraṁ sabhāyāṁ bhāsamānāyāṁ śrī-vraja-rājasya vailakṣyam ālakṣya sarve’narvācīna-gopā mitho nirīkṣya hasanti sma | [24] tatra ca śrī-vraja-rāje kathaṁ katham? iti sa-smitam uktavati vadanti sma, yad asmābhir akasmād vismāyanam anubhūtam, tad eva bhavadbhir apīti sambhāvyate |

[25] vraja-rāja uvāca—kathyatāṁ tāvat tathyaṁ bhavadbhiḥ |

[26] sarva ūcuḥ—yadyapi cirata evedaṁ caritam, tathāpi bhavatāpi gocaritena gocaritenātīva racitam, yat khalu sarvaṁ go-jātam na tu bhavaj-jātam antarā padam api padaḥ pradadāti |  kathañcit tenaivāgrāvasthitenādya tāḥ prasthāpitāḥ santi |

[27] vrajarāja uvāca—tad idam akasmāt kathaṁ jātam?

[28] sarva ūcuḥ—bhavat-putraḥ kutracid yatra snehaṁ vyañjayati, tatra sarvatra caivaṁ dṛśyate |

[29] vraja-rāja uvāca—tarhi kim agarhitam arhitaṁ syāt?

[30] sarva ūcuḥ—yatra gaty-antaraṁ nāsti, tat khalv anantaram eva vidhātuṁ yuktam |  yat tu tatra-bhavantas tatra bhītāyante, tat punar vatsa-pālane’pi na tucchāyate |  kintu bhavat-tapa eva pratapati pratīpān iti pratīyate |  tasmād bhavatād bhavatām anujñā, yā paramparayāpi paraṁ param apy amaṅgalaṁ tāra-yiṣyati |

[31] athedam ākarṇya nirvarṇanata eva jñāpitānujñā-nija-samāje śrīman-nanda-rāje sarvānumati-labdhānandaḥ śrīmān upanandaḥ prathita-samajñān samaya-jñān jijñāsayāmāsa |  tair api budha-śravaṇa-sukha-prada-maṅgala-śravaṇa-saṅgata-budha-śravaṇa-viśiṣṭhāyām abahula-bāhulāṣṭamyāṁ bahulā-pālanaṁ bahulam etad iṣṭam ity ādiṣṭam | [32] śrīman-nandādayaś ca sarve dundubhi-nirghoṣeṇa ghoṣe tasmin nirviśeṣam ahas-tritayam ahamahamikayā mahaḥ pracārayantas, tad-vatsa-cāraṇa-bṛhad-utsavam apy aticarantas tat samācaranti sma |

	ekasyaikasya ced vaktur vaktrāṇi syuḥ sadāyutam |

	tadā tad vaktum icchantu yady āyuḥ sarvadāyutam ||4|| [anuṣṭubh]

[33] dig-darśanaṁ tu yathā,

	gopālocita-navya-veṣa-valanai rakṣā-vidhānair dvijādy-

	āśībhiḥ sudināha-labhya-racanair vrajyārha-nīrājanaiḥ |

	saṅgānānvita-vādya-nṛtya-nikaraiḥ śaśvaj-jayādy-āravaiḥ

	śrīmān gopa-mahendra-sūnur agamad rāmeṇa dhenūr anu ||5|| [śārdūlavikrīḍita]

[34] tad anu gati-rītir itīva ca gantavyā—vādya-gīta-maṅgala-parītaṁ purodhasaḥ purodhāya dhenūḥ sannidhāya tāś ca pādyādibhir arcitā vidhāya madhura-grāsais tāsāṁ samagrāṇāṁ tṛptim ādhāya tāsu nati-prabhṛtibhir mānam upadhāya punaś ca pradāna-dakṣiṇābhiḥ purohitādīn akṣīṇānandān sandhāya, śrīmat-pitṛ-caraṇādīn mañjulāñjali-valitam agrato nidhāya sthitavati sāgraje tasminn avaraje, śrīmāṁs tat-pitā vrajarājas tāvan maṇi-maya-lakuṭiṁ tat-kare ghaṭayāmāsa |  śrīmatī tan-mātā ca vraja-rājñī bhāle tilakaṁ nidadhe, nidhāya ca sā—

	rāma prāg asya paścād bhava subala yuvāṁ śrīla dāman sudāman

	doḥ pārśva-sthau bhavetaṁ diśi vidiśi pare santu cātmīya-bandhoḥ |

	itthaṁ haste vidhṛtya pratiśiśu diśatī tatra kṛṣṇasya mātā

	tat-tat-karmādhikāra-śriyam api dadatī netra-nīrair asikta ||6|| [sragdharā]

[35] atha rohiṇī-bṛṁhita-śuci-sampad-upananda-gṛhiṇī-saṁhita-mahita-mahilābhiḥ sahitaṁ yathāyathaṁ saṅgamite nānā-maṅgale, bhuvi divi ca mahā-maha-bahala-kuśala-kutūhalam anu, mātaraṁ pitaraṁ kāṁścid anyāṁś ca namaskṛtya, kṛta-kṛtyatayā jihi-jihi-kāreṇeritāś ca gāvaḥ svābhimukham eva sthitā na prasthitavatya ity anupapattyā pratyāsannān gurūn parāvartya, tāsām purata eva sa-bala-sakhaḥ sa prasthitavān |  prasthitavati ca tatra śyāma-varṇe tarṇakāgrimatā-nirvarṇaneneva mandaṁ mandaṁ gacchantaṁ gāvas tam anvagacchan |

[36] tad evaṁ śrī-kṛṣṇa-rāmāv etāv atha svānugamana-kamana-manaskān janān kathaṁ katham api tataḥ pathaḥ ślathayitvā, svātmānam api tal-locana-śṛṅkhalā-mocanān mocayitvā, sakhibhir apy akhila-vilambi-lalitair nava-gopa-mahasopavalitaiḥ saha sahasā hasantau lasantau cārāya madhye madhye stabdha-nikhila-gavīkau labdha-mano-gavīkau suvalita-calitaṁ govardhana-diśam uddiśya calataḥ sma |

[37] yatra gāvaḥ saṅketita-svarādi-viśeṣeṇaiva mithaḥ saṅkīrṇā vikīrṇāś ca bhavanti sma, na tu daṇḍenopaghātaṁ viśīrṇāḥ kriyante sma |  yatra ca sakhiṣu tābhyāṁ saha parasparaṁ maṇḍayanteṣu nandayanteṣu krīḍā-janayanteṣu ca parama-kautukam āvirbhavati sma |

[38] tad etan nirvarṇya devair varṇitaṁ yathā—

	pratyekaṁ gāva etā bahir api ca hareḥ prāṇa-rūpā yad āsāṁ

	śaśvat tṛptau ca tṛptiṁ kṣudhi ca kalayati kṣud-vikāraṁ sa eṣaḥ |

	ānīyānīya caitā nijahṛdi vidadhad ghrāṇa-saukhyaṁ dadhānaḥ

	śliṣyann uccair vicinvann aśanam upadadat pālayan svena bhāti ||7|| [sragdharā]

	usrāṇāṁ prāṇa-sāmyaṁ vahati harir amūs taṁ vinā rikta-cittāś

	citra-prāyāḥ samantād yad iha vana-tati-śrī-nibhā visphuranti |

	tal-lābhād ghrāṇa-dṛṣṭi-śravaṇa-sarasana-sparśa-yogād valante

	kintu syāc citram etad bahir upavalitaṁ teṣu taṁ svādayanti ||8|| [sragdharā]

	āhūtaṁ kurute hariḥ sakhi-janaṁ, so’py enam evaṁ tathā

	vakti śliṣyati jighrati prahasati skandhaṁ spṛśan karṣati |

	āstāṁ tac ca mahādbhutaṁ śṛṇuta bho yady antaraṁ tarkyate

	naivātmā pṛthag asya tasya ca bhaved ity eva vijñāyate ||9|| [śārdūlavikrīḍitam]

	vadati sakhi-samūhaḥ kṛṣṇa-rāmāv itīdaṁ

		kvacid api vinimāya prāha tat tac ca yuktam |

	kalayata yad imāv apy ātmanaḥ sthāna eva

		sphuṭam iha vidadhāte yan mithas tatra tatra ||10|| [mālinī]

[39] atha tad evaṁ ca sthite, pūrvata eva tadīya-vimala-parimala-mādhurī-dhārā-nandita-vidūraga-vṛndāvana-sthira-cara-jīvāvalībhir jīvātutayājīvyamānau, samprati tu sarvā eva tā devatā-pūrvāḥ paramāpūrva-darśana-sparśanādibhir labdha-parvaṇaḥ kurvāte sma | [40] yāḥ khalu sarvātiyāyi-sukha-dāyitayānyeṣām api puṇyāya puṇya-phalāya naipuṇyam āseduḥ | [41] tatraiva ca sarva-sukha-śaṁsinī vaṁśī sarvam ātmānaṁ ca kṛtārthatāṁ prāpitavatī |  yataḥ—

	na tad vanaṁ yan na vihāra-maṅgalaṁ

		nāyaṁ vihāraḥ śubha-gīta-bhṛn na yaḥ |

	gītaṁ na tad yan na hi vaṁśīkākṛtaṁ

		vaṁśī na sā kṛṣṇa-mukhānugā na yā ||11|| [upajāti 12]

[42] tad-dine tu kāntaḥ so’yaṁ vṛttāntaḥ karṇāntaḥ kriyatām—

	udīrṇa-muralīkalaḥ sva-guṇa-gātṛ-gopāvṛtir

		balena sahitaḥ sphurad-vividha-mādhurī-vistṛtiḥ |

	rasārdram aniśa-smitaṁ tad-atihārda-bhājāṁ gavāṁ

		hitaṁ svajana-cittavad vanam athāviśan mādhavaḥ ||12|| [pṛthvī]

[43] sa ca nitānta-priya-jana-bhānaḥ kānanāntaḥ-sāra-sarasa-gandha-sarasa-sugandha-gandha-vāha-vāhita-nava-pallava-pāṇibhiḥ sphuran-madhura-sakhi-tatiṁ madhupatim āliṅgann utasaṅga-saṅginaṁ vidhāya, svānuvrata-madhuvrata-khaga-mṛga-mañju-guñjitādi-vyañjanayā khelitum iva protsāhayāmāsa |

[44] tataś ca kautuka-viśeṣa-lambhanāya vraja-rāja-tanūjaḥ sa-smitam īkṣamāṇaḥ sa-vismayavad utprekṣamāṇaś ca nijāgrajaṁ prati sādara-narma-gandha-prabandhi-vana-varṇanaṁ nirmame, yathā—

	nūnaṁ bhavān viśva-patir namanti yad

		baliṁ gṛhītvā taravaḥ padaṁ tava |

	paśya prasūnādi-śatena tan nata-

		pravāla-śākhā-śikhayā spṛśanti te ||13|| [upajāti 12]

	tvaṁ rājase deva vane’tra sāmprataṁ

		vayaṁ na paśyāma tathāpi tāmasāḥ |

	itīva cakṣuṣmati janma-lambhanaṁ

		vṛkṣā vṛṇānāś caraṇaṁ tavāśritāḥ ||14|| [upajāti 12]

gāyanti tvāṁ ṣaṭpadāś cānuyāntaḥ 

		śrī-rohiṇyāḥ putram antarhitaṁ ca |

	itthaṁ mitrāṇy āhur ūhe’ham evaṁ

		sarveśas tvaṁ na tv amī san-munīśāḥ ||15|| [śālinī]

	suramyaṁ nṛtyanti pramada-śikhinaḥ sneha-valitaṁ

		hariṇyaḥ paśyanti sphuṭa-mṛdu-kalaṁ bibhrati pikāḥ |

	naṭā rāmāḥ sūkta-prapaṭhana-vidaḥ kānana-sadām

		amī dhanyā yasmād vidadhati tavārād atithitām ||16|| [śikhariṇī]

	aṅghrisparśair dharitrīgiritṛṇasaritas te nakhaśreṇilekha-

	śrīmac-citrair vicitra-druma-samudayaga-dyota-vīrud-vibhedāḥ |

	snigdhekṣābhiś ca dhanyā mṛga-vihaga-gaṇā vakṣasaḥ saṅga-lābhād

	eṣā tatrāpi gopī-vratatir atitarāṁ yat-spṛhā sāpi lakṣmīḥ ||17|| [sragdharā]

	pitṛvyān me kṣatrād avataraṇam āptaḥ sa tu bhavān

	pitur gopeśasyātmaja-padam agād dharma-vidhinā |

	atas tvaṁ gopīnāṁ pariṇayanam āptāsi tad iyaṁ 

	latā gopī-nāmnī tava hṛdaya-lagnā prathayati ||18|| [śikhariṇī]

[45] athāgrajaś cānuja-vācam amṛtam ivācamya smitam ācarann uvāca—bhavādṛśa eva tādṛśa-guṇa-gaṇa-bhāg īśvaraḥ katham anyaṁ tatra gaṇyaṁ karoti? iti |

[46] tad evam akhila-sakhibhiḥ saha hasan narmaṇā teṣāṁ śarma sphuṭam uttambhayan, śrīmad-vṛndāvana-vana-śobhām api svam iva tān upalambhayan, paśūn api mānasa-gaṅgā-rodhāṁsi lambhayan svayam apy ayam atitarāṁ reme |  tac ca prātyahika-prāyam evaṁ prathayiṣyāmaḥ |  yathā—

	ramate rāmaṁ paritaḥ kṛṣṇaḥ | sakhi-gaṇa-gīta-guṇeṣu sa-tṛṣṇaḥ ||

	anugāyati pika-ṣaṭpada-gānam | parijalpati śuka-haṁsa-samānam ||

	evaṁ cakra-cakora-bakādi | anurauti sphuṭa-hāsa-vivādi ||

	dvīpi-mukhārpita-bhīti paśūnām | rutim iva sṛjati bhayāya śiśūnām ||

	pakṣi-mṛgādikam aharahar acalam | viracita-nāmabhir āha ca sakalam ||

	bhramati sakhā yadi tasmin ko’pi | karṣati vihasan paṇam amuto’pi ||

	dūraga-paśum āhvayati ca nāmnā | kṛta-go-gopa-manorama-sāmnā ||

	gavyāhūtau śikhināṁ hūtiḥ | jātā yad asau ghana-ruti-bhūtiḥ ||

	vyatiyuñjāno bhrātrā sva-karam | śaṁsati hasati sakhī-hita-nikaram ||

	sakhibhir viśramayann ayam āryam | praṇayati tat-pada-lālana-kāryam ||

	sulalita-pallava-talpa-vidhānaḥ | suhṛd-ūru-sthira-mūrdha-nidhānaḥ ||

	keli-śramam anu kṛta-śayanehaḥ | puṇyatamair upavījita-deḥaḥ ||

	atra ca kair api lālita-caraṇaḥ | asmat-tṛṇ-mātrada-paricaraṇaḥ ||

	yaḥ snigdhānāṁ gāna-vinodaiḥ | nidrām itavān svara-kṛta-modaiḥ ||

	smaratāṁ tan naḥ kim api manaḥ-stham | samayaṁ sahate nānyāvastham ||

	vayam iha ke vā lubdhaṁ-manyāḥ | lubdhā yasmin śuka-mukha-dhanyāḥ ||19||

<p style="text-align: right">
 [mātrā-samaka]</p>


[47] tad evam eva valgu valayite līlā-valaye pūrvavan nilayād ākalitam iṣṭa-miṣṭānnādikaṁ rasanayā śliṣṭaṁ vidhāya, gavāṁ jālaṁ cālayan pālayan sāgraja-vraja-rāja-tanūjaḥ savayobhir āyatīgavam avasaram avagatya gotrā-mātrāṇāṁ tatiṁ śanair upavrajam anaiṣīt |  nītvā ca tārṇaka-vātsaka-bhedānāṁ tathā strī-gavīnāṁ tāsv apy upasāryāsandhinī-praṣṭhauhī-dhenu-baṣkayiṇī-gṛṣṭi-samāṁsamīnā-naicikī-kapilā-vaśā-gopati-prabhṛtīnāṁ tatra ca gaṅgādi-nāmnāṁ tathā puṅgavānāṁ teṣu cārṣabhya-damya-jāta-kakutpūrṇa-kakuj-jātokṣa-mahokṣa-vṛddhokṣa-yugya-prāsaṅgya-śākaṭa-praṣṭhavāṭ-pramukhānāṁ tatra ca haṁsādi-nāmnāṁ paraḥ-koṭīnāṁ kūṭān pṛthak pṛthag avīvasat |  tatra tatra ca nastitān api śivaka-baddhān acīkarat |

[48] tataś ca pūrva-pūrvasmād apy apūrvatayā maṅgala-vastu-nikara-karaiḥ puraskṛta-kṣiti-deva-nara-deva-puraḥsarair vrajavāsi-varair upavrajya nīrājya ca sapaśu-pāla-balaḥ sa gopālaḥ sadanaṁ sādaram āsādayāmāse |  prasādayāmāse ca sulalita-lālanayā janita-sukha-jananī-mukha-purandhrī-janena |

[49] atha kṣaṇa-mātraṁ tatra viśramya go-dohanāya nirgamya ramya-doha-pātra-sandohaṁ kiṅkara-nikara-karāhṛtaṁ vidhāya, gavās-thānīm abhinidhāya, mahā-mahima-gopa-samūham anukṛtopaveśaṁ śrī-vraja-nareśam anujñāpya vatsa-mocanam ājñāpya dhenuka-madhya-sthitaḥ svasti-vācanādi-praśastaṁ samasta-citta-mohanaṁ go-dohanaṁ nāma karma prathamaṁ nirmame |

[50] tatra ca gṛhān nirgamanaṁ yathā,

	hāṭaka-lakuṭi-pāṇir  maṇi-cita-niryoga-rājad-uṣṇīṣaḥ |

	jita-gajarāja-vilāsaḥ  sabalaḥ kṛṣṇo yayau goṣṭham ||20|| [āryā]

[51] dohanaṁ yathā,

	śrīmat-paṭṭa-vaṭānta-mauktika-lasan-niryoga-rājat-kacau

	gāḍhā-naddha-varāntarīya-rucibhiś citrādharāṅga-śriyau |

	ūrdhvajñū kṣiti-saṁhitāgra-caraṇau jānu-dvayāntaḥ-sthita-

	svarṇāmatra-dharau sitāsita-tanū dhenūr duhāte sma tau ||21|| [śārdūlavikrīḍita]

[52] tataś ca ghaṭodhnīnāṁ tāsāṁ nātidugdhānām api dugdhāni tu pracuraṁ dugdhāni vidhāya gavādi-sambhālanam anu gopān saṁvidhāya tāni ca pituḥ purastān nidhāya karābhyām añjaliṁ sandhāya sthitavantau santau, tena dūratas tadīya-turīya-kakṣā-pūrita-cāturī-nirīkṣaṇa-sukha-sthagitena bhūyo bhūyaś cāhūya savyāpasavyayor upaveśitau |  yatra ca—

	akṣṇā tasyāpasavyena savyaṁ tac cakṛṣe balāt |

	api savyenāpasavyaṁ rāmaṁ kṛṣṇaṁ didṛkṣuṇā ||22|| [anuṣṭubh]

kiṁ ca—

	eka-hetu-mayam eva locane dve ca bāṣpam aparatra vindataḥ |

	rāma-kṛṣṇa-yugapad-vilokane te tu gopa-nṛpater yathāyatham ||23|| [rathoddhatā]

tathā hi—

	savyam akṣi tanujād vrajeśitur 

		bhrātṛjāt punar asavyam asravat |

	yatra mānasam api svayaṁ dvidhā-

		bhidyatāśru-miṣam ity abudhyata ||24|| [rathoddhatā]

tataś ca—

	agrimān agrimān kurvann antyān antyān samaiḥ samam |

	so’bhito rāma-kṛṣṇābhyāṁ śobhito gṛham āyayau ||25|| [anuṣṭubh]

[53] tauryātrika-carya-paryākulatayeti śeṣaḥ |  

gṛham āgatya ca sarvām ātma-goṣṭhīṁ miṣṭānnādibhiḥ suṣṭhu tuṣṭām akārṣīt | [54] tataś cānanda-viśiṣṭeṣu visṛṣṭeṣu śiṣṭeṣu rāma-kṛṣṇau nija-nija-dhāma samāgamya ramyatama-śayyām adhiśayya mātṛbhyām upacaryamāṇau paricārakaiḥ paricaryamāṇau sukhaṁ nidadratuḥ | 

[55] atha snigdhakaṇṭhaḥ samāpana-digdhaṁ tad idaṁ vākyaṁ sāñjali vyānañja—

	īdṛśas tanayo jātas tava gopa-dharā-pate |

	ātmārāmāś ca yat-kīrtyā yānti drāg ātma-vismṛtim ||26|| [anuṣṭubh]

[56] atha śrīdāmādi-camatkāra-sāra-prada-prathanasya tad-etat-kathanasya śravaṇānte, saiveyaṁ līleti bhrānte, tata eva bahir vṛttita upaśānte goloka-dharitrī-kānte jane ca śreṇī-prānte, tau sūta-sutau yathāvad baddhāñjalitayāvasthitau cirata eva pūrva-pūrvavat prīti-dānena vāsaṁ prasthāpitau vidhāya te sarve yathāsvam āvāsādikam āsāditavantaḥ |

iti śrī-śrī-gopāla-campūm anu 

gocāraṇa-pracāraṇaṁ nāma 

dvādaśaṁ pūraṇam

 ||12 ||

(13)



        9. 
atha trayodaśaṁ pūraṇam


14. 
kāliya-dava-caṇḍatā-daṇḍanam
[1] atha pratiprātar iva śrīmad-vrajarāja-samāje virājamāne kathāṁ kathayituṁ samutkaṇṭho madhukaṇṭho nijāntaś cintayāmāsa—

[2] dhenu-cāraṇārambha-lambhaka-dine dhenukālambhaḥ khalu śrī-bādarāyaṇinā tadīya-cāraṇāvasara-sāmyānusāriṇā pūrvam eva varṇitaḥ | vastutas tu paugaṇḍa-prānta eva paṇḍayā nirṇītaḥ, tad-divasāvasāne veśma-praveśe kaiśorāṁśāveśa-varṇanāt | ataḥ śrī-parāśareṇāpi kāliya-damanānantar-āvasara eva so’yaṁ sāvasaraḥ kṛtaḥ | śrī-hari-vaṁśe ca spaṣṭam eva, damite sarparāje tu kṛṣṇena yamunā-hrade [2.13.1] ity uktvā dhenuka-vadhaḥ samārabdhaḥ | tad eva yuktyāpi vyaktī-bhavati | kārtika-vartamāna-śuklāṣṭamyāṁ gocāraṇārambha-sambhava-dinatayā pādme spaṣṭatayoktir dṛṣṭā | pakva-tāla-phala-kālo bhādra eva, tatra ca dhenuka-nirdhūnana-prasiddhiḥ | tasmāt kāliya-damanam eva prathamaṁ prathayiṣyāmaḥ iti |

[3] spaṣṭaṁ tv idam abhyācaṣṭa—

	kavayo ye bhuvi khyātās ta evākavayo matāḥ |

	sukham āyāsyatīty evaṁ suduḥkhaṁ varṇayanty amī ||1|| [anuṣṭubh]

iti tūṣṇīkām āsajya punar āha sma: athavā—

	sukhaṁ vā vīryaṁ vā tad iha paramaṁ yat pratimukhaṁ

		pratīpaṁ nirjityānavaratam atulyaṁ vijayate |

	kaviś ca śreyān sa sphurati khalu yas tad-vidhatayā

		sadā tat tad gāyann api na paritas tṛpyatitarām ||2|| [śikhariṇī]

[4] ataḥ kāliya-niryāpana-phalaṁ tad idaṁ vṛttam āpātataḥ suduḥsaham apy āyatyāṁ pratyāpta-bahula-sukha-sahacaratayā varṇanam evāsmābhir ākarṇanīyam eva ca yuṣmābhir iti yācitvā sa-kampam uvāca—

[5] tad evam arjunīṣu paryāg eva cirāya cāryamāṇāsu pari kāliyālaya-jalāśayāśayam eva calituṁ khalu śrī-balarāmaḥ samanujñāṁ kalayāñcakre, śrī-vrajeśvaryāḥ śikṣita-caryānugamāt | śrī-balāvarajasya tu tasya cirata evāvirataṁ tad didṛkṣā na kṣīṇāsīt | [6] bahalena kutūhalena, janmata eva durjana-tejasām asahanatāyām avikalena tejasvitā-balena ca |

[7] tad evaṁ sthite sadāvad eva kadāpi kṛṣṇāgra-janmanaḥ śravaṇākhyaṁ māsikaṁ

janmarkṣam atithivat prathitiṁ vraja-sadasi samāsasāda | tadā ca saṅkarṣaṇaḥ sa khalu harṣaṇa-maṅgala-snapanādy-āsaṅgataḥ sva-gṛha eva saṅgata āsīt | [8] tadā ca kāsāñcanābhinavānāṁ gavām atipratyāsanna-prasavānām avaśyam eva svāvanīyatayā vināpi taṁ vanīm anugata-sakhaḥ śrīdāma-sakhaḥ prasthitavān | kintu sambhojana-samaya-samayane samayaṁ vidhāya tadā ca labdhe vipralabdher avasare tad-itaraṁ prati yaḥ kāla-kūṭa-tulyaḥ kāla-kūṭas tan-maya-kālindīya-kāliya-hrada-haritam eva tvaritaṁ hari-sudhā-vāridhir avajagāhe |

[9] tatra gavām agresarā ye gopa-kumāra-varās, teṣu cānāśitaṅgavīna-navīna-vana-vibhāgāvakalana-kalita-bahala-kutūhala-jāta-rabhasataḥ kiñcid vilambam ālambamāneṣu nidāgha-drāghīyas tṛṣṇā-vyākulam agrima-gokulaṁ kāliya-viṣākulaṁ kṛṣṇā-jalaṁ pibati sma | pāna-mātrāc ca vicetanatayā nipapāta, kṣaṇatas te cāgre-sarās tad-avaloka-śoka-dharā deha-jihāsayā sahasā svayam api dhayantaḥ patanti sma | [10] iyaṁ punar yogamāyāyā evānapāyā gatiḥ, yā khalu khalānām utkalanāyāsambhavam api sambhāvayati |

[11] atha muhūrta-pūrtāv āgato’yaṁ toyada-śyāmala-mūrtir mūrtān eva tān paśyann anyādṛśa-śyāmalatām ājagāma, vilalāpa ca—

	yā gāvaḥ khalu devatā vrajasadām asmākam uccaistarāṁ

	ye bālāś ca sadaiva jīva-tulitās te’mī vipannāḥ puraḥ |

	hā hanta svayam asmi tat-sahacaraḥ kiṁ bhrātaraṁ mātaraṁ

	tātaṁ sarva-janaṁ ca vacmi mama dhik cāpalyataḥ sāhasam ||3|| [śārdūlavikrīḍitam]

[12] tataś ca vipratīsāra-sārānusārādruta-vidrutatara-cetasaḥ śrī-vraja-kula-candramasaḥ kramaśaḥ sarveṣāṁ mukham abhidatta-dṛśaḥ stimitī-kṛta-nijādharā netrāmbhu-dhārā nipetuḥ, yā evāṅkurī-kṛta-vasudhāḥ sudhāyamānā yathā-kramaṁ sarvaṁ cetayāmāsuḥ | kintu mura-śatruḥ puraḥ puraḥ-stha-gamanāveśād apuraḥ-stha-deśāśritānāṁ cetanāṁ tadā na ciceta, cirād eva tv acetīt |

[13] te ca cetitāḥ sarve cirāya vicāra-pracāraṁ nānucaranti sma, yasmād ātmānam agha-nāma-dhara-viṣadhara-viṣama-viṣa-mohād rakṣitavantam agha-dviṣam eva tatra tatra bhramantam anubhūya, bhūyaḥ sa eva cetanā-mūlam iti niścitavantaḥ | 

[14] kṛṣṇas tu tān vilulitaveśān labdhopaveśān dṛṣṭvā yugapad eva sarvān kṛṣṭvā pṛthak pṛthag evāśliṣṭavān | [15] tad uktam eva yad asya khalv autpattika evāyam upapattim atītavān guṇaḥ, yad-bhāva-bhāvanaḥ syāt tatrānurūpa-rūpāvirbhāvanam asau yaugapadyam upasadya, bahutrāpi sadya evāpadyate iti |

[16] tatra bālair milanaṁ, yathā,

	dṛṣṭir bāṣpam itā tanuḥ stimitatām antarmatir līnatām

	itthaṁ saṅgati-sādhane tu nikhile’bhīkṣṇaṁ gate vyarthatām |

	kiṁ saukhyaṁ kim asaukhyam etad iti ca sphūrtiṁ vināvasthitau

	kañcit ko’pi na kiñcid ujjhitum abhūc chakti-prayuktaś ciram ||4|| [śārdūlavikrīḍitam]

[17] gobhir yathā—

	gāvo huṅkṛti-ghoṣaṇā valayitāḥ kṛṣṇaṁ lihantyaś cirāt

	tad-bāhu-dvaya-veṣṭanena vilasat-kaṇṭhyaḥ samutkaṇṭhitāḥ |

	yatnāt tyājita-tad-grahāś ca paśupaiḥ kṣiptāś ca tasthuś ciram

	tās tad-vaktra-sudhākara-dyuti-sudhā-pītāvatṛptekṣaṇāḥ ||5|| [śārdūlavikrīḍitam]

[18] tad evaṁ sati tasya bhāva-viśeṣodbhavaḥ samudbhāvyate | pūrvam evāyaṁ śrī-yuta-kṛṣṇaḥ pārāvāra-bhaviṣṇu-sthāsnu-cariṣṇu-duḥkha-dāna-dhṛṣṇoḥ kṛṣṇādhiṣṇyasya kāliyasya nirākariṣṇu-tṛṣṇo’pi, tat-patnībhyo’patrapiṣṇutayā cirāya tūṣṇīṁ babhūva | samprati tu go-gopāla-kāla-dharmāpāta-jātāsahiṣṇutayā vardhiṣṇu-krodhaḥ suṣṭhu jātaḥ |

[19] tataś ca sāvahittham ittham uvāca—aho, vayasyāḥ! paśyatha atrodaka-stambha-vidyā-kṛtāvakāśa-prakāśamāna-hradinī-hrada-sthita-sva-sadane kāliyākhya-manda-dandaśūkas tiṣṭhati | tena ca duṣṭa-niṣṭhyūtayā sarva evākharva-viṣa-jvālayā jvalitāḥ paryag-deśā dṛśyante | upary apy utpātitāḥ patatriṇaś cātra patitā ity ātma-netrābhyāṁ pratīyatām, yebhyas tu prāṇā jagat-prāṇāśana-bhayataḥ sadya eva vipratipadyeva svayam utpatantaḥ kadāpi na nyavartanta | so’yaṁ punar garutmat-kṛtāmṛta-seka eka eva kāla-kuṭa-jvālayāpi kṛtālambaḥ kadambaḥ sulalita-dalāditayā lālasīti | tasmād asyopariga-koṭara-piṭhare sphuṭaṁ tad anavadyam amṛtam adyāpi vidyata iti prasahyāham āruhya paśyāni | bhavantas tu gāḥ kiñcid dūracaratayā cārayantaś carantu |

[20] tad etad vadan vigata-kadanaḥ kañja-vadanaḥ kadambam adhiruhya parikaraṁ samūhya, svayaṁ kiraṇa-gaṇāmṛta-ghanāghanaḥ sānnidhya-mātra-nirmita-sādharmye tasmin kāliya-harmye nirmala-jala-krīḍā-kutukāya papāta—

[21] yatra ca tatra sarpa-hrada-gata-jalaṁ dhanuḥ-śatam udasarpat | tac ca śrī-vrajarāja-tapaḥ-pratāpa-phalasya saṅkhyātīta-balasya tasya na citram ity eva mantavyam, yena hi paugaṇḍatayā nātipracaṇḍam api tad eva tad-vapuś caṇḍāṁśu-koṭivad atīvoddaṇḍatayā tatra kuṇḍalīnāṁ bhāti sma | tataś ca tasyāmara-vāraṇa vāraṇa-vikrama-kramatayā ghūrṇad-bhujāpūrṇa-vār-ghoṣaṇa-saṅgharṣaṇayā gharṣitas tad-utkarṣāsahana-samājaḥ sahasā tanūnapān-mahasāhi-rājaḥ svīya-līlāntarīpāntaḥ svayaṁ krīḍā-harṣataḥ smitaṁ varṣantaṁ pītāṁśuka-vidyudbharaṁ kara-caraṇādhara-rohitākaraṁ vanamālā-śacīpati-cāpa-dharaṁ sulalita-nīla-ghana-varaṁ tam evāsasāda |

[22] samprati tu kṛta-yava-kṣāra-sāra-sandha-gandhakendhana-vahnīyamānam etam ātmanā cachāda nanāda ca | kevala-bali-mānitāmayāsahiṣṇutayā dhṛṣṇag asau nāga-jiṣṇur ārto’pi na nivartate sma | 

[23] atha kāliyasya varuṇa-pāśapāśīyamānābhogāśaya-nīyamānāśī-rāśībhyāṁ yāhaṅkṛtis tasyāś cūrṇī-kṛti-kautukāya yogamāyā-maya-kaṅkaṭa-saṅghaṭitāṅgatāṅgatas tṛṇāvarta-vartana-samudvartanaḥ sa muhūrtaṁ tathaiva vartate sma, yatra hi tasya sad-ahitasya bhoginaḥ śatam ekātirekābhogā markaṭikā-jālavad vighaṭita-śaktayaḥ santi sma | āśiṣaś ca tūla-varti-tulāṁ kalayāmāsuḥ |

[24] kintu yadā kadambād asau kadamba-mālī kāliyālaya-kālindī-śambaram apaptat tadātitapta-hṛdayatayā hāhā-kāra-kṛta-mithaḥ-kreṅkāraḥ sa khinnaḥ sakhi-vāraḥ skhalac-caraṇa-cāraḥ sahasā tasminn eva sasāra | [25] gāvaś ca śāva-sahitāḥ sahitās tam evānudrāvakatām avāpuḥ |

[26] tataś ca sveṣu viśveṣu tam eva hradaṁ sāvega-gadaṁ prāviśatsu pratidiśaṁ gāvaś ca praviśantīty evaṁ dṛṣṭvā parama-kaṣṭaṁ spṛṣṭvānupāyāḥ paśupāḥ naṣṭa-prāyā bhraṣṭa-kāyā, yamunāyāḥ prahvā iva kahvāsura-jaṭharād iva tat-pratyāgaty-āśayā paraṁ prāṇanti sma | tatra ca—

	kiṁ jñaptiḥ svapanaṁ suṣuptir athavā mūrcchā mṛtir jīvanaṁ

	bhāty evaṁ nahi niścikāya nikhilaḥ so’yaṁ sakhīnāṁ gaṇaḥ |

	usrāṇāṁ tatir asra-vṛṣṭi-kalitaiḥ sā ca pravāhaiḥ punas

	tarhy eṣāṁ hṛdayaṁ hradaṁ ca tam atha kṣveḍair ivāpūpurat ||6|| [sragdharā]

[27] teṣu ca bahir īdṛg-avastheṣu tathāntar anavastheṣu na ko’pi prakopi tad-vṛttaṁ vraje vṛttaṁ kuryād iti vicārya diviṣad-varya-vrajena muhur utpāta-vrātaṁ pratyāpayya tam anusañcāryate sma |

[28] tatra vraja-prajā-vacanaṁ yathā—

	divi bhuvi khe cotpātāḥ katham iva tat-kālam udbhūtāḥ |

	āṁ naḥ sarveṣāṁ yaḥ prāṇeṣv adhi tat-kṛte ta ime ||7|| [upagīti]

[29] iti vyagrī-bhūya samagrāḥ prajāḥ sa-grāmaṇyas taṁ vrajāgra-gaṇya-samājaṁ kṛṣṇāgra-janma-janmarkṣa-mahasi sambhojanāya janāyatanatām āptavatyaḥ, kiṁ bahunā, vraja-mahī-pati-patnī ca vraja-mahilābhir apatrapām apahāya tatrājighāya | sandideśa dūra-deśataḥ—

	durnimittam udabhūd balaṁ vinā

		hā yayau viṣa-diśaṁ balānujaḥ |

	hanta pūrṇa-samayaḥ sa nāyayau 

		goṣṭha-rāṭ katham ihāsti nirvṛtaḥ? ||8|| [svāgatā] iti | 

tataś ca—

	dehaṁ gehaṁ tat tad arthaṁ ca sarvaṁ

		dhik-kurvantas tyakta-tat-parva-bhogāḥ |

	te gacchantaḥ kāliyānaccha-kacchaṁ

		vāta-vrāta-kṣipta-cittā ivāsthuḥ ||9|| [śālinī]

[30] bhrātṛ-prabhāva-jñānārāmaḥ śrī-rāmas tu teṣāṁ śaṅkāyām aniśām ayann api na tadānīṁ tad-bhāvam avāpa, kintu rirakṣiṣām eva | anyathā hy anyathāpattir eva syād iti samucita eva bhāvaḥ svayam eva yogamāyayācitaḥ | 

[31] atha sva-manasy evaṁ sa viviveca, vayam idaṁ muhur unnīya niyamata eva jānīmaḥ, yat khalu tasya khala-vaṁśadavahuta-vahasya nirasyamānatā na kenāpy akenāpi kartuṁ śakyate | tathāpy ete kevala-sneha-bala-dehā vidyut-pātāyamāna-durnimitta-labdha-jīvana-sandehā nija-jīvana-mūlaṁ pīta-dukūlaṁ prati gamanāya durmadehā vartante | tasmād araṇyāraṇyaṅgaja-dahana-sandahana-sahanatāmanda-samuddiṣṭa-hima-drava-sandrava-samutkaṭatā-galat-kaṭa-vāraṇa-durgaṇa-gaṇavad āpātatas tu mama vāraṇam api na maṁsyate | yat khalv eteṣāṁ tad-viśleṣātiśaya-śaṅkitā-duḥkham anu mayy api duḥkhaṁ duḥkhanana-mūlaṁ jātam asti, tad api na vyañjanāya prāñjalatām arhati, prajvalita-jvalana-vanam anu jvalanāntara-santānanavat | tasmāt kevala-maṅgala-vyaṅga-vyaṅga-saṅgami-sad-iṅgita-viśeṣa-saṅgitayā ta ete sambhāvita-tad-bhavyā bhāvanīyā, na tu nirākariṣṇutayā | āvayor āvayo hy eka-prāṇatāṁ khalv ete manyante iti |

[32] atha sa evaṁ vivicya sahasā jahāsa | tad anu kiñcil-labdhāśvāsatayā calantaś ca te—

	duḥkhāghrāta-prādhvatā-manda-netrāḥ

		kṛṣṇāṅghri-śrī-lakṣma-labdhāvalokāḥ |

	vartmany asmin picchile’py aśrubhis te

		rāma-prāpta-nyasta-hastā viceluḥ ||10|| [śālinī]

	yathā yathā vidadhur atīva śīghratāṁ 

		tathā tathāpy adadhur alaṁ vilambitām |

	kathaṁ kathañcana bata taṁ hradaṁ gatā

		daśāṁ tu kāṁ samadhur amī na vedmi tām ||11|| [rucirā]

tatra tu—

	dṛṣṭvā kāliya-bhoga-saṅgha-valitaṁ gopālakaṁ gopakā

		nandādyā bata gopikāś ca vidalac-cittā yaśodā-mukhāḥ |

	hā śuṣkāṅga-daśāṁ mahā-malinatām apy ūhur itthaṁ yathā

		teṣām āntara-vahninaiṣi bahir apy udyātum ity ūhyate ||12|| [śārdūla]

	mānuṣān buddhi-rāhityāt paśūn iva nirīkṣya te |

	paśūṁś ca krandanān mānuṣān iva kleśam aiyaruḥ ||13|| [anuṣṭubh]

tataś ca—

	teṣāṁ sadā snehamayātmanāṁ tadā

		trāsāt tu śuṣkī-bhavatāṁ himād iva |

	mithaḥ-samīkṣā-bhavatāpasaṅgamād

		bhūyo babhūva dravatā raver iva ||14|| [upajāti 11]

	

	snehāt pravāhāvali-tulyatāṁ yatāṁ

		vrajaukasāṁ drāg viśatāṁ viṣa-hradam |

	bālo’py athāveśa-valad-balo balo

		drutaṁ mahā-setu-daśāṁ sasāda saḥ ||15|| [upajāti 12]

[33] uvāca ca—

	prītiḥ kiṁ nv anuje na me? vraja-pate tāta vrajādhīśvari

	śrī-rohiṇy api mātar, asya tu sadā tattvaṁ paraṁ vedmy aham |

	satyaṁ vaḥ pada-paṅkajāśraya-rucāṁ kuryām amuṣya kvacin

	naikasminn api mūrdhaje kṣati-lavo bhāvī yathā garga-gīḥ ||16|| [śārdūla]

[34] tad evaṁ praśastena sva-hastena śrī-rāmeṇa hasta-vāraṇe kṛte—

	viṣa-hradāntād vinivartitāś ca te

		pratīyur evādhi tad-ātmanaḥ sthitim |

	yat kāla-kūṭa-jvalanāntaraṅgataṁ

		svaṁ menire vīkṣya tad-antare harim ||17|| [upajāti 12]

	kāliya-hradam ite baka-śatrau 

		gokulasya rudataḥ pratiśabdāt |

	rodasī ca rudatī sva-niruktiṁ 

		bāḍham ajñapayatāṁ rudasijbhyām ||18|| [svāgatā]

	gopyo mithaḥ kaṇṭha-vilagna-kaṇṭhās 


    tā rorudāmāsur alaṁ vilapya |

	smṛtiṁ nayat pūtanikādi-nāśaṁ 


    yan mātṛ-santvāya muhur babhūva ||19|| [indravajrā]

	evaṁ sva-goṣṭham ahiveṣṭa-vivikṣu vīkṣya

		sastrī-kumāram atiduḥkhitam ātma-hetoḥ |

	kṛṣṇaḥ saroṣa-vitatāṅgatayā tad aṅgaṁ

		chindan ślathaṁ vidadhad āśu balād udasthāt ||20|| [vasantatilaka]

[35] tad evaṁ kṛṣṇasyotthānam eva kāliyasya vyutthānaṁ jātam iti sarvo’pi jaharṣa | yathā—

	tadā mudā kalakala-garjitair jitaṁ

		vrajaukasāṁ śiśu-savayo-jarā-juṣām |

	divaukasāṁ kusumaja-vṛṣṭi-sṛṣṭi-yug-

		jaya-dhvani-dhvani-yuta-tūrya-laṅghibhiḥ ||21|| [rucirā]

[36] tataś ca samuttejita-tat-tejobhir udvejita-cittaḥ kuṇṭhatāvaguṇṭhitotkaṇṭhatayā dūrata evotkaṇṭhatayātiṣṭhan mūḍha-dhīr asau gūḍha-pāt prarūḍha-krodhaḥ svabodha-rodhatas taṁ pratidrogdhum udyataḥ sann, uddhata-buddhis thūtkāra-phutkāra-dṛṣṭi-vāra-kṛta-kūṭaṁ kālakūṭaṁ prakaṭī-kurvan girikūṭāyamānaḥ kartavya-vihvalatayā jihvā-dvaya-samudayena muhuḥ kṣveḍa-bāḍava-pakvaṁ sṛkvaṇī-dvaya-samudaya-lehanād dvijihva-lelihānādy-āhvayo’smīty uṭṭaṅkanena ghaṭayitu-kāmaḥ sarvato dṛṣṭa-vapur babhūva |

[37] tataś cākhaṇḍāhi-tuṇḍika-vidyā-paṇḍitavad uccaṇḍatayā sakaṇṭha-tuṇḍāvaguṇṭhanāya sa-darpam abhitaḥ sarpati sarpāśana-vāhane, sarpo’yam api śirobhiḥ kṛta-parisarpaḥ sarpavad evāpasarpann upasarpaṁś ca jihmagavad eva jihmaṁ gacchaṁś ca parito babhrāma śaśrāma ca |

[38] tad evam ahīnam ahinaṁ prati sāṁyugīnatārato’pi cirato labdha-cchidratayābhidravann eva tadīya-samagra-grīvāgra-gaṇya-mūla-nālam eva balānujanmā balād avajagrāha nijagrāha ca |

[39] tataś ca vivaśāṅga-saṅghe tasminn uraṅgame tu,

	udyad-ratna-citeṣu puṣṭa-niṭila-prastheṣu raṅga-śriyā

	śasteṣu sphuṭa-nṛtya-kṛtya-kalanā-lobhena śobhekṣaṇaḥ |

	dyo-vidyotana-vādya-gīta-kalayā saṁhāya sāhāyakaṁ

	śrī-kṛṣṇas tad upary udapluta mudām uccair udāra-cchaviḥ ||22|| [śārdūlavikrīḍitam]

tataś ca—

	punar vrajaḥ sphuṭa-sukha-vismayārava-

		plava-śriyāspṛśad amara-vrajaṁ divi |

	asau ca taṁ bhuvi bata yatra cobhayoḥ

		pratidhvani-dhvani-vibhidā na tarkitā ||23|| [rucirā]

tataś ca—

	śaśvad garvada-parva-śarva-ḍamaru-svar-vādya-sarvādyatāṁ

	vindan kuṇḍali-daṇḍanāya rabhasād uddaṇḍa-sat-tāṇḍavaḥ |

	ārād ūrdhvitam ūrdhvitaṁ bhujaga-rāḍ-mūrdhānam unmardayan

	krodhād rodha-kutuhalād dharir ihānarte nanarta sphuṭam ||24|| [śārdūlavikrīḍitam]

atha—

	jayaj-jaya-jayāravāḥ kusuma-vṛṣṭi-sṛṣṭi-prathāḥ

		sphurat-pulaka-pālayaḥ prathita-śarma-gharmāśravaḥ |

	bhujaṅga-śirasī-śitus tad-anukṛtya-nṛtyaṁ surā

		bhavāmbuja-bhavādayaḥ pramada-garjam ārjan muhuḥ ||25|| [pṛthvī]

	sarpasyānana-jāla-kūṭa-ghaṭanād utthānam ātmāyuṣā,

	nirmañchyāgra-nakhasya tasya naṭanaṁ tan-mūrdhni cātyadbhutam |

	dṛṣṭvā śrī-vraja-rāja-tat-praṇayinī-mukhyā vraja-prāṇino

	netraṁ gātram api praphullam abhajan manye jagad-vyāptaye ||26|| [śārdūlavikrīḍitam]

	mūrdha-śreṇyāṁ tasya śūnye ca kṛṣṇe

		nṛtyaṁ kurvāṇe tu citraṁ tadāsīt |

	tena krodhān mastakaṁ yady udastaṁ

		tatrānena prāpitā tāla-lattā ||27|| [śālinī]

	mukhai rudiram udvaman garalam udgirann akṣibhiḥ

		skhalan-maṇika-mastaka-sthita-tad-aṅghri-cihna-vraṇaḥ |

	ślathāṅgakatayājahad anuja-saṅghajid-raṅgatāṁ

		vyālokyata nijāṅganāvalibhir eṣa kālīyakaḥ ||28|| [pṛthvī]

[40] tataś cāsāv upaskīrṇa-vikīrṇa-mūrtyā sva-pauruṣāpūrtyānanya-gatitāsphūrtyā tat-kāraṇa-kakāraṇā-nivāraṇāya taṁ nārāyaṇam eva matvā śaraṇam amanyata | 

[41] tad-aṅganānāṁ ca—

	na tāvad ārdratvam abhūd amūṣāṁ 

		bahirmukhatvaṁ yad abodhy amuṣya |

	dṛṣṭe tu bhakty-aṅkura-janmani sphuṭaṁ 

		kṛṣṇaṁ gatiṁ jagmur amūs tad-artham ||29|| [upajāti 11]

	kāścit kumārān atyartha-bālān kāścana tāś tadā |

	kāścid aṇḍāni puratas tasya nyasya vyanaṁsiṣuḥ ||30|| [anuṣṭubh]

[42] hasati ca bhakta-sāntvana-tṛṣṇe kṛṣṇe, tās tu bahudhā stava-budhā mṛdākulāḥ pṛdāku-patnyaḥ sakāku vijñāpayāmāsa | tatra saṅkṣepa-nikṣepaś cāyam—

	asty eṣa sphurada-matiḥ sadarpa-sarpas

		tvaṁ viṣvag-vid asi tathā kṛpāmburāśiḥ |

	asmāsu tvad-anugatāsv amuṣya patnī-

		bhāvaś ced ajani yathā-yathaṁ vidhehi ||31|| [praharṣiṇī]

	daṇḍaṁ te vidadhatu ye sva-saṅga-mātrād

		duṣṭatvaṁ praśamayituṁ na śaknuvanti |

	tvat-sparśāj jhaṭiti hrado’pi so’yam aujjhat

		kṣveḍatvaṁ balavad atīha naḥ samakṣam ||32|| [praharṣiṇī]

	mūrkhatvaṁ na idam anugrahe’pi yasmāt

		tvat-spṛṣṭe sphuṭam iha bhāti daṇḍa-buddhiḥ |

	daṇḍaś ced amum aparair adaṇḍayiṣyas

		taṁ kartuṁ katham adadhāḥ padāravindam? ||33|| [praharṣiṇī]

	sat-puṇyair iha khalu kais tvad-aṅghri-padma-

		sparśo’yaṁ parivalate bhujaṅga-rāje |

	duṣpāpair api bata kair amuṣya dehas

		tad-bhāvaṁ druta-mṛti-lambhāya vetti ||34|| [praharṣiṇī]

tasmāt—

	śīrṣa-cchedyasya yaḥ kṛṣṇaḥ śīrṣṇi kāliya-bhoginaḥ |

	anvagṛhṇāt pada-nyāsāc cihna-śreṇyā gatiḥ sa naḥ ||35|| [anuṣṭubh]

[43] atha hīne tasmin ahīne sadayaṁ tad-anumoda-mānaḥ krodhaṁ vinayamānaḥ kṛta-yaśodā-yaśo-dānaḥ svāṅghri-saṅghaṭṭana-truṭitāt kāliya-niṭilād avatīrya nātiprakaṭita-vīryas tasyāvag-vaktratayā sthitasyāgre kṣaṇa-katipayaṁ karuṇā-vyagrekṣaṇatayāvatasthe | atha vanamālī kālindīya-hradam iva kāliya-hradaṁ dāyati sma |

[44] tadā so’pi līyamāna-doṣatayā tadīya-roṣaṁ proṣitam akarot, valitāñjali-karo darvīkaro vijñāpayāmāsa ca—

[45] yadyapi vṛjina-gāmino mama vṛjinam eva svabhāvas tathāpi tu,

	guṇo vā doṣo vā bhavati mayi yaḥ kṛṣṇa sa bhavad-

	vaśasthāyī nityaṁ mama tu kṛti-sādhyaṁ kim aparam? |

	tvad-aṅghri-dvandvasyāśrayaṇam iti cet tac ca śirasi

	tvayā me vinyastaṁ mama tu kṛti-sādhyaṁ kim aparam? ||36|| [śikhariṇī]

[46] tasmāt kām api diśaṁ svayaṁ eva mām ādiśa |

[47] atha sa ca sadeśa-rūpam idam ādideśa, ahipate, tyakta-daurjanyatayā dhanyasyāpi tava yasmād ahitā svayaṁ jagad-ahitā, tasmāt—

	nātra stheyaṁ tvayā sarpa samudraṁ yāhi mā ciram |

	tvaṁ jñāty-apatya-dārāḍhyo go-nṛbhir bhujyate nadī || [bhā.pu. 10.16.61]

	dvīpaṁ ramaṇakaṁ hitvā hradam etam upāśritaḥ |

	yad-bhayāt sa suparṇas tvāṁ nādyān mat-pāda-lāñchitam || [bhā.pu. 10.16 |64]

rephaṁ visṛṣṭaṁ nirmāyād avasāne padāntagam |

	iti śāsana-vijñānāṁ matam eva mataṁ mama ||37|| [anuṣṭubh]

	adhunā kāliya yasmān mat-pada-kṛta-lakṣaṇas tvam asi |

	tad amutra ca sambhavitā mat-pada-kṛta-lakṣaṇaḥ sa bhavān ||38|| [upagīti]

[48] atha daṇḍavad eva patitaḥ kuṇḍali-patis tena nakhara-sudhākarākara-kara-sarasiruhaṁ śirasi nidhāya sudhā-sikta-tanutayā nīrug niramāyi | 

[49] etad-anantara-līlā taṁ pūjayāmāsa [bhā.pu. 10.16.65] ity-ādikaṁ śrī-śuka-vacanam anūdya, mahattvaṁ ca ity ādinā viśadyate |

	taṁ pūjayāmāsa mudā nāgaḥ patnyaś ca sādaram |

	divyāmbara-sraṅ-maṇibhiḥ parārdhyair api bhūṣaṇaiḥ |

	divya-gandhānulepaiś ca mahatyotpala-mālayā ||

	pūjayitvā jagannāthaṁ prasādya garuḍa-dhvajam |

	tataḥ prīto’bhyanujñātaḥ parikramyābhivandya tam ||

	sakalatra-suhṛt-putro dvīpam abdher jagāma ha |

	tadaiva sāmṛta-jalā yamunā nirviṣābhavat || [bhā.pu. 10.16.65-68]

	kṛṣṇaṁ hradād viniṣkrāntaṁ divya-srag-gandha-vāsasam |

	mahā-maṇi-gaṇākīrṇaṁ jāmbūnada-pariṣkṛtam |

	upalabhyotthitāḥ sarve labdha-prāṇā ivāsavaḥ || [bhā.pu. 10.17.13-4] iti |

	mahattvaṁ ca parārdhyatvaṁ cātra divyatvam ucyate |

	divyatvaṁ teṣu kṛṣṇasyāpy aṅge dedīpyamānatā ||39|| [anuṣṭubh]

	ato’syāmūni nityāni sthitāny aruṇajā-hrade |

	teṣu kaustubha-nāmā tu maṇiḥ kṛṣṇe virājate |

	nakṣatreṣu sadā pūrṇa-candravat pūrva-parvate ||40|| [anuṣṭubh]

	jagannāthaṁ ca yat prāha tathā taṁ garuḍa-dhvajam |

	tatrāścaryaṁ na cācaryaṁ dvārakāyāṁ hi viśrutam ||41|| [anuṣṭubh]

	kādraveyasya devābha-nānā-śakti-vidhāriṇaḥ |

	vartmāsya sura-vartma syād iti yuktyāvagamyate |

	anyat tu jīva-pīḍāya tat kathaṁ kṛṣṇa-saṁmatam? ||42|| [anuṣṭubh]

	vāri-līlā-parāmarśaḥ sparśaś cāgharipor yadā |

	tadaiṣāmṛta-tulyāsīd yamunety avagamyate ||43|| [anuṣṭubh]

	kṛṣṇasyāklinna-veśatvaṁ kāliyenopavāhataḥ |

	akasmād darśanaṁ yat tan nāgāli-parivāritaḥ |

	tasmāt kṛṣṇaṁ hradād ity ādy uktaṁ yuktaṁ prakāśate ||44 iti | [anuṣṭubh]

[50] tan-nirvaṛnane viśeṣas tu varṇyate,

	kolāhalas tvaritatā vivaśāṅga-caryā 

		kampaḥ skhalad-vacanatā sravad-asratā ca |

	vīkṣyādi-tṛpti-parihānir iti vrajasthāḥ

		saukhye’pi duḥkham agaman pratilabhya kṛṣṇam ||45|| [vasantatilakā]

	āgato’yam iti kevalaṁ mudā 

		sphūrti-pūrtir abhavad vrajaukasām |

	hanta yena na vapur na vā manaḥ

		kiñcid añcitum avāpa śaktatām ||46|| [rathoddhatā]

tataś ca—

	stambhaḥ sandhiṣu bandhanaṁ pulakitāsāndra-vraṇābha-sthitir

	bāṣpaḥ srasta-vilokanaḥ svara-bhidā kaṇṭhāntara-stambhinī |

	kampaḥ pātavad-anta-danta-valayaḥ svedas tanu-drāvaṇaḥ

	syād evaṁ kṛta-vīkṣaṇaṁ sva-suhṛdāṁ vyagrī-babhūva prabhuḥ ||47|| [śārdūla]

[51] atha prathamata eva prathamataḥ sthitāḥ samāna-vayasaḥ savayasas tasmāt tam uttīrṇaṁ nirvarṇya vistīrṇa-tad-varṇāmṛta-bhṛta-nayanatayā sthitāḥ kramatas tad-aṅga-saṅga-raṅga-bhūmitām itās tad-āliṅgana-riṅgat-sukha-taraṅgatāṁ gatā na tāvat pratisvam ayam aham asmīti tasmin nyavediṣuḥ |

[52] yadvad etāṁs tadvad eva śrīman-nanda-janmā krama-bhajana-sammānanayā jananīṁ janakaṁ suhṛj-janatām api janitānandān janayāmāsa, yatas tata eva te sarve stabdha-dehā labdha-sukha-dehā babhūvuḥ | [53] aho, yadi satya-vacasas te nāvadiṣyaṁs tadā tad idaṁ vā kaḥ pratīyāt? yat khalu gāvaś ca mṛgāś ca tad-āgamanaṁ mṛgayamāṇā vraja-jane cābhedam āyayuḥ, yac ca nagā api tad-duḥkhataḥ śuṣka-carāḥ samprati puṣkala-sukhās tat-kāla-kalita-pallavādibhiḥ praphullā babhūvur iti | tatra ca—

	suhṛl-lokā ye ye sura-ripu-jitā yarhi militās

		tadā satyaṁ sarve samayur abhitaḥ prītim atulām |

	yadā tu śrīmātā sapadi militā prema-vivaśā

		tad āstāṁ tad-vārtā, sakala-janatāgād drava-daśām ||48|| [śikhariṇī]

[54] atha rāmaṁ svīya-prabhāva-bhāvanārāmatāyām apy antar vraja-jana-duḥkhataḥ śuṣkaṁ, tādṛśatāyām api bahir lambhita-gambhīratā-bhṛd-upālambha-sambhavad-vikāśa-hāsaṁ hasann eva namaskurvann, ātmany āliṅganaṁ lambhayaṁś ca ciraṁ tad-utsaṅga-saṅgī babhūva | 

[55] atha tatra janānāṁ vimarśaḥ,

	harer eṣā prāptir yadi bhavati nidrāvakalitā

		tadā śoko’py eṣa svayam ayati tatraiva tulanām |

	asau jāgrad-bhūtā sphurati yadi vā tarhi nitarām

		abhīṣṭaṁ sampannaṁ katham api na śarma-pratihatiḥ ||49|| [śikhariṇī]

[56] atha sarvata eva nidhyānāya naṣṭa-nidhy-āptivat kṛṣṇaṁ madhye nidhāya paritaś carita-niveśeṣu paridhi-veśeṣu kharvita-vrīḍeṣu vyoma-cāriṇāṁ locana-krīḍeṣu sarveṣu strī-puṁsānāṁ kharveṣu prathama-prathita-bhāvi-bhavikā brahma-vidaḥ sampraty api taṁ praty āśiṣāṁ kṛta-dānā vraja-patiṁ praty upālambhamānāḥ pratyāyayāmāsuḥ | yathā—

	śrī-nanda-rāja tanayas tava sarva-śatru-

		mardīty abhāsi muhur apy alam asmakābhiḥ |

	premṇā tathāpi nikhilaṁ bata hantum aicchaḥ

		puṇyena kevalam asau drutam ājagāma ||50|| [vasantatilakā] iti | 

[57] tad evaṁ śokena harṣeṇa kālam ajānati vraja-loke rajanir ajanīti tatraiva kṣut-tṛṣṇāti-krami-kṛṣṇātikrama-khedena kṛśatāṁ gatāḥ pratyūṣaṁ yāvad ūṣuḥ | tatra ca sarvām eva śarvarīṁ vrajorvīśa-patnī sapatna-śaṅkayā sutam aṅkata eva niveśayantī paramāveśena muhur api tan-mukha-nirīkṣaṇa-sukha-sakṣaṇāpi tad-vṛtta-smaraṇena tasmād vilakṣaṇā prabhātam āsasāda | hanta hanta kṣudvantaṁ tam api gavāṁ dugdham api dugdhaṁ vidhāya na pāyayāmāsa, satyaṁ sarvam atratyaṁ viṣa-sakalaṅkam iti śaṅkayā |

[58] rātrau punar anyad api caritraṁ dhanyaṁ jātam | yadā kāliyasya kālindī-jalān niṣkalanam, tat-kālata eva gūḍha-puruṣa-mukhāt paruṣatayā kalitavāṁs tadā sa durjana-vataṁsaḥ kaṁsaś cintā-santata-svāntayā nirīha ivāsīt | [59] cintā yathā, hanta, hanta! santatam asmākam eva vīrās tasmād unmantham āgacchantaḥ santīti duṣkīrti-vahni-mukha-piśāci-mūrtir atīva hasantī hasantīva madīyān jvalayantī tribhuvanam ayantī ca narīnarti | [60] haṁho balīyān api kāliyaḥ sapadi vilīyamāna-balatāṁ valate sma | tasya tad idaṁ nirvāsanaṁ nirvāsanam eva ca manyāmahe, yato vayam api nirvāsanatāṁ gatāḥ | tasmād adhunā tathā vidheyaṁ, yathāsmadīyānāṁ nāpacāras tasya cāpakāraḥ syāt iti |

[61] tadānīm eva cānyataḥ sa vraja-rājātmaja-vraja-vāsināṁ taraṇijā-tīra eva vāsam ākarṇayann abhyarṇa-gatān ājñāpayāmāsa, bhavantas tatra praviśantaḥ samantataḥ pravalatayā jvalanaṁ prajvalanam ācarantaḥ svayam antardhānam ācarantu |

[62] tataś ca teṣu tathā-kṛta-cariteṣu vipolati tu davānale śīghraṁ palāyiteṣu teṣu ca sarva eva vraja-bhavanāḥ sneha-vṛtta-labdha-sambhāvanāḥ sāgrajaṁ vraja-rāja-tanūjam evāvrajya vijñāpayāmāsuḥ—

	śaṅkāmahe na mṛtyoś ca na ca kṛcchra-pravāhataḥ |

	kintu tvan-mukha-candrāṁśu-darśanābhāva-vaiśasāt ||51|| [anuṣṭubh]

tataś ca—

	hareḥ phutkāra-mātreṇa nirvavau dava-dīpakaḥ |

	utprekṣante tu munayas tasya tat-pāna-kartṛtām ||52|| [anuṣṭubh]

[63] tad evam ahitena ya upāhita upāhitas tasminn apavāhite sarva eva trāṇa-prāṇāḥ prabhāte ca prabhāte, tat-prabhāvata eva yathāvasthitaṁ vrajaṁ vraja-vāsinaḥ sānandaṁ tam anv avindanta | kintu tasminn eva madhuratā-kalile kālindī-hrada-salile saṅkarṣaṇena kṛta-kṛṣṇākarṣaṇena viharatā sakhibhir, akhilaṁ saha-dhavalā-vrajaṁ vrajam api samāharatā yadā bahalaṁ kutūhalaṁ jātam, tadā tena gṛhāya gamanam anujñātam |

[64] tathā ca gamanaṁ yathā—

	vādyair nṛtyaiḥ pragītaiḥ śruti-śiva-paṭhanair divya-bhauma-prasūna-

	pravṛṭ-kalpābhivarṣair jaya-jaya-ninadaiḥ śarma-kolāhalaiś ca |

	kṛṣṇaṁ madhye vidhāya prakaṭatara-mahānanda-nirvrīḍa-bhāvān

	nṛtyantas te vraja-sthā vrajam abhiviviśuḥ khaṁ yathā jyotiroghāḥ ||53|| [sragdharā]

[65] tad-anantaraṁ ca dhavalāḥ parataś cālayitvā tat-pūrva-kāla-pālakāsadbhāve’pi śrīmatāṁ tatra-bhavatām eṣāṁ prabhāveṇa tatrodapātra-mātraṁ na vikalpam āgād iti svalpa-paribhavāyāpy akalpamāne samasta-vraje yātayāmam api yātayāmatāṁ nāgataṁ tad-ghṛta-pakva-pracurānnam iti sadyastanam iva rāma-parvaṇi pūrvāhnetanaṁ gṛhāntaḥ-saṅgṛhīta-jemana-sāmagrī-samudayaṁ sarva eva tāv agrajānujāv agrato vidhāyāvyagraṁ samyag rasayāmāsuḥ |

[66] tad evam udghaṭita-gīḥ-kaṇṭhaḥ sa madhukaṇṭhaḥ samāpayāmāsa—

	īdṛśas tanayo jātas tava vraja-narādhipa |

	kaṁsādīn damayāmāsa kāliya-damanena yaḥ ||54|| [anuṣṭubh]

[67] tad evaṁ, tarīyamāṇena hariṇā varīyasā vraja-parīvāreṇa saritāv ivātarīṣātāṁ te āpadāv iti sukhada-vṛtte sabhyānāṁ tal-līlā-samādher abhyavakarṣaṇāya stavanāmṛta-varṣaṇāya ca sāñjali-sthitayos tayoś cirād bahir avahita-tad-upasevāḥ pūrvavad eva sa-vraja-devāḥ sarve svaṁ svaṁ kāryam āseduḥ |

iti śrī-śrī-gopāla-campūm anu 

kāliya-dava-caṇḍatā-daṇḍanaṁ nāma 

trayodaśa-pūraṇam

 ||13 ||

(14)

śrī-śrī-gopījana-vallabhāya namaḥ



15. 
atha kaiśora-līlā


        10. 
atha caturdaśaṁ pūraṇam


16. 
gadarbhāsura-mardanam
śrī-kṛṣṇa kṛṣṇa-caitanya sa-sanātana-rūpaka |

gopāla raghunāthāpta-vraja-vallabha pāhi mām ||1||

[1] tad evaṁ goloka-vilāse śrī-gopāla-pālyamāna-gopālānāṁ nitya-lokaḥ śrī-golokaḥ kathitaḥ | tatra ca śrī-goparāja-sabhāyām apūrva-vīkṣita-kavi-kṣitipati-kumāra-sukumāra-kumāra-yugalāvakalanam udbhāvitam |[2] tad-anantaram api bālya-vilāse tad-yugalena kṛṣṇa-bālya-carita-varṇanaṁ kāliya-dalana-līlāvasānam ācaritam | samprati tu tat prathitaṁ kaiśoracaritam ākhyāyate | [3] tad yathā—

atha dināntare ca pūrvavad eva vraja-naradeva-sabhāntare tayor ekataraḥ samutkaṇṭhatayā snigdhakaṇṭhaḥ svagatam idam uvāca—[4] atha kaiśoraṁ varṇanīyam | kintu rahasya-rasa-hāri-prasabhāyāṁ sabhāyām asyāṁ yathā lajjā na sajjā syāt tathā yujyate | [5] yadi ca jātu nija-mādhurī-bubhukṣita-kukṣim-bhariṇā hariṇā svaka-sukhāvaham iti rahas tad anuyujyevahi, tadā tad ucitam eva tad-upacitam ācariṣyāvaḥ iti |

[6] atha spaṣṭaṁ tu vyācaṣṭa—tataś ca spaṣṭaṁ kṛta-gamāyāṁ ṣaṣṭha-samāyāṁ samullasita-sammati-maye janma-tithi-samaye harṣa-samṛddhi-prada-varṣa-vṛddhi-parvaṇi sarva-niḥśreyasam āvistarāṁ vistārayataḥ samastaṁ vinistārayatas tasya śrīmad-vrajarāja-sutasya viśveṣām eva manaś coraṁ kaiśoram udayāñcakre | tathā hi—

	rājyaṁ samyag upetya kṛṣṇa-vapuṣi trailokya-lakṣmī-maye

	krīḍābhir laghu nirgamayya samayān audārya-paryākulam |

	pātrāya svayam āgatāya guṇitāvāsāya sad-vedine

	kaiśorāya nijaṁ pradāya viṣayaṁ paugaṇḍam antardadhe ||2|| [śārdūlavikrīḍitam]

tataś ca—

	dṛṣṭi-prasāda-kṛta-sāmabhir aṁśudānaiḥ

		śaśvan manoharaṇa-nirmita-buddhi-bhedaiḥ |

	arthāntarābhiviniveśaja-bhāva-daṇḍaiḥ

		kaiśorakaṁ vaśayati sma hareḥ samastam ||3|| [vasantatilakā]

tatra ca,

	mukhe pūrtiḥ kāntir nayana-yugale dairghyam aruṇa-

		prabhā hṛdy ucchrāyaḥ pratatir api madhye tu kṛśatā |

	itīdaṁ saundaryaṁ yad-avadhi manāg apy adhijage

		jagan-netra-śreṇī tad-avadhi harau tena cakṛṣe ||4|| [śikhariṇī]

[7] tad itthaṁ taj-jyeṣṭhaś ca nirdiṣṭaḥ |

[8] tadā ca tāla-phala-pākāvasare varṣā-prasare kadācin nikhila-sukha-vardhanasya govardhanasya girer āgneyyāṁ hariti hari-rāmādayaḥ sāmodā gāś cārayantaḥ santi sma | [9] tataś ca pūrvānubhava-sampātātītaṁ pūrva-vātānītam atidūrataḥ sajātīya-pūra-dharaṁ paktrima-tāla-phala-jāla-saurabhya-bharam upalabhya, pūrvata eva tat-kīrti-vivartita-cittā vraja-vartiṣu vittās te sarvaṁ-sahāyāḥ spṛhaṇīyāḥ sarva eva tayoḥ sahāyā hṛdi spṛhayāmbabhūvuḥ—rāma-kṛṣṇābhyāṁ valitā vayam itaś calitā rāsa-bhāsura-rāja-bhavanaṁ tāla-vanaṁ tat-pāla-gaṇam api tathā-vidhaṁ nibhālayituṁ nūtana-kutukāḥ sma | tataḥ sva-bubhukṣā-sukṣāmatā-lakṣya-vinodād imau vinudāma iti |

[10] te ca śrīdāma-subala-stokakṛṣṇa-śavalā bala-kṛṣṇayoḥ sama-balā labdha-marmāṇaḥ sadharmāṇa ity ataeva śaśvad akhilatayā sakhitayā virājante | yayor eva samaṁ vīryam ity ādikam īryate iti | tataḥ satatam eva kramate tat-parākrame teṣāṁ buddhi-krama ity akṛta-śaṅkāśeṣeṇa praṇaya-viśeṣeṇa jighatsā-miṣeṇa ca tad-arthaṁ bhrātṛ-balaṁ balabhadraṁ prārthayāmāsuḥ, yathā—

	tālānāṁ vanam atra paktrima-phalaṁ nirhāri pūraṁ yataḥ

		saurabhyaṁ bata dūram eti tad idaṁ bhogaṁ vinā niṣphalam |

	śrūyante hi kharā narāśana-karās tasyādhipā ity adaḥ

		śrī-rāmāyata-dor-yugārpaya tathā śrī-kṛṣṇa duṣṭāpaha ||5|| [śārdūlavikrīḍitam]

[11] āyata-dor-yuga ity anena ca dhvanitam idam—

	mahābāhutayā rāma tarkyase tvaṁ ca vikramī |

	na tathā lakṣyathāḥ kvāpi lakṣaṇīyas tu samprati ||6|| [anuṣṭubh] iti |

[12] śrī-rāmas tu sa-smitam uvāca—bho bhavanto lobhavanto bhavanto’py asmattaḥ prati pratīyadhve, yato mugdhāḥ! niyuddhābhimukhair bhrū-bhaṅga-sūcita-śauṭīrya-sukhaiḥ prabhavadbhir bhavadbhiḥ kadācid āvām api parābhavam āsādyāvahe | tat katham āvām eva yācyāvahe ?

[13] te ca procuḥ—sarvato’py atiguṇavantau bhavantau khalv asmākaṁ sārau rāja-kumārau | rāja-nīti-rītiś caivam eva yad rāja-kulam eva vriyate puraskriyate ca | mṛgayāyāṁ mṛga-tāḍanavan na punar anyena svayam agra-gaṇyena bhūyate | yadi tat kulaṁ parama-vīryākulaṁ bhavati, tadā tu kim uta? tatra cāgrajatayā bhavataḥ sadāpāgryato nāgryāyate | tasmād yady asmad-icchā-pūraṇāya bhavator icchā saṅgacchate, tadā nānyad anumanyatām |

[14] tad evaṁ saha-prahasite śubhrāṁśu-site kṛṣṇāgraje svayam agrato vraje siṁha-nādam ādadānā dāmodarādayaḥ sāmodaṁ tad-anuplavāḥ plavamānatayā tad-vanāya tad-avasthā eva pratasthire | gās tu sva-sthāna eva sthāpayāmāsuḥ | prasthāya ca rāmam,

	sopālambham ivāvadaṁs tam anu tad bāhū ca mitrāṇi yat

	tena drāk sa ca serṣyā-cittam iva tāṁ gatvā tu tālāvalim |

	sarvām eva bhujāyugena yugapad vikṣipya saṅghaṭṭayan

	vibhraṣṭāni mithaḥ phalāni vidadhe ghṛṣṭāni digdantivat ||7|| [śārdūlavikrīḍitam]

	taj jñātvāsra-parāsabhāś ca paritaḥ sākrandam abhyāyayur

	yān dṛṣṭvā paśupāḥ sa-mādhava-balāḥ śaśvadd hasantaḥ sthitāḥ |

	hāsāveśa-vaśāt kṛtānavahitiṁ pratyak padābhyāṁ balaṁ

	vajrābhyām iva dhenukas tam anudat tac caiṣa nābudhyata ||8|| [śārdūlavikrīḍitam]

	na jñātavān api yataḥ sa tu taṁ prahāraṁ

		tenātiroṣa-bhara-nāsti-viveka-caryaḥ |

	bhūyaḥ parāk-sthiti vinardya vikīrṇa-lattas

		tenātha vatsaka ivāraci dhenukākhyaḥ ||9|| [vasantatilakā]

[15] atha brahmāṇḍam api khaṇḍayituṁ pracaṇḍatā-maṇḍitāc caṇḍa-caṇḍīśa-śūlād apy uddaṇḍa-prahāreṇa bala-bhuja-daṇḍena tāla-maṇḍala-maṇḍaleśvara-śirasi cakrīvac-chakrārir vicakare | tena ca tāla-parāvara-parasparāsu yaḥ khalu nihita āvega-saṁskāraḥ pralaya-jāta-durvāra-prabhañjanākāraḥ, sa tu hindolayaṁs tat tad uparigam ardham ardham agni-yantra-prakṣiptam iva vikṣiptaṁ vidhāya prāyaḥ sarvam evākharva-tāla-kharva-mayaṁ tad vanaṁ nimeṣa-mātreṇa vitroṭayāmāsa | yatra svayaṁ tu bhavantu tṛṇa-rājāḥ khalv ime, tathāpi tṛṇāny eva iti balabhadraś cintayāmāsa ca | 

[16] atha tad-anugatā deva-vispardhinaḥ pare’py asvaratayā gardabhā gardantaḥ pratighāt pratighātam ācarantaḥ sahasā ruddhādhvānaḥ saha yudhvānaḥ paryāgatās tṛṇavan-matāḥ paramānandārāma-rāma-kṛṣṇābhyāṁ hasadbhyāṁ vilasadbhyām evākhava iva dhṛtāsava eva tucchīkṛtya gṛhīta-puccha-caraṇās teṣāṁ tāla-bhakṣaṇa-saukaryārtham ivādhimadhyām adhyavasthita-tṛṇa-kṣmāpaty-upari kṣipram eva parikṣiptāḥ kṣapita-jīvitāḥ kṣiti-nipatitāḥ saha nistala-tāla-phalaiḥ ketava iva rāhubhir dināni kānicit kaṁsa-pakṣīyān abhīṣayanta |

	rāsabhān śamayituḥ kiyad bhavet

		pauruṣaṁ tad iti nāvamanyatām |

	yad diviṣṭha-paṭalī tadāpi tau

		vādya-gīta-kusumair asevata ||10|| [svāgatā]

[17] atha hāsa-sahitam upajahāsa ca, sā maghavat-pradhānā dhenukam aghajid-abhiprāyam abhiprayatī | yathā,

	

aghāsuraḥ kāliya-kadru-janmāpy

		asoḍha vīryaṁ yadi nāsmadīyam |

	putrī-pramardin, bata gardabha tvaṁ

		kartuṁ kathaṁ dhārṣṭyam iyaj jagantha? ||11|| [upajāti 11]

[18] atha sadyaḥ pitṛ-vana-vilāsa-tāla-vana-vāsa-rāsabha-śava-spṛṣṭāni tāni tālāni na tu taiḥ parāmṛṣṭāni, na ca tadīya-tṛṇāni gāvas tarṇāvitāḥ, kintu tad-visṛṣṭāni tāni kecid itara eva mānavā gāvaś ca vigata-sādhvasādhvatayā ciraṁ sādhv āsvāditavantaḥ |

[19] tad evaṁ nṛ-jagdhaṁ taṁ sa-gaṇaṁ krodha-dagdha-sūkṣma-deha-paryantam ācarya śrīmān kṛṣṇas tu sāgrajaḥ saha-sakhi-vrajaḥ puraskṛta-dhenur vādita-veṇur vrajan vrajam ājagāma | yathā,

	kamala-dala-viśāla-lola-netraḥ

		sakhi-jana-gīta-pavitra-citra-kīrtiḥ

	saha-balam aviśad vrajaṁ sa-veṇuṁ

		kvaṇita-kalaṁ kalayan vrajeśa-sūnuḥ ||12|| [puṣpitāgrā]

	taṁ gorajaś churita-kuntala-baddha-mālya-

		sambaddha-piñcham amalekṣaṇa-cāru-hāsam |

	ānandita-veṇum anugeḍita-puṇya-kīrtiṁ

		gopyaḥ sa-tṛṣṇa-nayanāḥ paritaḥ samīyuḥ ||12a|| [vasantatilakā][^5]

[20] tad etat paryantam udantaṁ samudantaḥ kathayitvā tatra ca kṛṣṇa-manaś-corīṇāṁ nava-kiśorīṇāṁ tan-mukha-vidhu-darśana-śāta-jāta-bhrū-bhaṅga-taraṅga-saṅgatānurāga-sāgara-garimāṇam anusmṛtya vismṛta-sarvendriya-kṛtyaḥ sa-bāṣpa-kaṇṭhaḥ snigdhakaṇṭhas tasyāṁ sabhāyāṁ muhūrta-dvayaṁ mūrta-bhāvam evāsasāda | [21] śrīmad-vrajarājādayas tu tad-abhiprāya-jānānāḥ sadayatayā tadīya-sāntva-vidhaye sāvadhānā nānā-vidha-vidhānam ācarantaḥ sarva eva cintāturā babhūvuḥ | 

[22] tat-tad-vidhānasya cākiñcit-karatāyām aviratāyāṁ madhukaṇṭha eva tān sphurad-utkaṇṭhaḥ sāntvitān vidhāya bhrātuḥ sarvendriya-kuṇṭhatā-śāntaye tadānīntana-vraja-rājñī-santata-tal-lālana-saṅgānam ātatāna | yathā—

		hariṇā halinā saha ripu-dalinā |

	rajanī-mukham anu jananī-lālanam iti kalitaṁ jita-kalinā || dhru ||

	nirmañchana-nīrājana-mārjana-vadanālokana-racanam |

	mardana-majjana-saṁvastraṇataḥ paścāt puṇḍraka-sacanam ||

	rasa-caya-yojana-bhojana-pūraṇa-surabhita-nīrāsvadanam |

	aguru-drava-yutir atha tāmbūla-svadanaṁ sukha-saṁvadanam ||

	sukṛti-janaṁ prati śayyā-saṁskṛti-samanujñām anuśayanam |

	priya-sakha-saṅgatim anu sevy-anugatim anu ca mudām aticayanam ||13|| iti | [7 x 4]

[23] tad evam atiparicaritam | hari-carita-varṇanaṁ madhura-rāga-nīrandhraṁ karṇa-randhraṁ praviśad eva taṁ mūrcchām ṛcchantam api jāgarayāmāsa, nāma-dheyam iva nidrā-labdha-cid-rāhityam |

[24] atha svasthāvasthatayā kuṇṭhatā-rahitas tādṛśa-guṇa-mahitaḥ snigdhakaṇṭhaḥ sa-bāṣpa-kaṇṭham uvāca—

	so’yaṁ gopāla-bhūpāla tanayas tava nirdayaḥ |

	mugdhaṁ ca mad-vidhaṁ mugdhaṁ karoti svaira-līlayā ||14|| [anuṣṭubh]

[25] tad evaṁ vṛtte nivṛtte sarvatra ca vraja-jane gṛha-vartmānuvṛtte nityavad eva vraja-mahendra-tanūjas tau sūta-rāja-tanūjau saṅgata eva nināya | nītvā ca tayor ātmanā tṛtīyaḥ san prasaṅgataḥ pracchannatayā papraccha—kathayataṁ, katham etāvān kasmān mūrcchāveśaḥ kleśa iva parāmṛṣṭaḥ? iti |

[26] ubhau tu sa-gadgadaṁ jagadatuḥ—kiṁ brūvahe, bhavanta iva sarvam anubhavanti iti |

[27] kṛṣṇaś ca sa-tṛṣṇam uvāca—jānīma eva kevalaṁ na, kintu tadānīṁ svayam api nitarām ācarāmas, tathāpi tad varṇanam ākarṇayitum icchāmaḥ | tathā hi—

	svayam api yat puru racitaṁ tad yadi hṛdayaṁ tadā sadā śrāvyam |

	kāvyaṁ nija-sacitaṁ yat  tad idaṁ yuvakāṁ parasparaṁ śṛṇuthaḥ ||15|| [gīti]

[28] tasmāt prathamaṁ tāvat preyasī-gaṇādhikāyā rādhikāyā bimboṣṭhī-goṣṭhī-madhyam adhyāsya vyasyatām eṣā paṭīyasī rasa-paripāṭī |

[29] ubhau sa-bāṣpatayā parasparaṁ nirūpayantāv ūcatuḥ—

	yad antar yasya sarvaṁ tat tasya jānāty abhīpsitaḥ |

	sa eva ced vasaty antas taṁ tu jānīta kaḥ paraḥ ||16|| [anuṣṭubh]

[30] kṛṣṇaś ca sānandam uvāca—tad adya naktam evānavadyā seyaṁ vidyā nivedyatām iti bāhu-yugaṁ gṛhītvā sakhi-goṣṭhīm anu tāv amū nītvā bahala-kutūhala-veṣṭitena ceṣṭitena yāvad virocana-nimlocanāvasaraṁ vāsaraṁ gamayāmāsa |

iti śrī-śrī-gopāla-campūm anu

gardabhāsura-mardanaṁ nāma 

caturdaśaṁ pūraṇam

 ||14 ||



(15)



        11. 
atha pañcadaśaṁ pūraṇam


17. 
apūrvānurāga-caryā-jāgaryā
[1] atha goloka-yuva-rājaḥ sakhibhiḥ saha rājamānaḥ, sāyaṁ pratyavasāya, mātur ājñām ādāya, valita-prabhāyāṁ gopa-rāja-sabhāyāṁ prati-rajanī-janita-sarvāyata-parvākṛtābhiprāye prahara-prāye gurūn anujñāpya, tad anyān prasthāpya, mahāntaḥ-puraṁ prāpya, prasū-nideśam avāpya, subala-madhu-maṅgalādibhir antaraṅga-saṅgibhiḥ saṅgataḥ sūtāṅga-jātābhyāṁ ca tābhyām anugataḥ prāg-varṇita-gokula-kamala-patra-sthitaṁ parama-sukha-satratayā pramitaṁ śrī-rādhārāma-dhāma jagāma |

[2] akasmād āgate ca tasmin sasmita-krīḍā-narma-juṣām amūṣāṁ sambhrama-bhrama-vismaya-smaya-trapā-patrapādarādara-harṣa-tarṣādayas te bhāvā yugapad eva samutpannāś citrīyamāṇatāṁ citrāyamāṇatām apy āceruḥ | atra ca,

	akasmād āyāntaṁ harim anubhavantī kila hriyā

	daśām akṣṇor nānā-drutam apidadhe sā nata-mukhī |

	mudā smerā bhugnā vikasitavatī kuñcitavatī

	sa-bāṣpā stabdhābhābhavad iti samaṁ yā na ghaṭate ||1 || [mandākrāntā]

[3] atha praguṇa-guṇālaṅkṛtā kiṅkarī-tatir vitasti-daghna-rāṅkavās taraṇena tam ativistīrṇaṁ maṇi-kīrṇam alindam āstīrṇaṁ cakre | āstīrṇasya ca tasya pratīcī-pracita-sulalita-tulikāyāṁ prācī-mukhatayā svayaṁ niviśamānaḥ śubhratārāma-cāmarādi-karābhiḥ kiṅkarībhiḥ sevyamānaḥ śrī-rādhāyā bahir api virājamāna-prāṇaḥ pāṇinā tām ādāya sva-rasa-milita-tadīya-rasa-veṇī-samāplavana-jīvanānāṁ śreṇī-kṛtānām eṇīdṛśāṁ gaṇāgra-deśa-gatatayā vāma-deśe niveśayāmāsa |

[4] dakṣiṇatas tu kevala-tadīya-nava-taruṇimāvatāra-samucita-sevā-prakāra-kāmanārāma-prathama-vayasaḥ subalādi-savayasaḥ | [5] yat-paṅkti-dvayāntima-sīma-madhya-gatau tan-mithunābhimukhatābhiratau tādṛśa-praṇaya-sukumārau sūta-kumārau tasthatuḥ, yayo rāga-tālādi-sāhāyakāḥ sakhāya eva kecana sacante sma |

[6] yau khalu dvayor api tayoḥ savayasām āvalyor ardha-maṇisara-vallyor ivāgrima-sīma-madhyam adhikṛtya mithaḥ śobhā-vinimaya-śīlatayā nīla-pītatā-viveka-vyatireka-maya-mahā-nāyakāyamānaṁ sarvatra prathita-dṛṣṭi-prasādam api mithaḥ samarpita-netra-tribhāga-rāgaṁ tan-mithunam avalokayantau dvi-tra-kṣaṇaṁ citravad ivāsthiṣātām |

[7] tataś ca prahasya nava-ghana-śyāmenādi-śyamānatayā sāvadhānatāṁ dadhānāv ānandād ubhāv eva saṁhitāñjali-karau nāndī-karau babhūvatuḥ |

[8] tatra vastu-nirdeśaḥ—

	imau gaurī-śyāmau manasi viparītau bahir api

	sphurat tat-tad-vastrāv iti budha-janair niścitam idam |

	sa ko’py accha-premā vilasad-ubhaya-sphūrtikatayā

	dadhan mūrti-bhāvaṁ pṛthag apṛthag apy āvirudabhūt ||2|| [śikhariṇī]

[9] atha namaskriyā,

	śrīr āsāṁ na tulāṁ bibharti nitarām ity uddhavaḥ kīrtayan

	yāsām aṅghri-rajo nanāma hariṇā yaḥ svena tulyo mataḥ |

	tāsāṁ tat-priyatā-sudhākara-tanuṁ viṣvak cakorāyite-

	nānenānugatāṁ samasta-mahitāṁ vandāvahe rādhikām ||3|| [śārdūlavikrīḍitā]

[10] athāśīḥ,

	premā yo’sau rādhikā-kṛṣṇa-yugmaṁ

		svānandena plāvayitvā sakhīś ca |

	śaśvad viśvaṁ plāvayan suprasiddhaḥ 

		so’yaṁ buddhiṁ naḥ samiddhāṁ karotu ||4|| [śāliṇī]

iti parasparaṁ sa-vailakṣya-smitam īkṣitvā sthitayos tayoḥ snigdhakaṇṭha eva sotkaṇṭham uvāca—

[11] atha śrī-kṛṣṇa-janmādi-mādhuryavad eva śrī-rādhikāyās tat-tan-mādhurī varṇanīyeti nirṇaye’py ativistīrṇatā-saṅkocanāya kiñcid eva sūcayiṣyāmaḥ |

[12] tatra śrīmad—bhāgavate khalv etad udbhāvitam—

	tata ārabhya nandasya vrajaḥ sarva-samṛddhimān |

	harer nivāsātma-guṇai ramā-krīḍam abhūn nṛpa || iti|| [bhā.pu. 10.5.18]

[13] tac caivaṁ viśadayanti—

	janmārabhya harer vraja-sthalam abhūd viśva-rddhi-yuktaṁ punar

	lakṣmīṇāṁ ramaṇāspadaṁ ca tad-adhiṣṭhānād viśiṣyājani |

	rādhā yāsu lalāsa pūrṇa-śaśabhṛn-mūrtīva tārāsu sā

	kāntiḥ kintv iha citra-bhāva-valitā yā kṛṣṇa-pakṣādhikā ||5|| [śārdūla]

[14] bṛhad-gautamīye’py eṣā sarvato labdha-viśeṣā prastūyate—

	devī kṛṣṇamayī proktā rādhikā para-devatā |

	sarva-lakṣmī-mayī sarva-kāntiḥ sammohinī parā || iti |

[15] alaṁ-lakṣmīṇām etad-ādīnāṁ lakṣmīṇāṁ janma ca śrīmat-parjanyam ārabhya dhanyatayā labhyasya puruṣa-trayasya paramātula-stotrāṇāṁ mātula-gotrāṇāṁ ye khalv āmuṣyāyaṇa-kulatā-nirbandhinaḥ sambandhinas tebhya eveti māgadhānām anusandhānaṁ sa-yatnī-bhūya yajña-patnīs tyaktavatas tasya tathāvyakta-maryādatānyathā na paryāptatām āpadyate |

[16] tad evaṁ sthiteṣu ca śrī-rādhikāyās tu sarvato’py āḍhya-kulīnāś chrīmad-vṛṣabhānutayā labdha-khyātikān mahā-gopa-payonidher janma sammatam |

[17] atra copagāyanti—

	satyaṁ bahu-suta-ratnā- karatāṁ na prāpa gopa-dugdhābdhiḥ |

	kintv amṛta-dyuti-rādhā- lakṣmī-jananād agāt pūrtim ||6|| [āryā]

[18] sā khalu śrī-kṛṣṇa-janma-varṣānantara-varṣe sarva-sukha-satre rādhā-nāmni nakṣatre jāteti rādhābhidhīyate | 

[19] janmānantaraṁ tasyāḥ san-mādhurī ceyaṁ kṛtāvalokena lokena kīdṛg iti pṛcchataḥ prati nirūpitā—

	navendur mūrtir vā kanaka-kamalaṁ vaktram athavā

		cakorau netre vā visarad-amṛtaṁ dṛṣṭir athavā |

	apītthaṁ rādhāyāṁ yadi jita-tulāyāṁ na valate

		vikalpaḥ kiṁ tarhi prasajatitarāṁ tat-tad-upamā ||7|| [śikhariṇī]

[20] āstāṁ tāvad asau vraja-lakṣmīṇāṁ parama-lakṣmīr akhilāś ca tās tathā varṇyante | yathā—

	harim anu vindati śaśval lakṣmīr iti yā tu sarvataḥ khyātā |

	tām api kila gopāyituṁ gopī-saṁjñā jayanti tā lakṣmyaḥ ||8|| [āryā*]

kiṁ ca—

	kṛṣṇānurūpam apy āsāṁ vayo-vṛddhiḥ samṛddhyate |

	yathā candramasaḥ puṣṭis tathā tasya rucām api ||9|| [anuṣṭubh]

[21] tatra kaumāra-madhyam adhyāsīnāyāṁ śrī-rādhikāyāṁ tadānītanānāṁ keṣāñcin nārī-janānām utprekṣā yathā—paśya paśya,

	aruṇita-laghu-śāṭī-khaṇḍa-kamrādharāṅgī

	śravaṇa-galava-randhra-prota-susparśa-sūtrā |

	rajasi nija-sakhībhiḥ krīḍayā lola-netrā 

	madhuri-purati-bīja-śrī-nibhā bhāti rādhā ||10|| [mālinī]

[22] tad evam īdṛg-vayasi paryavasite tadādīnāṁ tāsāṁ saundarya-sārasya pracāraḥ sarvata eva prasarpan mātara-pitarādibhir nāpasarpayitum īśāñcakre cintayāmāse ca, na jānīmahe, durjanaḥ kaṁsaḥ kiṁ samprati sampratipatsyate iti |

[23] atha pratyaham eva pratyekam antaḥ paraspara-militāḥ santaś ca te sarve vicāritavantaḥ, sāmpratam eva pātrasātkartum etāḥ sāmprataṁ | tatrāpy āsāṁ śrīman-nanda-nandanād avaras tu na varatām arhati | avara eva hi sarvaḥ | tathā hi—

	kanyā dhanyatamā ramām api jitāṁ kurvanty amūr nandajaḥ

	svasmād ūnadaśāṁ ramā-ramaṇam apy āsādayan dṛśyate |

	tasmāt tulyatayā sa eva varatām arhaty amūṣāṁ tadapy

	āstāṁ dhāma-suhṛt-priyātma-tanaya-prāṇā hi nas tatkṛte ||11|| [śārdūla]

[24] atha, yadyapy adhunā yajña-sūtram alabdhavatas tasya na vivāhāvasaraḥ sambhavati, tathāpi sajjana-samājñām ācārya bhāṣā-bandhaś ca sandhātavya iti |

[25] tad etad vicārya sthitānāṁ teṣāṁ niścayāvadhāraṇa-pūrvakaṁ tan nivāraṇaṁ prati pūrvavad eva vasudeva-mantraṇayā yantrita-vicāra-vargatayāpi gargaḥ sarva-darśitayā tad idaṁ parāmamarśa—

[26] tal-līlā-kramaḥ khalv ayaṁ duratyayatayā mayāsugamas tal-līlā-śakti-prayutānām asmākaṁ ca tatra pratyag-vadācaraṇe’pi nāradavan na pratyavāyas, tathāpi tathā prathanīyam yathā tāsāṁ na pratyavāyaḥ syād, āyatyām iṣṭāpattiḥ syād, akhilāyatyāṁ pūrna-tad-āpattiś ca syāt iti |

[27] tad evaṁ vimṛśan sa kila vilambam anavalambamānaḥ śrī-vrajam ājagāma | āgamya ca nijam uṭaja-taṭaṁ sa-dhyānam adhyāsīnāṁ paurṇamāsīṁ prati jagāma | gatvā ca sarvam evedaṁ nivedya punar nivedayāmāsa, mayedaṁ tāvat kartavyam, bhavatyā tu tāsāṁ yathānyatra patyādi-vyavahāraḥ satyāya na kalpate, kintu loka-pratyāyana-mātrāya tathā vyavahartavyam iti |

[28] tad evaṁ tāṁ sambhāṣya śrīmad-vrajarāja-sambhāṣaṇaṁ nirvāhya, bāhyāvaraṇa-vāsinām āvāseṣu babhrāma | te ca tam āgatam akasmān niśāmya śāmyac-cintā-tamasaḥ sva-sva-manoratha-labdhaye lubdha-manasaḥ praṇāmādibhiḥ paripūjya kuśalam anuyujya pracchannatayā tam evārthaṁ papracchuḥ, idaṁ tāvac chaṅkitaṁ; tatra kiṁ kartavyam? iti |

[29] sa tūvāca—vayam idaṁ sarvam apūrvaṁ pūrvam api jānīmahe | idaṁ ca bhavadbhiḥ sambaddhyam adhyavasitam, kintv ekā śaṅkā śaṅkur iva maṅkṣu hṛdi parivartate | yadā bhavad-aṅga-jātāṅganānāṁ vraja-rājāṅgaja-vara-kumāreṇa saha saṅgamaḥ syāt, tadā nātivilamabataḥ sarvasyāpi vrajasya tadīya-cira-vipralambha-lambhanaṁ bhavitā, kim utāmūṣām? kiṁ ca, prauḍhatām ūḍhavatīnāṁ tu sahaja-tad-anurāga-svābhāvyenādarśane’py udbhavat-tat-sphūrtīnāṁ na ko’pi tasmād vinivartanaṁ kartuṁ samarthaḥ syād ity api kadarthanāntaraṁ bhaviṣyati | tasmān nanda-kulāvataṁsāt kaṁsāc ca vañcayituṁ cañcalam evānyebhyaḥ sampradātavyā navyāḥ kanyakāḥ |

[30] tad evam ādiśya prasthite yadu-purohite tat-kṛtopadeśopajātādaro nija-nija-kanyā-gopana-paro gopa-nikaro’pi tāsāṁ sampradānāya sampradānam anveṣṭuṁ suṣṭhu cintām avāpa, kintu santatam asya sā lālasā tu nālasā jātā |

[31] tad evam etāsāṁ sva-tanayena pariṇayanaṁ prati vrajapati-jampatī ca pūrvam atīva tīvra-spṛhā-gṛhīta-cittāv āstām | viśeṣatas tu rādhāyā mādhurya-viśeṣāvadhāraṇataḥ | kintu gargeṇa tadvad eva nirastāv ity astamita-prayatnāv abhūtām |

[32] anutāpas tu tayor nāpajagāma, tad-bhrātṛ-paryāyāś ca tad ekānugati-maryādayā paryākulās tāsāṁ kanyānām sva-putrāya nyāsam anyāyaṁ manyamānās tataḥ parāṅ-mukhā babhūvuḥ | kiṁ bahunā? sarva eva kevala-snehatas tatra kṛṣṇa-varatāyām eva jātehatāṁ saṁhitavantaḥ samadṛśyanta | yataḥ—

	yogyena yogyasya tu nitya-saṅgamaḥ

		kasmai na roceta bhṛśaṁ sa-cetase |

	ratnena hemnaḥ śaradā saro’mbhasaḥ

		sitākhya-pakṣeṇa yathā sudhā-ruceḥ ||12|| [upajāti 12]

[33] varatā-sambhāvanā-viṣayāṇāṁ pitṛ-vargaś ca tādṛg apy anargala-karṇe-japa-labdha-saṁsarga-garga-vacana-sargata eva bhinna-cittatām āpa | [34] putrān apy atikramya tatra sthitānāṁ kṛṣṇa eva hi sukhasatrāyate |

[35] tad evaṁ jñāta-rahasyo’pi nirṇīta-nīti-praṇītaye rahasi vraja-rājam upavrajya sa ca tat-pitṛ-vargaḥ pratisvam eva tam artham arthayāmāsa, [36] āmuṣyakulikā kalitā dhanyāḥ khalu tāḥ kanyāḥ kṛṣṇanyāsata eva sa-nyāyatām arhanti | sa yadi bhavadbhiḥ svayam aṅgīkriyate, tadā bhaṅgībhiḥ prasaṅgam aṅgīkriyatām asmābhir iti |

[37] vrajarājas tu tad ākarṇyam ākarṇya sa-niśvāsam idaṁ vivarṇatayā varṇitavān, asmābhiḥ sva-putrāya sarvathā na te sambandhāḥ sandhātavyāḥ, kintu yūyam apīdaṁ vidāṁkurute | yat khalu yuṣmākam apatyāni yuṣmākam ivāsmākaṁ sneha-sātatya-vahāni samudvāhayitavyāni ca, tasmād asmābhir eva tatra tatra satrā-kurvadbhiḥ prayatanīyam |

[38] tad evaṁ sthagita-samullāse nikhile ca vrajāvāse vrajapaty-anumaty-anusāratas tāsāṁ pitaras tad-vitaram ācarituṁ ruciṁ vināpi bahir udyamam ācaritavantaḥ | [39] tat kumāryas tv atibālya-caryā-paryākulatayā na kiñcid api cid-amatratāṁ ninyire |

 

[40] atha yā kācid vṛndāvana-gahvarataḥ sākṣāt kila yogamāyāyā vyājatas tāpasyās tatra cāhvayataḥ paurṇamāsyāḥ samabhyarṇaṁ ahar-divaṁ prāyaḥ kimapi mantrāyituṁ āgantrī dṛśyate; yā ca mānuṣy api devīyamāneti vā devy api mānuṣīyamāṇeti vā lakṣayituṁ na śakyate kintu sad-ānukūlatayā tad-vana-pālitāsiṣā-dhayiṣita-kṛṣṇa-līlatā rādhādiṣu ca parama-sneha-latā yasyām anumīyate, sā vṛndāriketi nijākhyāṁ prakhyāpayanty api jana-vṛndena lāghavād vṛndeti svenaiva nāmnā samāmnāyate | sā ca samprati sarva-śocyatā-maya-tad-vārtā-śravaṇād atīvārtā tad-abhyāsam evābhyajagāma |

[41] abhyāgatām atha tāṁ japārtham āsīnāpi, paurṇamāsī tūrṇam upavrajya namaskurvatīṁ pariṣvajya śubhāśiṣā ca saṁyujya svacchamanāḥ papracchuḥ, kathyatāṁ katham asamayam idaṁ tava samāgamanam? iti |

[42] vṛndāha—bhagavati, param āpadāṁ padam ekam utpannam asti, kathaṁ tava niścintatā dṛśyate?

[43] paurṇamāsī uvāca—kiṁ tāvac cintā-kāraṇaṁ tat-padam?

[44] vṛndāha—hanta, yāḥ khalu nityatayā kṛṣṇasya preyasya iti śrūyante, tāsām apy anya-sambandhaḥ sanirbandha iva dṛśyate |

[45] paurṇamāsī uvāca—katham ivāyaṁ parāmṛśyate?

[46] vṛndāha—tasyānubandhaś cakṣuṣā spṛśyate |

[47] paurṇamāsī uvāca—na bhaviṣyati tāsām anyenānyena saṁyoga-sambandhaḥ, yato mayā hi māyayā parā nirmāya nirmāsyate tatra pratibandhaḥ |

[48] vṛndāha—atha tathāpi lokataḥ kalaṅkaḥ śaṅkanīyaḥ |

[49] paurṇamāsī uvāca—na syād api tasyāpi sthitiḥ, yato munayaḥ punar idaṁ gāsyanti—

	nāsūyan khalu kṛṣṇāya 

mohitās tasya māyayā |

	manyamānāḥ sva-pārśva-sthān 

svān svān dārān vrajaukasaḥ || [bhā.pu. 10.33.39] iti |

[50] ataeva putrotpatty-abhāvāt pāyayantyaḥ śiśūn payaḥ ity atra śiśūn ity eva payaḥ ity eva ca vakṣyanti, na tu sutān stanam iti | etad apekṣayaiva kvacit putratva-vyapadeśaś ca śrī-kṛṣṇa-parihāsa-nirdeśaś ca saṅgaṁsyate |

[51] vṛndāha—yady evaṁ tarhy anyena tāsāṁ pāṇipīḍanaṁ punar atīva pīḍanam | yatra prāyaścittāntaram api na cintayanti tantra-vidaḥ, tat kathaṁ sāmprataṁ sva-vratam upekṣase?

[52] paurṇamāsī sasmitam uvāca—bhāviny, etad api na bhāvi, tvayā tu ramyānanatayā gamyatām |

[53] vṛndā sānandaṁ padāravindayoḥ patantī sānumodaṁ ruroda | sā tu tāṁ niravahittham utthāpya sāntvayitvā gahanāya prasthāpayāmāsa |

[54] atha vṛndāpi tathā viśvasatī niśvasatī ca vitrāsa-rahitā dvitrāho-rātrān gamayāmāsa | dināntare tu tāsām udvāha-nirvāham ākarṇya vivarṇa-vadanā paurṇamāsy-abhyarṇaṁ punar api tūrṇam upasthānā mṛtaka-pratīkā tasthau |

[55] paurṇamāsī uvāca—kim iva vṛttaṁ vṛttam yasmād bhavaty udvṛtta-cittā dṛśyate?

[56] vṛndāha—mama mukhataḥ kācid apy uktir na vyaktībhavati, kim iva vaktavyam?

[57] paurṇamāsī uvāca—paṅkajākṣi, na kācid api śaṅkā manasi śaṅkanīyā |

[58] vṛndā sa-rūkṣa-hāsam āha—bhagavati, katham iva?

[59] paurṇamāsī uvāca—yad adyāpy asiddha-nirvāha eva tāsāṁ vivāhaḥ |

[60] vṛndāha—vicakṣaṇe, tam etaṁ cākṣuṣam eva vidhāya sarve’py ācakṣate |

[61] paurṇamāsī uvāca—samprati tā bālikāḥ kutra?

[62] vṛndāha—tad idam api śrutam, yad atibālakatayāvagatāḥ pitṛ-geha eva tā nidhāya te gatā iti |

[63] paurṇamāsī sa-praṇaya-roṣam uvāca—atha kathaṁ mat-kathanaṁ na pratyeṣi yat kiṁvadantīm eva muhur vadantī vartase?

[64] vṛndā sānandam uvāca—bhagavati, tad etad ṛtam anṛtam eva bhavatu, kintu mayā nāyaṁ sandhir anusandhīyate |

[65] paurṇamāsī sahāsam uvāca—na lokenātathyaṁ kathyate, na ca grathyate sma tāsām udvāha-bandhah |

[66] vṛndāha—nedaṁ ca budhye |

[67] paurṇamāsī uvāca—yuktam evedam, yataḥ—

	tvayy api līlā-śaktyām, avasara-nāmnī bhaved vibhoḥ śaktiḥ |

	tvām api yā bhramayantī, tasmiṁs tasmin pravartayati ||13|| [udgīti]

[68] vṛndā sa-kāku prāha—tarhi svayam evedaṁ rahasyaṁ prakāśyatām?

[69] paurṇamāsī kṣaṇaṁ hasitvā nīcair uvāca—yugapad eva, devi, sarveṣu tādṛg-duḥsvapna eva kevalaṁ jāgara-kalpatayā mayā kalpitaḥ |

[70] vṛndā viśvasya niśvasya ca punar uvāca—tathāpi tāsāṁ tathā khyātir api na yuktā |

[71] paurṇamāsī uvāca—sāpi na bhaviṣyati, yato munaya eva punaḥ punar idaṁ gāsyanti, tatra tapanyāṁ tāḥ pṛcchatīḥ prati durvāsāḥ, sa vo hi svāmī [Gtu 2.27] iti; rāsaprasaṅge ca bhagavān bādarāyaṇiḥ, kṛṣṇavadhvaḥ [bhā.pu. 10.33.7] iti; uddhava-sandeśe svayaṁ śrī-kṛṣṇa eva ca, ballavyo me madātmikāḥ [bhā.pu. 10.46 |3] iti | tad idaṁ gacchoddhava vrajaṁ saumya pitror naḥ prītim āvaha iti vallabhābhimānitām ātmani vyajya śrī-kṛṣṇasya vacanaṁ brāhmaṇādīnāṁ mama brāhmaṇīty ādivat | tathā, mām eva dayitaṁ preṣṭham ātmānaṁ manasā gatāḥ [bhā.pu. 10.46 |4] iti pracuraṁ pracuratārdha-padyena ca tābhir api bahir-dṛṣṭyā paraṁ tatra kvacid upapatitvaṁ pratīyate, śaśvad antar-dṛṣṭyā tu patitvam evānubhūyata iti sūcyate, yathā ca, api bata madhu-puryāṁ ārya-putro’dhunāste? iti | 

athāgame ca mantra-draṣṭāro gopī-padānantaraṁ janety asyānte vallabheti | [72] tad idaṁ tridhā niruktam apy āgamasya rahasya-rītitayā kramāt pūrva-pūrva-pakṣasya tūttara-pakṣatvaṁ vyañjitam | yathā gautamīya-tantre,


    gopīti prakṛtiṁ vidyāj janas tattva-samūhakaḥ |


    anayor āśrayo vyāptyā kāraṇatvena ceśvaraḥ |


    sāndrānandaṁ paraṁ jyotir vallabhatvena kathyate ||


    athavā gopī prakṛtir janas tad-aṁśa-maṇḍalam |


    anayor vallabhaḥ proktaḥ svāmī kṛṣṇākhya īśvaraḥ ||


    kārya-kāraṇayor īśaḥ śrutibhis tena gīyate ||


    aneka-janma-siddhānāṁ gopīnāṁ patir eva vā |


    nanda-nandana ity uktas trailokyānanda-vardhanaḥ || iti |

[73] atra prathamā prakṛtiḥ pradhānam, dvitīyā svarūpa-śaktiḥ | tattvāni mahad-ādīni aṁśāḥ,


    jñāna-śakti-balaiśvarya-vīrya-tejāṁsy aśeṣataḥ |


    bhagavac-chabda-vācyāni vinā heyair guṇādibhiḥ ||

iti viṣṇu-purāṇoktāḥ [vi.pu. 6.5.79] | aneka-janma-siddhānāṁ iti, bahūni me vyatītāni janmāni tava cārjuna [gītā 4.5] iti śrī-bhagavad-gītāvad anāditvam eva bodhayati, patir eva iti kadācid upapatitva-vyavahāras tu māyika evety arthaḥ | vā-śabdas tv asyaivottara-pakṣatā-bodhanāya |

[74] ata evāprakaṭa-līlāyāṁ prakaṭam eva brahma-saṁhitā tathānusaṁhitavatī yatra brahmā prāha—

	ānanda-cin-maya-rasa-pratibhāvitābhis

		tābhir ya eva nija-rūpatayā kalābhiḥ |

	goloka eva nivasaty akhilātma-bhūto

		govindam ādi-puruṣaṁ tam ahaṁ bhajāmi || iti || [5.48] |

[75] atra kalātvān nija-rūpatve svataḥ-siddhe’pi nija-rūpatayeti punar upādānam, na tu prakaṭa-līlā-madhyavat parakīyābhāsatayopalakṣitābhis tābhir ity artha-jñāpanārtham |

[76] tathā ca tatraiva śriyaḥ kāntāḥ kāntaḥ parama-puruṣaḥ ity atra yuktiṁ ca darśitavān | śrī-parama-puruṣayor aupapatyaṁ nāstīti | kāśī-khaṇḍe ca dharma-rājaḥ, gopī-pate yadu-pate vasudeva-sūno iti | saṅgīta-śāstre ca, gopī-patir ananto’pi vaṁśa-dhvani-vaśaṁ gataḥ iti | bhaviṣyat-kāvyeṣu śrī-gīta-govinde patyur manaḥ kīlitam iti |

[77] etad abhiprāyeṇaiva lakṣya-bhedenoktam—

	tvām aprāpya mayi svayaṁ-vara-parāṁ kṣīroda-tīrodare

		śaṅke sundari kāla-kūṭam apiban mūḍho mṛḍānīpatiḥ |

	itthaṁ pūrva-kathābhir anya-manaso vikṣipya vakṣo’ñcalaṁ

		rādhāyāḥ stana-korakopari milan-netro hariḥ pātu vaḥ || iti |

anyatra ca, gopī-bhartuḥ pada-kamalayor dāsa-dāsānudāsaḥ iti | bhagavac-chaṅkarācārya-kṛte yamunā-stotre ca, vidhehi tasya rādhikā-dhavāṅghri-paṅkaje ratim iti |

[78] lalita-mādhave śrī-rādhikādīnāṁ tathā-varṇanaṁ tu sphuṭam eva nirvarṇitam | ujjvala-nīlamaṇau sākṣāt-kathanayā kumārikāṇāṁ sākṣād anya-sambandhābhāva-prathanayā ca parāsām api yad eva samṛddhimad-ākhya-sambhoge lalita-mādhavānusāreṇa sphuṭam aṅgīkṛtam asti | 

bhāvārtha-dīpikāyāṁ ca, ṛṣabhasya jaguḥ kṛtyāni [bhā.pu. 10.33.21] ity atra ṛṣabhasya patyuḥ iti kṛṣṇavadhvaḥ iti svayam uktam | idam eva patitvaṁ śrī-parīkṣit-praśnottare paty-antarābhyupagama-vādenaiva hi bahir-aṅgānām bodhāya paramātmatayā śrī-bādarāyaṇinā bodhitam—


    gopīnāṁ tat-patīnāṁ ca sarveṣām api ca dehinām | 


    yo’ntaś carati so’dhyakṣaḥ eṣa krīḍana-deha-bhāk || [bhā.pu. 10.33.35] 

ity atrānataraṅgān prati tv ayam arthaḥ: gopīnāṁ kāścid vyūḍhāḥ kāścid avyūḍhā iti dvidhātra loka-mātra-prasiddhānāṁ vastutas tu nitya-siddhānāṁ sarvataḥ śreyasīnāṁ tat-preyasīnām anyāsām api nānā-bhāva-samṛddhānāṁ kumārītaruṇī-vṛddhānāṁ, tathā yathā-sambhavaṁ tāsāṁ patīnāṁ tad-upalakṣitatayā kumāra-tatīnāṁ, kiṁ bahunā? sarveṣām api tad-eka-jīvānāṁ vraja-jīvānāṁ yāni tat-tad-upacitatācita-tadīya-krīḍā-sādhana-dehāni, tad-āsaktaḥ sann antaḥ-śabdābhihite mahite jagan-netrād antar-hite sadābhave sva-vaibhave yaś carati krīḍati | sa eṣa evādhyakṣaḥ kadācij jagat-pratyakṣaḥ san krīḍati | tasmān nija-preyasībhiḥ samam anādita eva mithunateti kathanād aupapatyam asya nopapatty-arham, kintu parama-vyomādhipa-lakṣmī-nārāyaṇavad dāmpatyam eva tad-arhaṁ bhavatīti | 

tad idaṁ, jayati jananivāsaḥ [bhā.pu. 10.90.48] ity ādau vraja-pura-vanitānāṁ vardhayan kāma-devam iti pura-vanitābhiḥ saha tāsāṁ saha-pāṭhād draṣṭavyam | śrīmān uddhavas tu, etāḥ paraṁ tanu-bhṛto bhuvi gopa-vadhvaḥ [bhā.pu. 10.47.58] ity ādāv āsām anugatiṁ mumukṣu-mukta-mad-vidha-bhaktā api vāñchanti ity uktvā kṛṣṇe paramātmani vṛndāvana-carya imāḥ kva, tad-īdṛśa-bhāva-vyabhicāra-dṛṣṭās tv anye kveti vadan kṛṣṇe paramātmani hy eṣa rūḍha-bhāva iti pratyakṣato darśayann āsu māhātmya-viśeṣaṁ darśayati, nāyaṁ śriyo’ṅge [bhā.pu. 10.47.60] ity ādau śrī-prabhṛtibhyaḥ punar api viśeṣayati ca |'

[79] atha sānandāpi vṛndā punaḥ papraccha—katham īdṛśī prakriyā nātipriyā, nānyathā kriyate sma bhavatyā? bhavatyāḥ khalu nāśakyaṁ tarkyate |

[80] paurṇamāsī uvāca—rasa-viśeṣa-sampādayitrī līlāvaśyakatāvasara-vaicitrīyaṁ sītāyā rāvaṇa-gṛha-gativan nāsmābhir apy anyathā kartuṁ śakyate | rasa-viśeṣaś caivam eva saṅgacchate | bhrama-janitatvād aślīlatā-viśliṣṭe para-sambandhasyābhāsa-mātre dṛṣṭe sati tāsāṁ para-nivāraṇa-kuṇṭhitānām utkaṇṭhā-vardhanataḥ sphurad-akharva-sukha-gatyāṁ sarvāyatyāṁ viśrānta-bhrama-nitānta-sthiratā-nirata-kānta-prāptitas tasyātīva dīptatā-prāptir iti | tathā ca bhaviṣyat-kāvyeṣu śrīmad-ujjvala-nīlamaṇau pramāṇī-kṛtaṁ prācāṁ matam | tatra mūlaṁ yathā—

	laghutvam atra yat proktaṁ tat tu prākṛtanāyake |

	na kṛṣṇe rasaniryāsasvādārtham avatāriṇi || [1.21] iti |

pramāṇaṁ yathā,

	neṣṭā yad aṅgini rase kavibhir paroḍhā

		tad gokulāmbujadṛśāṁ kulam antarena |

	āśāṁsayā rasavidher avatāritānāṁ

		kaṁsāriṇā rasikamaṇḍalaśekhareṇa || [5.3] iti |

[81] atra rasotkarṣasya tarṣata eva kaṁsāriṇāvatāritānām iti tāsāṁ nityaṁ tan-nija-preyasītayā vihāras, tad-avatāra-samaya eva tu rasa-maya-mahotkarṣāya māyayā paroḍha-vyavahāra ity ato na doṣaḥ, pratyuta parama-guṇa eveti bhāvaḥ | iha cāvatāritānām iti devī-caratāṁ sādhāraṇa-lakṣmī-caratāṁ ca na pracārayati, nāyaṁ śriyo’ṅga u nitānta-rateḥ prasādaḥ svar-yoṣitāṁ nalina-gandha-rucāṁ kuto’nyāḥ? [bhā.pu. 10.47.60] ity anena virodhāt | tenaivānyatamatānyathā-kāritayā tadīya-parama-lakṣmītvam eva tāsāṁ lakṣyata iti | 

tad evaṁ ca nirūpya punar apy āha sma—tādṛśaṁ parama-rahasyam ākāśāya ca na prakāśanīyam | kintu—

	rādhādīnāṁ kevalānāṁ kevalo nanda-nandanaḥ |

	varaḥ syāt kevalaṁ tasmāt ke balāt kuryur anyathā? ||14|| [anuṣṭubh]

yataḥ,

	vraja-lakṣmī-janatāyā harir iha ramaṇaḥ paraṁ na paraḥ |

	katham atha cakora-jāter vṛttiś candrād bhaved anyaḥ? ||15|| [upagīti]

[82] atha vṛndā tu, bhavatu yāthākathācaṁ | yad idam ācitam, tad ācitam eva | kintv āyatyāṁ sarva-sukha-samutthāpanaṁ bhavad-abhyutthānam eva gaty-antarāya bhavitā iti prārthya namaskṛtya ca calitā |

[83] paurṇamāsī tu prāha—

	avacam avocam uvāca ca, vacmi hi vaktāsmi vakṣyāmi |

	ucyāsam idaṁ vacyāṁ vacāni no ced avakṣyaṁ na ||16|| [anuṣṭubh]

[84] tad evaṁ tāsāṁ khelā-mātra-vilāsinīnāṁ sva-vāsinīnāṁ mātara-pitarādibhir antaḥ-puryām asūryampaśyatayā dhūtākarṇana-kṛṣṇa-varṇanatayā ca paritaḥ parītaṁ vāritānām api dīpyamāna-kaiśora-sāmīpya-samiddhaḥ sva-bhāva-siddhaḥ kṛṣṇa-bhāvaḥ svayam udbhūtavān vāridā-gamana-samayaṁ samayā kāsāñcid vallī-jātīnāṁ pallava iva | yataḥ—

	hṛdayam anaṅgas tāsām aviśad vayasaḥ kramād eva |

	śyāmāṅgaḥ sa tu sāṅgaṁ viveśa sahasā tataḥ pūrvam ||17|| [anuṣṭubh]

[85] dṛṣṭāntayanti cedam—

	āsīd āsu hareḥ sphūrtir darśana-śravaṇe vinā |

	yathāntaḥpura-ruddhāsu kanyāsu madanodgamaḥ ||18|| [anuṣṭubh]

[86] ataevoktam—

	navya-yauvanataḥ pūrvaṁ kṛṣṇe tāsāṁ tu yā ratiḥ |

	tasyāṁ nātiśayoktiḥ sā sva-bhāvoktis tu manyatām ||19|| [anuṣṭubh]

[87] tadā ca, yadā prasaṅga-saṅgatyā kṛṣṇeti varṇa-dvayaṁ karṇābhyarṇam āpadyate, vaṁśī-vādyaṁ vā, tadā tam eva paśyantya iva hṛṣyantyaḥ punar apy apaśyantyas tāpam āpnuvanti sma, kintu kañcit prati na kiñcit prakāśayām āsuḥ | cetasi tu bhāvayām babhūvuḥ, yathā—

	yaḥ kṛṣṇa-nāmākṣara-mādhurī-jharair

		āsvādyate veṇu-kalī-rasair api |

	sa eva ekāmbuda-rocir eṣa me 

		kaḥ svāntam uccaiḥ kurute puru-vyathām? ||20|| [upajāti 12]

[88] tatra ca śrī-rādhāyā bhāvanā, yathā—

	yāte kṛṣṇeti śabde śruti-patham amṛtād apy atisvāda-yukte,

	vaṁśī-vādye ca śaśvan manasi sapadi yaḥ sphūrtim āpnoti so’yam |

	ājanmābhyāsa-hīno’py atisuparicita-prāya eveti bhāti

	prāpti-vyāvṛttitas tu prasabham acirato neṣyati prāṇavargam ||21|| [sragdharā]

[89] punaś ca samprati svayam eva parasparam ivāha—rādhe, kim udagraṁ vyagracittāsi? rādhike, tad etan nāvadadhāsi ced avadhānaṁ vidhehi |

	śravyāṇāṁ svāda-sāraṁ śrutir anumanute yat tu yad vā sudhābdher

	manthāl labdhaṁ, rasajñā sukha-hṛdija-sukhaṁ citta-vṛttir yad eva |

	kiṁ tat kṛṣṇeti varṇa-dvayam ayam athavā kṛṣṇa-varṇa-dyutīnām

	ājīvyaḥ ko’pi śaśvat sphurati nava-yuvety ūhayā mohitāsmi ||22|| [sragdharā]

[90] evaṁ śrī-kṛṣṇasya ca tadīya-pracariṣṇu-tat-tad-guṇa-bhaviṣṇu-tṛṣṇasya bhāva-ramyatā gamyatām—

	nāmni śrotraṁ sadana-saraṇau netram āmoda-pūre

	ghrāṇaṁ pṛṣṭhe vapur api guṇe sūktam āsāṁ madīyam |

	māṁ projjhyāsīd drutam iti hariḥ svīya-doṣaṁ vicārāt

	pratyākhyāya sphuṭam anusaraṁ tatra citrāyate sma ||23|| [mandākrāntā]

	rādhāṛkṣe kvacana gaṇake nāntikād varṇyamāne

	dṛṣṭvā rādhāṁ ghaṭayati jane sañjanaṁ svasya dūrāt |

	rādhā-gehān mṛdula-pavane vāti nāsmāri tat tat

	kṛṣṇenāsmin punar alam asau sasmare saiva rādhā ||24|| [mandākrāntā]

[91] tad evam apūrva-kṛṣṇa-darśana-parvaṇy ajāta-pūrve yadā tu kāliya-dandaśūka-sandalanam āsīt tadā vidhvasta-nirodhā rādhādayo’pi vrajavāsi-sādhāraṇatayā tatra gacchanti sma | [92] etad artham eva kāliya-damanārthe tāvān vilambārambha-sambhāras tena lambhitaḥ |

[93] tad evaṁ tatra gatavatīnām api bālyām okataḥ śokataś ca na lokatas tāsāṁ bhāvaḥ svasya viśeṣaṁ bhāvayāmāsa, kintu premātiśaya-mātram | tathā hi—

	yadā dūre nṛtyaṁ phaṇi-śirasi cakre muraripus

	tadā tābhiḥ sākṣād araci sa itīdaṁ nahi mṛṣā |

	tathāpy āsāṁ bālyād bahujana-samājād api śucā-

	vṛter bhāvo naiva sva-rasa-mayatām aṇv api yayau ||25|| [śikhariṇī]

	yadā kālīyasya hrada-valayataḥ so’yam uditas

	tadā rādhā-mukhyāḥ prathama-kalanād eva patitāḥ |

	bahir-jñānaṁ nāsīd yadapi tadapi sphūrti-valitā

	na mūrcchāṁ nāmūrcchāṁ yayur ahaha rātrindivam anu ||26|| [śikhariṇī]

	yadyapi kṛṣṇas tāsāṁ kalanād antar-vikāramāsannaḥ |

	tadapi ca samayāntarajāṁ cakāra gambhīratāṁ śaraṇam ||27|| [āryā]

[94] tataś ca, prabhāte tāḥ śakaṭa-samārohitatayā vrajam ānītāḥ katham api svasthatāṁ yātāḥ, yathā—

	muhur bandhu-stome tad-upacaraṇād utthita-matau

		jana-dvārā tāsāṁ harir api vimūrcchāṁ kalitavān |

	atha vyagrībhūyāmṛtam iva muralyā mṛdu-kalaṁ

		jagau tāś ca prāpur bahir-avahitiṁ satvaratayā ||28|| [śikhariṇī]

[95] kintu tasya vaṁśī-śaṁsana-mādhuryam eva tāsv abhiṣajyad avabudhya tad-avadhi tāsāṁ pratibandhāya bandhavas tenātinirbandhaṁ yayur iti kadācic cirato darśanam api tasya tāsu paryavasyati sma |

[96] atha śrī-kṛṣṇasya ṣaṣṭhe varṣe gate tāsāṁ ca tataḥ kiñcid ūnatayā mate samārabdha-prapañcād bhāvād akṣīṇānāṁ nava-kaiśora-lakṣmīṇāṁ mud-añcanaṁ tasya ca tāsāṁ ca tathā jātaṁ yathā parasparaṁ spardhayeva sañcayam añcad āsīt |

[97] tatra tasya śrī-kṛṣṇasya, yathā—

	vaktraṁ pūrṇa-kapola-kānti-valitaṁ keśā bhṛśa-śyāmalā

	netre lola-viśāla-pāṭala-taṭe vakṣaḥ sphūrad-vistṛti |

	bāhu-dvandvam akharva-puṣṭa-ghaṭanaṁ madhyaḥ kṛśas tat-paraḥ

	sphītas tadvad urū pṛthū bhavitum udyātau sma tasmin hareḥ ||29|| [śārdūla]

[98] tatra ca kasyacin marmajña-janasya narma-vacanam—

	tanau śyāmā lakṣmīr abhajad ayam antar-hṛdi punaḥ

	sadā gaurīr itthaṁ kapaṭam abhipaśyan muraripoḥ |

	sphuran-netra-dvandvaṁ bhajad aruṇatām īṣad abhito

	muhuḥ karṇābhyarṇaṁ vrajati kila kiñcit kathayitum ||30|| [śikhariṇī]

[99] atha tāsāṁ, yathā—

	kaṭākṣe kṛṣṇābhā sphuṭam adharayo rāga-garimā

		kapola-dvandvāntaḥ śucir urasi cārūnnati-ruciḥ |

	amī ceto-dharmā bahir ahaha yady evam uditā

		bhavet kiṁvā tarhi vraja-mṛgadṛśāṁ gopana-padam ||31|| [śikhariṇī]

[100] tatra śrī-rādhāṁ prati kasyāścid uktiḥ—

	bhadrā padmā dhaniṣṭhā śivi-paśupa-sutā pālikā śyāmalā sā

	candrāvaly apy abhīkṣṇaṁ vayasi nija-nija-śrī-samutkarṣi dṛṣṭā |

	śrī-rādhe tvaṁ punaḥ svaṁ jita-kanaka-guṇaṁ dyotam udyotayantī

	tad divyaṁ śyāmadhāma prathayasi paritaḥ kena vā tan na vedmi ||32|| śārdūla]

[101] tatrānyasyā vacanam—

	vilasati kṛṣṇa-navābdaḥ sphuṭam adhi hṛdayaṁ praviśya rādhāyāḥ |

	na bhavati tad yadi katham iva pulakaiḥ saha locane sravataḥ ||33|| [āryā] iti | 

[102] tat-prabhṛti tāsāṁ bhāvanā ceyam—

	tad eva yamunāraṇyaṁ ta eva ca tamālakāḥ |

	tad eva cittam asmākaṁ sāmprataṁ kim ivānyathā? ||34|| [anuṣṭubh]

tataś ca—

	śārada-prathama-śubhra-pañcamī 

		bhāvi-rātri-nikarābja-saprabham |

	subhruvāṁ mukham uroja-yugmam apy 

		āyata pratidinaṁ mahodayam ||35 || [rathoddhatā]

	yadā rādhā tāsu prathama-vayasākīrṇa-kiraṇā

		tadā tāḥ sarvāś ca pratihata-samajñāḥ samabhavan |

	paraṁ nānā-puṣpāvaliṣu latikāsu prathamataḥ

		praphullantī khyātiṁ sadasi suravallī valayate ||36|| [śikhariṇī]

[103] tatra ceyaṁ kiṁvadantī vadantī-babhūva—

	indur mandati khañjarīṭa-taruṇaḥ khañjann ivālokyate

	dūnaṁ bhāti tila-prasūnam aruṇād bimbaṁ guṇāl lambate |

	svarṇa-śrī-jayi-varṇa-jāla-vilasad-vallī na līnāyate

	rādhāyā madhurimṇi yad vidhuratām āpnoti tan-mādhurī ||37|| [śārdūla]

[104] tad evaṁ labdha-dara-sphore kaiśore tāsāṁ sa eva kṛṣṇa-premā tṛṣṇā-viśeṣam āsāditavān | [105] vratati-tatīnāṁ kṛta-vratatitve labdha-sattve svāśrayaṁ pratyabhimukha-prasāras tad-valayana-lālasam iva | tatra tāsāṁ bhāvanā, yathā—

	janmany etad aho kim atra bhavitā yat tasya vakṣaḥ-sthalaṁ

	vistīrṇātula-nīla-ratna-masṛṇaṁ spṛśyeta mad-vakṣasā |

	tāmbūlaṁ bata carvitaṁ ca mukhataḥ kṛṣyeta kiṁ man-mukhe-

	naivaṁ keyam aho mamādya vimatir dharma-dhrug abhyāgatā ||38|| [śārdūla]

[106] atha premāpi parama-varimāṇamāsasāda, yathā—

	pūrvaṁ yat parito harer anubhavāt kaiśoram atyudgataṁ

	tat tāsu sphuritaṁ tam eva vidadhal līlābhir uccaiḥ sthitam |

	apy ākarṇanadarśanādirahitās tā devatāviṣṭavac

	ceṣṭante sma yataḥ śaśāka nahi yad boddhuṁ janaś cāṇv api ||39|| [śārdūla]

tatra tu—

	śūnyaṁ paśyati bāṣpa-pūram aniśaṁ momucyate kampate

	svidyaty udgata-kaṇṭakatvam ayate stambhaṁ punaḥ prārcchati |

	glāniṁ gacchati vācitāpi vacanaṁ nābhāṣate seti tāṁ

	paśyantī suhṛdāṁ tatir muhur aho rādhām aśocan muhuḥ ||40|| [śārdūla]

[107] tasyā bhāvanā ceyam—

	rūpeṇāmṛta-sindhuḥ kīrtibhir amṛta-dyutir yad api |

	tad api harir mama hṛdayaṁ vidahati hā dhig vidhir vāmaḥ ||41|| [upagīti]

	tasya ca pūrvaṁ hṛdayam aliptaṁ 

		bhāvaḥ kaḥ punar alipta me sahasā? |

	smarad api yasya tu viṣayān 

		svayam atha cittaṁ svato’pi jihreti ||42|| [udgīti]

[108] punaś ca kāliya-damanam anv anubhūtaṁ tāsāṁ bhāvaṁ vibhāvayann āha—

	pitā me sādhūnāṁ kula-tilakatā-viśruta-gatis

	tathā mātā sādhvī-samudaya-vivekāgrima-lipiḥ |

	kathaṁ rādhādīnāṁ para-mṛgadṛśāṁ bhāvam abhito

	bhajaty antaḥ kiṁvā mama mṛdulatā māṁ klamayati ||43|| [śikhariṇī]

kiṁ ca—

	hanta jñānaṁ mama vilulitaṁ kvāpi na syāt parantu

		premārdraṁ tad bhavati sutarāṁ tāsu tu preyasīṣu |

	yasmāt tāsu sphurati na dhiyā premamayyā parā tvaṁ

		nāpi khyātiṁ bahir anugayā tāṁ parākartum īśe ||44|| [mandākrāntā]

[109] tac-ceṣṭā ca, yathā—

	maunārhe pratibhāṣate sma vacanaucitye munitvaṁ dadhe

	śocyatve hasati sma hāsa-kathane rūkṣatvam evādade |

	prastāve vraja-subhruvāṁ sakhi-janair nirmīyamāṇe harer 

	yadyapy evam athāpi-varṇa-vikṛter vyatyastir ālakṣyate ||45|| [śārdūlavikrīḍitā]

[110] tāsāṁ vivāha-śravaṇe tu—

	bahiḥ surasatāṁ vyañjann api tarhi balānujaḥ |

	antas tu virasaḥ praikṣi marmajñaiḥ pakva-pīluvat ||46|| [anuṣṭubh]

[111] tad evaṁ sthite tāsāṁ janyaṁ-manya-janena nija-nija-vadhūnāṁ nayanāya yācyamānaṁ tat-pitṛ-kulaṁ tāsu na tad-vācyam akārṣīt, kevalaṁ tu karṇe karṇe mitha eva varṇayāmāsa |

[112] tāsu gargādi-hita-vargād api kramād adhigata-kṛṣṇaika-tṛṣṇāsu prāṇa-paryanta-saṅkṣayāśaṅkayā tam udvāham api na sahasā na ca sākṣād udbhāvayāmāsa, kim uta tādṛg-avasthānāṁ prasthāpanam?

[113] atha yathā durvahaś ca vivāha-niśamana-saṅklamaḥ prathama-labhya-bālyam ārabhya pūrva-pūrva-krama-labdha-visaratayā paramparayāvadhārita iti krama-viṣayatayā viṣa-bhakṣaṇavad abhyāsavyāsata eva soḍhas tathedam api bāḍhaṁ soḍhavyam iti tathaiva śrāvayāmāsa |

[114] tās tu tad-vārtā-mātrataḥ paramārtā jātāḥ | yatra ca kaṣṭam bhoḥ kaṣṭam, jīvanam api niṣṭhīvanam āpayituṁ vyavasitim āyātāḥ | [115] tathā hi prathamaṁ tāvat pratyekaṁ pūrvāhnataḥ pūrvam eva gṛhād ātmānaṁ nihnuvānāḥ sambhṛta-gambhīra-nīram ucchalat-taraṅga-saṅgha-nihrāda-vilīyamāna-karṇaṁ kāla-varṇaṁ kāliya-hradam eva nirvyatireka-vivekam antareṇa bhāvāntareṇa bhāvayām babhūvuḥ |

[116] atha tāḥ samastā evābalāḥ kevalatayā gatā api samastā babhūvuḥ | parasparam aparicita-prāyatayā nicāyanti sma | papracchuś ca—kā bhavatyaḥ? iti | [117] pracite ca paricaye tatrāvrajana-prayojanam apy anvayuñjata |

[118] tataś ca samāna-vāsanāvāsita-mānasa-vyasana-śaṁsaka-daśana-vasanādi-ruci-vilokana-valita-mithaḥ-snehād āliṅgita-kaṇṭhā mukta-kaṇṭham utkaṇṭhayā sphuṭam eva rurudur, vividuś ca parasparaṁ hṛdayam |

[119] tad evaṁ kulāṅganānām api tāsāṁ svayam eva niṣkulākṛta-manasām utkṛṣṭa-guṇatayākṛṣṭa-sarva-nayanā śrī-rādhā tu svata eva madhyam ādhāratām āpannātikaṣṭataḥ prakaṭam eva nija-niścayam āviścakāra, yathā—

	yady etad-vapur anya-sātkṛtam abhūt pitrādibhis tarhy adaḥ

	preta-grastam ivāpi jīvad adhikaṁ dhik-kāra-yogyaṁ bhavet |

	dhik cātmānam aho yad eṣa sahate’py etasya saṅgāpadaṁ

	tat-tīrthāya balād balānujakṛte kartavyam asyārpaṇam ||47|| [śārdūla]

[120] vistaram atra cālaṁ kṛtvā, yataḥ śreyāṁsi bahu-vighnāni iti nīti-nighnatayā nātivilambanam ālambanīyam ity utthāya tābhiḥ saha mitho baddha-pāṇitayā pānīya-samīpaṁ prasthāya yamunāṁ praty añjaliṁ valayantī sāśru-gadgadam ardhodgata-varṇam udgadati sma—

	goṣṭha-kṣmāpati-dampatī śvaśuratāṁ rāmānujaḥ svāmitāṁ

	vṛndāraṇyam idaṁ sadāpi bhajatām ārāmatāṁ naḥ pari |

	yāḥ snehād vyatibaddha-hastam abhitaḥ kālindi magnā bhavat-

	pānīyāntar amūr bhajantu sakhitāṁ tvām āśritās tad vayam ||48|| [śārdūla]

[121] atha sahāyāntarāṇy api tābhis tad antarāptāni yathā |

[122] tad evam amūm anu punar amūr asādhāraṇa-bādhānām ādhāratayā prāṇa-dhāraṇāyāṁ tu dhuta-kāraṇā hradam agādha-jalaṁ valamānāḥ prati prathitākāśa-vāṇī pratyāvartayituṁ pratyāśāṁ vardhayāmāsa |

	ahaha gopa-sutāḥ saha-sāhasaṁ

		na sahasā kurutāpuru-buddhayaḥ |

	śṛṇuta vaḥ pratikūla-kusaṅgatir

		na bhavitā na bhaven na bhaviṣyati ||49|| [drutavilambitā]

[123] tad evaṁ—

	virahāvagraha-kliṣṭā gopī-bhūmi-sarojinīḥ |

	kṛtvā gīḥ-sudhayā siktā devābdās tri-divaṁ yayuḥ ||50|| [anuṣṭubh}

[124] tataś ca vismaya-phulla-vilocanatayā vyativilokamānāsu tāsu sūrajā-pūrataḥ kāpy adūrataḥ sametya śrī-rādhām upetya sarvāś cāhūya svayaṁ vibhūya tat-tad-gātraṁ gṛhītvā pātraṁ mocayitum īhitvā tīraṁ pratīrayāmāsa | [125] sā hi phullendīvara-sundarī svayam eva kālindī | tayā ca tīram ānītāsu tāsu vṛndayā kathita-tat-tad-vṛtta-vṛndayā madhumaṅgalena ca vāñchita-tad-vṛtta-maṅgalena sahitā parama-hitā mahitā pūrṇimā ca tūrṇam evāgatā |

[126] tataḥ pratisvaṁ taru-mātrāvalambana-gātratayā niścetanavat kṛta-ketanā vraja-niketanāṅganāḥ sāliṅgana-sambodhana-pūrvaṁ gīrvāṇa-varṇita-vāṇīvad eva vadamānā tatrānuvadamānābhyāṁ vṛndā-kālindībhyāṁ sārdhaṁ bodhayāmāsa |

[127] bodhayitvā ca punar bhaṇati sma, parama-masṛṇa-matīnāṁ bhavatīnāṁ katham etāvatī karkaśatā jātā? | [128] vastutas tu—

	candro na hata-kalaṅkaḥ kvacid api na kalaṅki vaktraṁ vaḥ |

	candro muhur api naśyati naśyati nahi varṣma yuṣmadīyaṁ tu ||51|| [upagīti]

[129] kiṁ ca, tisṛbhir apy asmābhir aparokṣaṁ parokṣam api tathā sāhāyyaṁ kāryam, yathā kṛṣṇa-mātra-pati-gatīnāṁ bhavatīnāṁ nānabhīpsita-puruṣa-śayyā-yogaḥ syāt | 

[130] athavā tad-viṣayakasya bhāva-mātrasya sa eṣa prabhāvaḥ, kim uta bhavad-vidhānāṁ mahā-bhāvasya? yaṁ khalu gopa-varga-nṛpatiṁ prati gargaḥ pratijñātavān |

	ya etasmin mahā-bhāge prītiṁ kurvanti mānavāḥ |

	nārayo bhibhavanty etān viṣṇu-pakṣān ivāsurāḥ || [bhā.pu. 10.8.18] iti |

[131] tasmāt parama-śubhavatyaḥ svayaṁ bhavatyaḥ punar atra cintāṁ na kurvantu, kintu guru-vaśaṁvadatayā vadamānāḥ śam āsīdantu iti |

	evaṁ tasyāṁ sāntvayantyāṁ tamālasy-

		 ādhaḥ sthātrī hema-gātrī-tatiḥ sā |

	nyañcad-vaktrā bāṣpa-netrā tadīyāṁ

		patra-śreṇīṁ mārjayanty eva tasthau ||52|| [śālinī]

[132] tad evaṁ sānuvrajanam ātmānaḥ parirabhya tāḥ kṛta-prasthitīr upalabhya tad-upadeśaṁ viśrabhya sadyaḥ samudyantīṁ kṛṣṇāvaloka-tṛṣṇāṁ pratilabhya hasta-graha-grahila-mahilābhiḥ sāhacaryam ācarya pracchanna-vartmanā niṣpratyūha-nigūha-mānāṅgaṁ nija-nijāṅgana-samīpa-vanaṁ śrī-rādhādayaḥ samājagmuḥ | tad-dinataś ca—

	viśākhā-lalitā-mukhyāḥ śrī-rādhā-sakhyam aiyaruḥ | 

	padmā-śaivyādayaś candrāvaler ity ādi gamyatām ||53|| [anuṣṭubh]

[133] tad etad-avadhikā muhur adhikā sahāyatāyāḥ sahāyatā tāsu kṛṣṇa-tṛṣṇā-niratāsu nāścaryā | [134] yataḥ sādhāraṇasyāpi—

	sāhāyakaṁ suvidhir icchati yasya kartuṁ 

	tasyānukūla-nicitiṁ yugapac cinoti |

	nānā-graharkṣa-śakunāmara-mānavās tad-

	rājyādi-labdhi-samaye hy udayanti bhavyāḥ ||54|| [vasanta] iti |

[135] prastūyamānaṁ ca śrūyatām | atha madhumaṅgalaṁ saṅginaṁ vidhāya pūrṇa-manāḥ pūrṇimā vṛndayā saha sahasā hari-samīpam āsasāda | [136] bhānu-tanūjānubhāvita-bhāvi-bhāva-viśeṣa-śleṣā samīpataḥ svāgamanam apahnutavatī | pathi punar idaṁ pracchannaṁ papraccha—vṛnde, vrajendra-nandanasya prema kim āsu vartate?

[137] vṛndāha—atha kiṁ? kintu nigūḍham |

[138] yamunāha—etāsāṁ tu spaṣṭam adya dṛṣṭam |

[139] vṛndāha—tac ca daśama-daśā-vaśād eva |

[140] yamunāha—tarhi kiṁ pārasparikaṁ tat parasparaṁ na jānate?

[141] vṛndāha—yadapi tathā nigūḍham, tathāpi vikriyāṁ vinā prema kathaṁ dhriyatām? satyāṁ ca vikriyāgatyāṁ parasparaṁ durapahnava eva nava-navānurāgaḥ katham āvrīyatām? yataḥ—

	tamālā vakṣoja-prabha-ghusṛṇa-mudrā-nivalitā

	nakhāṅka-śreṇībhiḥ śavalita-dalāś campaka-latāḥ |

	sarojāni śyāmāny uta kanaka-varṇāny adharaja-

	dravyāṇy evaṁ vanyāpy ubhaya-ratim atra prathayati ||55|| [śikhariṇī]

[142] tad evaṁ sampṛcchya pracchannāyāṁ yamunāyāṁ vṛndā-madhumaṅgala-pūrṇa-pārśvā pūrṇimā harer abhyarṇam ājagāma | āgamya ca virahatāpa-nirvāpaṇāya kvacid ekānte nitānta-kānta-candrakānta-śilā-madhyam adhyāsīnaṁ parama-dhyānavantaṁ tam antar-manasaṁ santaṁ nidhyātavatī | tasmāt pracchannā cedaṁ sa-gadgadam ākalitavatī—

	doṣākaraḥ sa doṣā-

kara eva na cātra sandehaḥ |

	kamalaṁ khalv api kamalaṁ 

rādhā-vadanaṁ tu śarmaṇāṁ sadanam ||56|| [udgīti]

[143] tad evaṁ muhur moham ūhamānā śanair upasṛtya tad ādṛtya tāḥ kṛta-kṛtyaṁ-manyā sāsram āśīḥ-sahasreṇedaṁ śrāvitavatī—

	vidyate durlabhaṁ kiṁ te vinte tad yad bhavān api |

	avaśya-vaśyatāṁ yasya paśya labdhās tu mad-vidhāḥ ||57|| [anuṣṭubh}

[144] kṛṣṇas tu prema-puṣitena ghuṣitena tena vākyena spaṣṭam api teṣām api nija-bhāvam astariṣṭa | saj-jātānāṁ lajjā kevalaṁ balāya sajjatīti |

[145] atha kamala-locane sādara-dara-saṅkoca-locana-nikocatayā kṛta-rocane sā sa-prarocanam avocata—

[146] ayaṁ madhumaṅgala-nāmā svayaṁ sva-saṅgama-maṅgala-saṅghena saṅgamanīyaḥ iti tat-pāṇī samānīya hari-pāṇī prati samarpaṇīyatayā praṇītavatī |

[147] harir api, sva-vihāra-sukha-sāra-samupahāra evāyam iti tam anusandhāya prema-bandhāya sphurad-iṅgitam āliṅgitavān | [148] so’pi taṁ kila vilakṣaṇam āślikṣad yatra cāśliṣan mithaḥ pulaka-kulam |

[149] tad evam upatiṣṭhamānatayā dvayor apy eka-niṣṭhatāyāṁ jātāyāṁ punar vṛndāvana-candramā vṛndāṁ nirvarṇya pūrṇimāṁ prati varṇayāmāsa, keyaṁ bhavatīm anuvartamānā vartate?

[150] paurṇamāsī sa-smitam uvāca—kim iyaṁ na paricīyate bhavatā?

[151] śrī-kṛṣṇa uvāca—nūnaṁ yan-nāmnā vanam idaṁ dhāmnā samāmnātam asti, saiveyam anumeyā |

[152] pūrṇimā tu smita-pūrṇa-vadanaṁ tām avādīt, nādyāvadhikam asya vidyamānā babhūvitha?

[153] śrī-kṛṣṇa sa-smitam uvāca—aparicitā na svayaṁ milanāya samucitāyate |

[154] pūrṇimātha vṛndām ūce—bhavatu cetaḥ paraṁ bhavatī sacetaḥ sarvadāsya dāsyam ivācarantī cariṣyati |

[155] atha sāśru-vṛndāṁ vṛndāṁ praṇamantīm eva ramā-ramaṇas tu vanamālayā puraskurvan vana-mālayā puraścakāreti gamayāmāsa |

[156] tad anu ca vyañjita-nija-sukhāsañjanayā pūrṇimā-vṛndayoḥ vācā rañjanayā cirād virājamānaḥ punar gatayos tayor labdha-mahā-sahāyatā-mahasā bṛṁhita-manā mahāmanāḥ sa tu puruṣa-siṁhaḥ saha gacchatas tad eva madhumaṅgalataḥ kāliya-hrada-saṅgataṁ preyasī-prasaṅgaṁ śravasi saṅgamayan sakhi-saṅghaṁ saṅghati sma | sa tu prasaṅgaḥ saṅgamyate—

	kasmād āgān munīśā phaṇi-hrada-valayāt tatra kiṁ rādhikādyā

	hetau kasmiṅs tad etan mama tu kathayato rudhyate hanta kaṇṭhaḥ |

	hā dhik kiṁ kiṁ vidhātā kuśalitam akarod eva kiṁ yāvad evaṁ

	sidhyed itthaṁ sa tena vyatikathitayā vyaśvasīn nyaśvasīc ca ||58|| [sragdharā]

[157] punaś ca śrī-kṛṣṇa uvāca—bhagavatyāḥ purataḥ kim api tābhir uktam?

[158] madumaṅgala uvāca—nahi nahi, kintu sā sumukhī-tatir adhomukhī-bhavantī santīvra-locana-jala-skhalanataḥ stanaṁ siñcantī tamālam api taṁ mlāpayāmāsa |

[159] śrī-kṛṣṇa uvāca—atha tāsāṁ manoratha-pathaḥ kim avagataḥ?

[160] madumaṅgala uvāca—atha kiṁ |

[161] śrī-kṛṣṇa uvāca—katham iva?

[162] madumaṅgala uvāca—tābhir muhur api bhavataḥ savarṇasya tamālasyāvalocana-racanena |

[163] śrīkṛṣṇa uvāca—viśeṣeṇa cet kathyatām |

[164] madumaṅgala uvāca—kālindī-vacanena ca, yatas tāṁ praviśantīnāṁ tāsām imāṁ kākum ākulī-bhavantī paścād asmāsu sānukṛtavatī | yathā—goṣṭha-kṣmā-pati-dampatī [GCP 15.120] ity ādi |

[165] śrī-kṛṣṇa sa-gadgadam uvāca—āgaccha gacchāva tāvat sakhi-saṅgham iti |

[166] atha madhukaṇṭhaḥ sotkaṇṭhaṁ papraccha—tatas tāsāṁ kā matir jātā?

[167] snigdhakaṇṭha uvāca—tataś ca vraja-sundarīṇām unmanastayā dharma-trastatayā ca mahatī manaḥ-kathā jātā | yathā—[168] nanu yady evam unmanastā-grastā dharma-rakṣaṇārtham akṣamāsi, tarhi pratyāsanna eva dharma-tyāgaḥ? tatrāha—

	dharmas tyājyaḥ katham atitarāṁ loka-yugmābhinandī?

[169] tarhi loka eva tyājyāḥ? tatrāha—

	lokas tyājyaḥ katham atitula-prārthitārthasya dhārī? |

[170] nanu tarhi tena cārthena kim? tatrāha—

	arthas tyājyaḥ katham ayam atha prāṇa-rakṣādhikārī?

[171] nanv etāvati saṅkaṭe prāna-tyāga eva trāṇadaḥ? tatrāha—

	prāṇas tyājyaḥ katham iva na sā lālasā māṁ jahāti ||59|| [mandākrāntā]

[172] kṣaṇaṁ śūnyam iva sthitvā pratisvaṁ punaḥ svagatam ūcuḥ—

	hanta tāta-jananī-kulaṁ kulaṁ 

		cānyad ākṣipatu māṁ yathā tathā |

	kṛṣṇa-rāga-rucirā matiḥ kathaṁ

		jātu yātu rucim anyabhāvitām ||60|| [rathoddhatā]

[173] punaś cintāyām api sodvegam ūcuḥ—

	nidrā mama sukhadālir yā tasya sphūrti-vismṛtī datte |

	tām api cintā kravyād-vṛddhā śaśvad balād grasate ||61|| [āryā]

[174] tasya ca tathā vacanam, yathā—

	re re citta, praṇaya-mayatāpāratantryaṁ kim eṣi

	tvaṁ tatrāpi vyasani yadi vā dharmatas tat prayāhi |

	haṁho kiṁvā para-gṛha-juṣāṁ bhāvinīnāṁ ca bhāve

	lagnaṁ magnaṁ bhavasi bahudhā projjhya tat-tad-vicāram ||62| [mandākrāntā]

[175] tad evam abhidhyābhramābhidhyānataḥ kathaṁ katham api kṣapiteṣu teṣu dineṣu vraja-vāsināṁ sambhrameṇa jāta-vyutkrame dhenuka-vadha-vikrameḍita-vāsare preyasā saha camūru-dṛśām amūṣāṁ parasparam atiramyaṁ samyag-darśanam āsīt | tatra tu—

	tāsāṁ nitya-preyasīnāṁ murārer 

		janmany asmin vismṛtātma-sthitīnām |

	śobhā tasya smārayantīva tattvaṁ

		dharmatrāsaṁ drāṅ muhur lumpati sma ||63|| [śālinī]

[176] tathā ca varṇitaṁ śrī-bādarāyaṇinā—

	pītvā mukunda-mukha-sāragham akṣi-bhṛṅgais

	tāpaṁ juhur virahajaṁ vraja-yoṣito’hni |

	tat-sātkṛtiṁ samadhigamya viveśa goṣṭhaṁ

	savrīḍa-hāsa-vinayaṁ yad apāṅga-mokṣam || [bhā.pu. 10.15.43] iti | [vasantatilakā]

tathā hi—

	pītaṁ harer vadanam abja-rasaṁ prasahyāpy

		āsāṁ dṛśā racita-bhṛṅga-cakora-bhaṅgi |

	tenāpi satkṛtim amanyata sa praśastām

		ājīvyatāṁ gatavatīṣu tad āsu yuktam ||64|| [vasantatilakā]

	tasminn apāṅga-śara-mokṣam amūr akurvan

		vrīḍā-smitāñci-nayanair anuninyire ca |

	tenāpi sat-kṛtim amanyata sa-praśastām 

		ājīvi loka-caritaṁ kila tādṛg eva ||65|| [vasantatilakā]

kiṁ ca—

	kṛṣṇaṁ lakṣyaṁ vidhāyāmūr abhyāsthan netra-patriṇaḥ |

	tac ca bhaktir itīvāhuḥ śarābhyāsa upāsanam ||66|| 

[177] tadā ca, tās tan-mukha-sudhā-ruci-rucipā-nānā-pūrṇa-rucayo’pi valatas tat-kula-pālikābhir nilayam eva nītāś cakora-vadhva iva pañjara-madhyam | tad anu ca—

	āyātāḥ pratibimbatāṁ yadapi tāś citta-hrade śrī-hareś

	citraṁ tatra tathāpi bimba-padavīṁ sthityā vikarṣe’py ayuḥ |

	yatra prasphuṭa-tārakā iva tadā sarvā babhuḥ sarvataḥ

	śrī-rādhā punar antarindu-valaya-dyota-śriyā didyute ||67|| [śārdūlavikrīḍitā]

tatra ca—

	pūrvaṁ tāsāṁ vyavasitir abhūd evam īṣat kadācit

	kṛṣṇaṁ paśyanty upaśamam asau lapsyate citta-vṛttiḥ |

	dṛṣṭe dṛṣṭe punar atha muhus tatra cinteyam āsīt

	kiṁ bhūyaś ca kvacid ahaha tad-vaktra-lakṣmīṁ pibāmaḥ ||68|| [mandākrāntā] 

[178] tatra ca sakhīṣv api gopana-prakriyeyam—

	nahi para-puruṣe vāñchā mama sakhī kācit kathañcid apy asti |

	prakṛtiḥ seyaṁ yad asita-vastuni dṛṣṭe bhavet kampaḥ ||69|| [āryā]

tatra tu,

	rādhā bādhā-pratihata-tanuḥ sarvadā dhāraṇābhiś

	citte śāntīr api nidadhatī vyākulāsīd atīva |

	hā hā tasyāḥ priya-savayaso py āśu tad-bhāva-bhāvāt

	tām evāpuḥ kaṭutara-daśāṁ hanta ke’mūm avantu ||70|| [mandākrāntā]

[179] tad eva para-cchandatā-mandatāyām api—

	saṅkalpaḥ kvacanānvajīgamad itaḥ sākṣāt-kṛtiṁ śrī-hareḥ

	svapnaḥ kutra ca locanaṁ kva ca viyogārtau ca rādhādiṣu |

	yair etaiḥ sudhayā latāsv iva tayā tāsv indu-bimbair javād

	ullāsāvali-lambhanāt taruṇimārambho’pi sambhāvitaḥ ||71|| [śārdūlavikrīḍitā]

[180] atha snigdhakaṇṭhaḥ samāpana-digdham āha—

	sa eṣa rādhike sarva-durlabhas tava vallabhaḥ |

	tvad-arthaṁ pīḍayāpy ārto dināni krīḍayānayat ||72|| [anuṣṭubh]

	tad evaṁ sūtāṅga-prabhava-śiśu-yugme kathayati

	sphurat-premāveśāt pratipada-vivikter nighaṭanāt |

	kathā kiṁ nāṭyaṁ kiṁ kim uta nija-līleti vividhaṁ

	samajyāsau sārdhaṁ sphuraṇam ajitenāpy anuyayau ||73|| [śikhariṇī]

[181] atha kathāyāṁ vṛttāyāṁ cirād eva ca dhīratāyāṁ pravṛttāyāṁ yathāsvaṁ sūta-suta-dvayāya vitīrṇa-sarvehitāḥ sarve śayanāya sadanaṁ viviśuḥ |

iti śrī-śrī-gopāla-campūm anv 

apūrvānurāga-caryā-jāgaryā nāma 

pañcadaśaṁ pūraṇam |

 ||15 ||



(16)



        12. 
atha ṣoḍaśaṁ pūraṇam


18. 
pralamba-dava-saṁvarta-nivartanaṁ
[1] atha prabhāte sabhātejasā prabhāte parama-prabhāvavatāṁ gomatāṁ prabhāv upaviṣṭe kṛṣṇa-viśiṣṭe tasmin sadasi pūrvavan madhukaṇṭhaś ca kathāyāṁ yathāvad upakramate sma—snigdhakaṇṭha! madupakaṇṭhatayā rāma-vikramāntaram ākarṇyatām, yathā—

	evaṁ gocāraṇa-miṣa-mayaṁ krīḍati bhrātṛ-yugme

	vṛndāraṇyaṁ tapa-ṛtur agāt prāṇināṁ nātirucyaḥ |

	dhatte yad drāk sa ca madhu-guṇaṁ tac ca nāścarya-caryaṁ

	tad-yugmaṁ yad vasati satataṁ tatra nityānurāgi ||1|| [mandākrāntā]

	nirjhara-svana-vaśāmbudāgama-

	bhrānti-jhilli-kulam āpa mūkatām |

	aṅghripāś ca jhara-śīkara-plutāḥ 

	puṣpitāḥ param amī madhuṁ dadhuḥ ||2|| [rathoddhatā]

	vanasya cchāyābhir jaḍita-jala-vṛnde vikasataḥ

	śucāv apy abjādeḥ pavana-vitatir mādhava iva |

	tad evārdraṁ kṛtvā kusumitam akārṣīd avirataṁ

	mitho yogyānāṁ yad vyativahati maitrī-sukha-śatam ||3|| [śikhariṇī]

	tatrāsīn nara-jātīnāṁ grīṣme’pi ṛtu-rāṇ-matiḥ |

	pika-bhramara-mukhyānāṁ tiraścāṁ tarhi kā kathā? ||4|| [anuṣṭubh]

	


    mādhavas tu yadā mitraiḥ praviśan veṇunā jagau |


    tadā dvi-guṇito reje mādhavas tatra so’paraḥ ||5|| [anuṣṭubh]


    te gṛhe maṇibhir apy alaṅkṛtāś 


    	cāru-kānti-vidhaye yad udbhavaiḥ |


    puṣpa-pallava-mukhair alaṅkriyāṁ


    	śaśvad ādiṣata tasya kiṁ bruve ||6|| [rathoddhatā]

[2] atha śrīdāma-pradhānatayā sudāma-vasudāmādiṣu sabhāsadvad gojāla-sambhālanāya nātidūrataḥ pṛthag upaviśatsu lasatsu balānuja-bala-subalārjunādayas tatrāgatya nṛtya-raṅgājīvi-bhaṅgitayā saṅgatya śubhāśiṣā viśeṣitavantaḥ | taiś ca kutratyā vicitra-nartaka-prāyāḥ prayātā bhavantaḥ? iti pṛṣṭā hṛṣṭātmānaḥ sphuṭam uddiṣṭavantaḥ—bhoḥ parama-dānaśūrāḥ ! dūrād āgatā vayam yataḥ prathamaṁ tāvad bhavat-kīrti-nartita-manaskā jātāḥ, tataś ca śarīreṇāpi bhavad-agre nartitum icchāvaḥ | kutrāpi cirāya vartituṁ na samarthāḥ | śrotrayor iva netrayor api sukhaṁ bibhrataḥ samprati vartāmahe |

[3] tatra śrī-kṛṣṇaḥ svān uvāca—aho, pratyekam evāsmākaṁ labdha-varṇāv imau karṇāv eva puru-gurū abhūtām yābhyām eṣāṁ mahāśayānāṁ guṇānubhavam āsādyāmahe sma | kiyad vā manaḥ sampraśaṁsayā mānayāmaḥ, yena tatraiva sāmodaṁ prodasāhayiṣmahi? caraṇābhyāṁ paritaḥ kiṁ nācaritam, yābhyāṁ manoratha-patham alambhayiṣmahi? locana-yugalāya rocanaṁ kim anyad vitarāmaḥ, yena gurūpadiṣṭaṁ tan-miṣṭam anubhāvyāmahe? nāsādvayāt kiṁ nāsādayāma, yenānenāmodena sāmodīkriyāmahe? tvacaḥ kiṁ vacaḥ kathayāmaḥ, yayā tam idam adaḥ-sambandhi-gandhavāham avagāhyāmahe? ātmani tu subhaga-nāma-dheyaṁ bhāga-dheyaṁ kiyad ādheyatāṁ vindeta, yasya tat-tat-phala-valayenāntar bahir apy āvriyāmahe?

aho ! astu tāvan nāmnaiva śriyaṁ dātur asya mahārājasya virājamānatā, pāriṣadānām apy amīṣāṁ mahīmānam upaniṣado’pi varṇayituṁ na śaknuvanti, yenātmānam api vismārya nṛtyam anuvartyāmahe | kim asaṅkīrṇam asmāsu na vitīrṇam amībhir mahā-mahima-caraṇaiḥ, yat khalv atīta-lokena nijālokena nirnimeṣatayā suparvāṇaḥ kriyāmahe? katiśaḥ svayaṁ na pratipālitā vayaṁ, yan nija-cchāyām āpāyya paryāpyāmahe? katarad vā manaḥ-santoṣaṇaṁ poṣaṇaṁ na vihitaṁ yan nija-dṛṣṭi-sudhā-vṛṣṭibhir abhitarpyāmahe | paśyata paśyata, netra-gati-vicitratām amīṣām, yayā khalu nṛtyam upādiśadbhir āmībhir anugṛhyāmahe | tasmān nṛtya-caryā-paricaryā-paryutsukā vayaṁ tad-artham eva yogyam avasaraṁ mṛgyanto vartāmahe |

[4] sabhāsada ūcuḥ, bho bhoḥ suśīla-vāsanāḥ! kuśīlavā iva stuvānā yadi sarva-parvaṇi vartakā nartakāḥ stha, tarhi bhavadbhiḥ samarhitā nija-kalā-kalāpāḥ kalpyantām, viśeṣād anena śyāma-dhāma-nikāma-rāma-rāma-vigraheṇa | yaḥ khalu citrāṅgo na tu citrāṅgaḥ, candrakī na tu candrakī, pītāṁśuko na tu pītāṁśukaḥ, śyāma-ghano na tu śyāma-ghanaḥ, vaṁśa-pravīṇādharo na tu vaṁśa-pravīṇādharaḥ, guṇa-rūpī na tu guṇa-rūpī, vidyādharo na tu vidyādhara iti vaicitrībhir netrāṇi vicitrayati |

tataś ca,

	arjuna-subalādibhir upagāne

		pāṇi-śṛṅga-dala-tāla-nidhāne |

	nṛtyantaṁ taṁ vraja-śiśu-sabhyāḥ

		praśaśaṁsur ye śruti-nuti-labhyāḥ ||7|| [pādākulaka]

	śrī-kānte’py atha niṣkrānte viveśāveśato balaḥ |

	tad-ālokaḥ sabhya-lokaḥ ślokayāmāsa tad dvayam ||8|| [anuṣṭubh]

	yady etayor varṇa-bhedaḥ syān naiva śyāma-gaurayoḥ |

	tadā na paricīyetām etāvaṅga-guṇādibhiḥ ||9|| iti | [anuṣṭubh]

	aṅga-hāre taḍil-līlām aṅge meghendutāṁ kramāt |

	vyañjaṁ vyañjaṁ viviśatuḥ saṅgi-gātṛ-kulācale ||10|| [anuṣṭubh]

[5] atha sabhāsadaḥ sva-sva-hṛdaya-vihāri maṇimaya-hāri hārādikaṁ dadatas te tu pratyācakhyuḥ—na vayaṁ dravya-vanīyakā nartaka-nāyakāḥ, kintu niyuddha-yācanakā eva, śubhavanto bhavanto malla-tallajā iti varṇanāṁ karṇayoḥ sañcitya niścitya ca samantād vicitya sarvordhvaṁ bhavatāṁ bhavatāṁ samitiṁ samāgatāḥ | atas tad evāsmadīyāya toṣāya poṣāya ca dīyatām, na tu moṣāya nīyatām |

[6] tad evam avadhārayadbhir eva hasadbhis taiḥ sabhāsadbhir upasarpadbhiḥ saha sahajātau kṛta-śātau tatra-bhavantau tadārabdhavantau | yatra—

	bhrāmaṇair laṅghanaiḥ kṣepair āsphoṭana-vikarṣaṇaiḥ | [bhā.pu. 10.18.12]

	uraḥpeṣam ivāmībhir nyayudhyetāṁ balājitau ||11|| [anuṣṭubh]

[7] tataś cānavadyayā vidyayā toṣiteṣu teṣu nikhila-guṇi-jana-garva-nivartakeṣu kṛṣṇādi-nartakeṣu sarva-durāsada-śrīdāmādi-sabhāsadaḥ svaka-sarva-kalā-veditā niveditācaraṇāya nṛtya-vidyām udbhāvayāmāsuḥ |

[8] yatrānanda-kandalitatayā svayam api labdha-tṛṣṇāḥ kṛṣṇādayas tadīya-śikṣā-parīkṣaṇāya sudurgama-tālādi-dharās tat-parikarā eva babhūvuḥ |

[9] ataevoktam ṛṣiṇā—

	kvacin nṛtyatsu cānyeṣu gāyakau vādakau svayam |

	śaśaṁsatur mahārāja sādhu sādhv iti vādinau || [bhā.pu. 10.18.13] iti |

[10] atha goṣu gocaratām atītāsu tataś calitavantas te—

	bilvaiḥ kumbhaiḥ kara-sthāmalaka-samudayais tāḍayanto mithas te

	hāsaṁ hāsaṁ mṛgehāvikira-bhaṇitibhir dardurādi-plutādyaiḥ |

	asparśi-sparśanārthaṁ nayana-parivṛter mocanaiḥ kṛṣṇa-rājya-

	syandolī-siṁha-pīṭhādy-adhikṛtija-sukhair ninyire yāma-vargam ||13|| 

[śārdūlavikrīḍita]

tatra ca—

	nṛpatir ajani kṛṣṇaḥ stokakṛṣṇaḥ pradhānaṁ

		subala-saciva-rāmasyāpi tadvan nṛpatvam |

	ubhaya-bala-patī śrīdāma-bhadrāv itīdaṁ 

		vidha-vividhatayā tau rāṣṭra-lakṣmīm akārṣṭām ||14|| [mālinī]

	kvacit sthānaṁ kvacid yānaṁ kvāpy arthe sandhi-vigrahau |

	parājaya-jayau kvāpi krīḍāyām anucakratuḥ ||15|| [anuṣṭubh]

	evaṁ tau loka-siddhābhiḥ krīḍābhiś ceratur vane |

	nady-adri-droṇi-kuñjeṣu kānaneṣu saraḥsu ca || [bhā.pu. 10.18.16]

[11] tad evaṁ sthite dina-katipaye ca prasthite kadācid ahar-mukha eva pūrva-pūrva-pūrvadeva-nirvāpaṇa-bhṛta-nibhṛta-cintā-kṛta-mati-bhraṁśasya kaṁsasya svayam abhyāsaṁ pralamba-nāmā deva-dhrug abhyājagāma | abhyāgamya ca praṇamya vyaktam eva tam anuyuktavān—deva, tava keyaṁ paridevanā balavad āvartamānā dṛśyate?

[12] kaṁsa uvāca—na jānāsi? mamānvag-bhūya sthitaṁ viśiṣṭaṁ kiṁ vāvaśiṣṭam?

[13] pralamba uvāca—bhavatu, mām api yāmam ekaṁ vyāpāraya | kaṁsas tu tuṣṇīm-bhūya dūyamāna-vadanaḥ kṣaṇam āsīt |

[14] pralamba uvāca—deva, katham iva |

[15] kaṁsaḥ sa-vairasyaṁ vihasya tasya tatra pataṅgatāṁ vibhāvayann uvāca—tvam apy atamasi prajvalaj-jvalana-vartmani vartanīyaḥ |

[16] pralambaḥ sa-krodham uvāca—aho, sarvaṅkaṣa-jvālasya kālasya mahimā himācalam api jvalayati, yadāśritāṁs taḍāgāṁś ca tāḍayati |

[17] kaṁsa uvāca—bhavatu yathā bhavad-icchā | 

[18] iti niśamya tam ānamya tad-avamānitaś ca tadaiva daiva-sandānitatayā kṛtāvilambaḥ pralambas tādṛśa-krīḍā-pareṣu śrī-kṛṣṇa-vareṣu bāla-nikareṣu prāpta-dūra-bhūr vicāritavān—

	tāv imau sukumārau ca sarva-mārau kumārau yau |

	sahasā rahasā yena yena kaṁsād agaṁsātām ||16|| [anuṣṭubh]

[19] sarvo’py asau sarva-cālena kālena ghaṭita-kaṭhinatābhyām ābhyāṁ carvita-garvaḥ saṁvṛttaḥ, tad adya samasta-vāsara-visṛmara-vihāra-visaraja-viśvāsa-prapañcanayā vañcayan bandhuvad eva skandha-dvaye hasta-dvaya-kṛta-bandhaṁ dvayam api prakṣipya kṣipram eva bhojarāja-parisaraṁ parisamupahariṣyāmi iti |

[20] atha sa tu kalkī valkīkṛta-kaccaratādi-pracchanna-sparśa-veśatayā pūrvaṁ goṣṭham āgatya parito dṛṣṭiṁ vitatya veśma-sthita-gopa-bāla-viśeṣa-veṣaṁ samūhya tam eva ca vyūhya miśrī-bhavituṁ śiśrīṣan hasann eva tatra praviṣṭaḥ paridṛṣṭaś ca kṛṣṇena |

[21] dṛṣṭvā ca tac-chalam evāsvaccha-svacchalāyāvalambya—bhadra, kathaṁ vilambam ālambathās, tathāpi bhadraṁ dudyūṣā-samaya eva samayitas tvam asi iti vihasya tad-anukṛta-gopa-bāla-sambandha-viśeṣa-sambandhaṁ parihasya ca bahu-paritoṣitena tena saha sahacaratvaṁ balasya bala-nirjayārtham eva kalayāñcakre | ūce ca—adyārabhya, sabhya, mama parama-suhṛd bhavān eva | tvām aham akṣi-gatatayā sthāpayiṣyāmi | śrīdāmā rāmam evānvetu, sa kila hy antar-vardhana-spardhaḥ spardhana-gaṇam evārhati iti |

[22] sa tu kratubhuk-śatrus tatra nirvismayam eva kusmayam ānatayā tathā sthitaḥ, yataḥ—

	viśvacikīr api sa vidhiḥ pipaṭhīr yasmād bhavet tasmin |

	ko vā caturaṁ-manyaḥ prathayatu nija-cāturīṁ kṛṣṇe ||17|| [upagīti]

[23] athārbhaka-samudayaṁ vibhāga-dvayam ayaṁ vidhāya taṁ ca pralambaṁ sva-bala-parivṛḍhatayā dṛḍhaṁ nidhāya tatra ca sa-matsaram iva bala-pralambau śrīdāmātmānau mithaḥ pratisaṅghaṭṭinau saṅghaṭayya parān api sajūḥ-kurvāṇatayā tathā praghaṭayā parājitānāṁ ca śatāya parikrītānām api vāhakatvaṁ prakaṭayya saṅgarāya kṛta-saṅgaraḥ sa mādhavo vividha-krīḍā-niviḍamanā babhūva | tataś ca—

	avrīḍa-krīḍatāyāṁ jayavad itarayor vāhayanto vahantas

	tasmin vāhānukartṝṁs turaga-tulanayā hāsayanto hasantaḥ |

	maryādā-nirṇaye tu prathita-kali-kulaṁ vādayanto vadantaḥ

prāpur bhāṇḍīram ete vanavana-bhuvi gāś cālayantaś calantaḥ ||18|| 

[sragdharā]

[24] tad evaṁ kutūhale tu prabale balaṁ pralamba-skandhārūḍhaṁ sandhātuṁ jita-bhujaga-bhujaḥ śrī-balānujaḥ parābhavam agaṇayan durbalam adurbalam avicitya svīkṛtaṁ svagaṇam eva parābhāvayāmāsa |

[25] tasyāpātatas tu vahanāyamānānāṁ mano-glāniḥ syād iti svam api tathā cakāra, tataś ca—

	ūhe kṛṣṇaḥ śrīdāmānaṁ daityaḥ sa śrī-rāmākhyānam |

	anyo’py anyaṁ śūraṁ-manyaḥ sarvaḥ proce dhanyo dhanyaḥ ||19|| 

[vidyunmālā]

	pūrvaṁ kṛṣṇaḥ kautuke yena dṛṣṭaḥ 

		saumyaḥ paścād rāmakarṣe tu bhīṣmaḥ

	ity evāyaṁ sa pralambas tu paryaṅ-

		maryādātaḥ paryagāt taṁ pragṛhya ||20|| [śālinī]

	rāmaḥ krīḍāviṣṭatāśliṣṭa-bodhas 

		taṁ nājñāsīd dṛṣṭa-mātraṁ ca kṛṣṇaḥ |

	pūrvaḥ prāyeṇārjutā-bhitta-cittaḥ

		paścād-bhāvī cāturī-sandhurīṇaḥ ||21|| [śālinī]

[26] atha tathāpi giri-nivaha-nibha-vahala-sāratā-vaha-durvaha-svabhāvatā-bhāvita-saṅkarṣaṇa-vapuḥ-karṣaṇa-jāta-dharṣaṇa-vaśān niviḍa-pīḍitatayā vrīḍita-cittatayā ca sa punaḥ punar īḍitaṁ-manyaḥ svam akharvaṁ pūrva-siddhaṁ pūrvadeva-vapur āvirbhāvayāmāsa |

	yarhi rāmam avahad danoḥ sutaḥ 

		śubhra-dhāma-vapuṣaṁ tamaḥ-prabhaḥ |

	indu-hāri tama ity amuṁ tadā 

		divya-loka-nikaras tv amanyata ||22|| [rathoddhatā]

	tasmin kiñcit trāsam āpannavān sa

		jyeṣṭhaḥ paśyan drāk kaniṣṭhasya vaktram |

	tad bhrāmyad-bhrū-līlayā labdha-dṛṣṭir

		duṣṭaṁ muṣṭyā tāḍayat suṣṭhu mūrdhni ||23|| [śālinī]

	tataḥ prahata-mastakaṁ rudhira-rūṣitaṁ tad vapuḥ

		patat tulitam ujjahat pratihari drutaṁ pupluve |

	yathāñjana-mahī-dharaṁ dalitam akta-rakta-dravaṁ

		tyajan dravati vajrakaḥ sapadi vajra-pāṇiṁ prati ||24|| [pṛthvī]

	pralamba-patanaṁ dūre pralambāryāptir antike |

	ubhe te yugapad dṛṣṭe jajñāte smita-vismitī ||25|| [anuṣṭubh]

	bāṣpa-śliṣṭatayā tasminn āśliṣṭau bhrātarau mithaḥ |

	yā vāśliṣyārdratāṁ yātā bandhutā bahir antaram ||26|| [anuṣṭubh]

	mahā-ravaṁ kṛtavati ca pralambake

		tadā drutaṁ mṛtavati ca dyavi sthitāḥ |

	sunirvṛtā vavṛṣur alaṁ kulaṁ

		vyatarkayann upahasitiṁ harer api ||27|| [rucirā]

	vāhaka-śirasi praharaṇam atrādiṣṭaṁ sadā vihṛtau |

	maryādātikrāntā pralamba bhavatā tathā tu nāsmābhiḥ ||28|| [udgīti]

[27] tad evaṁ pralambālambhana-sambhrame’py anudbhrānta-cittās te śṛṅginī-vittāḥ kuṇapatām itasya pramītasya tasya pitṛ-vana-veśaṁ pradeśa-leśaṁ parityajya yojana-vyajya-vistāra-praśasta-bhāṇḍīra-tala-maṇḍalam evādhiṣṭhāya vihāra-niṣṭhāḥ krīḍāpaṇasya spṛhayāyyā jayāyyā gṛhayāyyās tṛṇalobhāviṣṭa-tayā vṛkṣa-ṣaṇḍād viprakṛṣṭām api yamunācchānaccha-muñjāṭavīṁ praviṣṭānām andhī-bhūtānāṁ pāda-bandhanānām anveṣaṇād viśleṣam ājagmuḥ | tataḥ katham apy avadhānataḥ pranaṣṭa-cittatayā spaṣṭa-kaṣṭa-cittā raṁhasā saṅghaśaḥ sabhayaṁ hvayante sma | [28] nūnaṁ deśādhipati-nideśataḥ sadeśam āgatā eva kecit krūrā gā dūragā vidadhur iti ca dhyāyanti sma |

[29] tataś ca gavāṁ khurādi-cihnair ahnāya tāsām adhvānaṁ labdhvā samastā eva tā harir ahvāsta, yathā—

	kṛṣṇe taṭāgram adhiruhya suvarṇa-varṇa-

		valgūttarīyam anughūrṇya vitīrṇahutau |

	gāvaḥ pratisvam abhinedur udīrṇa-tāpā 

		garjat-taḍid-ghana-ghanāghana-tṛṣṇayeva ||29|| [vasantatilakā]

[30] tad evaṁ yadālambhi cāstambhi ca naicikīnicayas tadānīm eva ca dṛṣṭa-nirvilamba-pralamba-pralaya-carāḥ kaṁsa-carā labdhāvasarā muñjāṭavīm udbhaṭa-ceṣṭatayā veṣṭayitvā nirnivāraṇa-kṛpīṭa-kāraṇa-vṛṣṭiṁ jhaṭiti tādṛśa-duṣṭa-vauṣaṭ-kārāspada-tad-vilakṣaṇa-tejasi tasmin pratipakṣatā-kalpanayā nisṛṣṭavantaḥ |

[31] yā khalu jvāla-kalayāpi sarvaṁ roṣād oṣāmāsa kalpam iti prajvalati mahā-jvalane paṭa-paṭāyamānāyāṁ ca mahā-muñjāṭavyāṁ bhītatayāsta-vyasta-cālās te gopālāḥ sakhi-valayārāmatayā kalita-keli-jālāv iha rāma-gopālāv eva bhūri-dūrataḥ śaraṇatayā samupājagmuḥ | tatra ca—

	dāvāgniṁ dṛṣṭvā te yadapi harir akṣāparatayā

		samīyur vaiyagryaṁ tadapi nija-rakṣām avṛṇuta |

	prasaktis tasyetthaṁ kila bhavati sā ced uyate

		tadā śaktiś cāsya prabhavati yathecchaṁ muhur iti ||30|| [śikhariṇī]

yathā—

	kṛṣṇa kṛṣṇa mahā-vīrya he rāmāmita-vikrama |

	dāvāgninā dahyamānān prapannāṁs trātum arhathaḥ || [bhā.pu. 10.19.9] ityādi 

[32] tad evaṁ dūrāgatānāṁ kārpaṇya-paṇya-bhaṇita-śravaṇam ārabhya tasmād abhyāsa-gatānām api bhayam upalabhya śrīmān kṛṣṇas tv idaṁ sasaṁrambhaṁ bhāvayāmāsa—

	ātmano’py alam amī mama priyā

		hā davaṁ prati davaṁ samiyrati |

	gīrṇam eva karavāṇy amuṁ tataḥ

		ko yamaḥ ka iha vā bhaved haraḥ ||31|| [rathoddhatā]

 

[33] kintu mayā vaiśvānara-nigaraṇaṁ na soḍhuṁ parivṛḍhā bhaveyur ete iti vicintya provāca—mā bhaiṣṭa netra-puṭaṁ tv anudghaṭitaṁ ghaṭayata iti |

[34] nimīlad-vilocaneṣu ca teṣu tad-āveśa-vaśayā kṛta-praveśayā yogamāyayā tat-kāla-kalpita-mahā-jaladhara-kalpāpara-śarīras tatratyenānalpenānanena tam aduḥkhata eva sarvaṁ vibhrakṣantaṁ bhakṣitavān |

[35] tathā tad-icchayā sudhā-culukāyamānam ity eke | tayaivaṁ cānyad api cakāra | yad uktaṁ—

	tataś ca te’kṣīṇy unmīlya punar bhāṇḍīram āpitāḥ |

	niśāmya vismitā āsann ātmānaṁ gāś ca mocitāḥ || iti | [bhā.pu. 10.19.13]

	atha dhenu-tatiṁ vinivartya harir

		bala-yuktatayā muralīṁ kalayan |

	sahacāri-gaṇa-prathitātma-yaśā

		vrajam āgatavān ahani glapite ||32|| [toṭaka]

	gavāṁ dhūlir nādaḥ khura-ghaṭita-ghaṭṭa-dhvani-ghaṭā

	hares tāsāṁ hūtiḥ śravaṇa-gaṇa-bhid-veṇu-raṇitam |

	amībhis te kṛṣṭās taratamatayā gokula-janā

	na pṛṣṭhyaṁ nāgrīyaṁ na samam avidur na svam api ||33|| [śikhariṇī]

	yadyapi bahu-saṅghaṭṭana-dhūli-dhvāntaṁ ca sarvatra |

	tadapi harer mukha-candraḥ pratijanam ānanditaṁ cakre ||34|| [upagīti]

[36] atha pūrvavan mātara-pitarādi-racita-sukha-vitarau bhrātarau nija-nilayaṁ praviviśatuḥ | [37] sakhāyaś ca pralamba-davānala-kathā-prathanayā sarvaṁ vismāyayāmāsuḥ |

[37] tad etat procya samāpanam āha sma—

	īdṛśas tava gopendra putraḥ puṇya-kṛta-stavaḥ |

	premārdraḥ suhṛdāṁ yas tu dāvāgnim api pītavān ||35|| [anuṣṭubh]

iti śrī-śrī-gopāla-campūm anu 

pralamba-dava-saṁvarta-nivartanaṁ nāma 

ṣoḍaśaṁ pūraṇam

 ||16 ||



(17)



        13. 
atha saptadaśaṁ pūraṇam


19. 
veṇu-śikṣā-cchalena preyasī-bhikṣā
[1] atha pūrvavad vilakṣaṇāyāṁ kṣaṇadā-sabhāyāṁ samutkaṇṭhaḥ sa madhukaṇṭhaḥ kathayāmāsa—

[2] pūrva-pūrvānusāreṇa dhenuka-vadhānantara-vyavahāreṇa preyasīnāṁ pratyaham eva vardhamānāḥ kamala-kalikāvad utkalikā madhusūdanasya bahir īhitair durūhāṁ spṛhāṁ bṛṁhayāmāsuḥ |

[3] tatrāpi sarvādhikāyāḥ śrī-rādhikāyās tu nitarāṁ, tatra tūpalakṣaṇatayā śrī-rādhā-mādhavayor varṇyate—

	prasaṅgecchā vīkṣā-spṛhitam anuṣaṅgābhilaṣitaṁ

		pṛthag loka-dveṣaḥ pratisamayam udvega-kalanā |

	ime bhāvā yugme yugapad uditās tat-krama-vaśād

		aho dūra-sthityor api dayitayor eka-rucitā ||1|| [śikhariṇī]

	ādarśāv iva tau svacchau sadābhimukhatāṁ gatau |

	rādhā-mādhavayor bhāvau mitho bhāvān upeyatuḥ ||2|| [anuṣṭubh]

	bhūyo bhūyo dṛśyate yarhi mūrcchā

		rādhāyāṁ vā śrīharau vā rahas tu |

	anyo’nyasya sphūrtir evāpti-tulyā

		kalyāṇāya prāyaśaḥ kalpate sma ||3|| [śālinī]

[4] tad evaṁ tābhis tasyātidurlabhasya spṛhātiśaya-vāhitayā nātihitāyāṁ śarady ativāhitāyāṁ mārgaśīrṣas tu tāsāṁ patiṁ-manya-gṛha-gamanāya mārga-śīrṣatām avāpa |

[5] yatra ca kanyānāṁ mātara-pitareṣu tad-dānāya pūrvam eva svayam anabhirucitī-kṛta-murajid-itareṣu, svapna-doṣād evānyatrāvagata-tad-vitareṣu, tata eva duḥkhitatayānabhinandita-tat-sambandhi-nikareṣu, samprati tāsām atiduḥkha-śuṣkatā-dṛṣṭyā bhīti-pareṣu, tata eva tat-prasthāpanāyāṁ sthagitāntareṣu loka-dharma-vigāna-labdha-dareṣu ca, ghūrṇita-cittā pūrṇimā tad idaṁ nirdideśa—

[6] bhavantas tāvat taṭasthī-bhavantas tiṣṭhantu, vayam evāmūr anunīya tat-tad-gṛham upanīya tat-tat-prakriyāṁ kriyā-viṣayī-kariṣyāmaḥ iti |

[7] atha janyaṁ-manyāṁs teṣām anādaram avadhāya manyuṁ manyamānān svayam eva sā devatādi-mānyā sāmnā sammānya yathā sva-manīṣitam evāṅgīkārayāñ cakāra |

[8] kanyās tu tā dhanyā varaṁ-manyālayāntaḥ-prayāṇaṁ tatra ca labdha-tad-añcala-nyāsa-nijāñcalatādy-anyāyam asammanyamānā babhūvuḥ |

[9] atha tāḥ sā śapatha-prathanayā tad-ālayeṣv asambhavam apīṣṭa-lambhanam aniṣṭa-vipralambhanaṁ ca viśrambhaviṣayaṁ vidhāya duḥsaha-nānādhyavasāyād viṣkambhya gamana-karmaṇi lambhyamānāḥ pathi tu svamāyayā gopayantī tatra tat-sadṛg-anyāś cāropayantī tat tan nirvāhayāmāsa | paścād eva ca tās tatra vāsayāmāsa | tās tu tatra ca parama-trastā babhūvuḥ, yataḥ—

	yāsāṁ deho’py eṣa bandī-gṛhābhaḥ

		kṛṣṇālābhād gopikānāṁ babhūva |

	tāsāṁ gehaṁ paitṛkaṁ śarmaṇe kiṁ 

		yady evaṁ dhik śvāśuraṁ vahnir eva ||4|| [śālinī]

	apy anukūlaṁ yāsāṁ   pratikūlaṁ syād vidūrage kṛṣṇe |

	tāsāṁ pratikūlaṁ tu   sphuṭam evāsīt kukūla-talpābham ||5|| [gīti]

[10] tathāpi paurṇamāsī tās tat-tad-geha-madhyam adhyāsīnā vidhāya yadā calitum udyatāsīt tadāmūḥ punar vica-pracām āptā niśca-pracā-kṛte tad idam ādiṣṭavatī, yadā bhavatībhiḥ sva-maryādā-lopas tarkyate, tadā prapalāyya sthīyatām | samādhānaṁ punaḥ kayācid vidyayāsmābhir eva vidhātavyam, sahasā palāyana-dhāma ca tatra tatra vidhātavyam iti |

[11] tad evaṁ rāja-kārāgṛhād vairi-kārāgṛha iva pitṛ-gṛhāt tatra gatvā vasantīṣu,

	yāvān ajani nirodhas  tāvaty utkāpi saṁvavṛdhe |

	kṛṣṇa-premavatīṣu   śvāsānila-līnatāṁ yātā ||6|| [upagīti]

	yadyapi manasi samiddhā   hari-pariripsā tathāpi tābhiḥ sā |

	āvriyate sma vicārais  tatir iva vahneḥ sad-indhana-prakaraiḥ ||7|| [gīti]

[12] tac ca śrī-rādhā-pradhānatayā varṇyate, yathā—

	pīyūṣa-cchavi-dhāri-hāri-kiraṇaḥ sarvatra śaśvaj-jaḍī-

	bhāva-prāpti-guṇaḥ sadārdra-hṛdayaḥ sad-bhrū-cakorī-gatiḥ |

	so’yaṁ hanta mayā kathaṁ harir aho tat-prāṇayā tyajyatāṁ

	dharmo gacchati kintv adharma-padavīṁ ruddhvā ca māna-kṣayām ||8||

 [śārdūlavikrīḍita]

[13] śrī-kṛṣṇasya ca bhāvanā, yathā—

	mad-eka-ceto mat-prāṇā rādhānya-vaśatāṁ gatā |

	yāṁ smaran mama hā cetaś cetanām āvariṣyati ||9|| [anuṣṭubh] 

tataś ca—

	rādhāṁ tathā smaran kṛṣṇaḥ snigdhaṁ rāgi vilocanam |

	kiyanty ahāni mārṣṭi sma hanta hāridra-vāsasā ||10|| [anuṣṭubh]

[14] milanāyāti-vaiyagryaṁ ca—

	dharmātikrami cittaṁ katham adhimitraṁ ca tat prakāśate? |

	iti harir upacita-yuktir yuyoja dūtyāya kevalāṁ dṛṣṭim ||11|| [gīti]

[15] idam eva vakṣyate tābhiḥ—

	śarad-udāśaye sādhu-jāta-sat-

		sarasijodara-śrī-muṣā dṛśā |

	surata-nātha te’śulka-dāsikā

		varada nighnato neha kiṁ vadhaḥ? || [bhā.pu. 10.31.2] iti |

yataḥ—

	kṛṣṇasyānyatra dṛk-prāntaḥ sadbhiḥ śāstra-phalaṁ smṛtam |

	hanta tāsu punaḥ so’yam ebhiḥ śastra-phalaṁ matam ||12|| [anuṣṭubh]

tataś ca—

	rātrindivaṁ vasati cetasi hanta bhāva-

		jvālā harer uta tadīya-ramā-gaṇānām |

	sandhyā-dvaye vyativiloka-sukhājya-siktā

		sāgni-dvijālaya ivāgnitatiḥ samiddhā ||13|| [vasantatilakā]

tatra ca—

	goṣṭhād vanaṁ praviśato vanataś ca goṣṭhaṁ

		lokena lokana-kṛte saha mādhavendoḥ |

	sambhūya saṅgatavatīṣu ca tat-priyāsu

		rādhā jayaty uḍuṣu paurṇima-rādhikeva ||14|| [vasantatilakā]

[16] tatra ca pragetana-vana-prasthāne—

	mithyāhāsān akuruta hariḥ spṛṣṭa-pārśvastha-hastaṁ

	vīkṣāṁ vakra-praṇaya-valitām ardham ardhaṁ vitene |

	āśleṣādyaṁ viharaṇa-gaṇaṁ mitra-vargeṣu cakre

	dūre gatvāpy ahaha muralī-saṁvidaḥ saṁvyadhatta ||15|| [mandākrāntā]

[17] idam eva ca tābhir vakṣyate,

	prahasitaṁ priya prema-vīkṣitaṁ

		viharaṇaṁ ca te dhyāna-maṅgalam |

	rahasi saṁvido yā hṛdi-spṛśaḥ 

		kuhaka no manaḥ kṣobhayanti hi || [bhā.pu. 10.31.10] iti |

[18] atha sāyantanāgamane tu—

	yadā vā goṣṭhaṁ sampraviśati tadā ca bhramarakair

	vṛtaṁ vaktrāmbhojaṁ dhana-khura-parāgair valayitam |

	amūṣāṁ netrāliṣv abhimukhatayā darśayati tan-

	milat-pāśaṁ yantraṁ madana-racitaṁ bandhum iva tān ||16|| [śikhariṇī]

[19] evam eva ca tābhir vakṣyate—

	dina-parikṣaye nīla-kuntalair

		vana-ruhānanaṁ bibhrad āvṛtam |

	dhana-rajasvalaṁ darśayan muhur

		manasi naḥ smaraṁ vīra yacchasi || [bhā.pu. 10.31.12] iti |

[20] evam aharahar api parasparaṁ spardhayeva vardhamānatayā tāsām utkalikāḥ kalita-madhu-mādhavādhikalā-vyākulatākulatāṁ kalayāmāsuḥ |

[21] yathā varṇitaṁ pralamba-vadha-vāsara-sambandhi-sandhyām anusandhāya,

	gopīnāṁ paramānanda āsīd govinda-darśane |

	kṣaṇaṁ yuga-śatam iva yāsāṁ yena vinābhavat || [bhā.pu. 10.19.16] iti |

[22] asya cābhidheyam idam,

	tāsāṁ kṛṣṇāvaloke pramada-samuditir na svarūpeṇa vaktuṁ 

	śakyā kintu sva-kārya-sphuraṇa-padatayā kiñcid uddeśam āptā |

	tad-viśleṣe yathāsāṁ yuga-śataka-daśāṁ yāti kālaḥ kalākhyas

	tadvat tasyānuṣaṅge yuga-śatam api tad bhāti śaśvat kalābham ||17|| [sragdharā]

	kalāpi yadi viśleṣe yugānāṁ śatatāṁ gatā |

	rātrindivīya-saṅkhyāyāṁ tadā śaṅkāmahe vayam ||18|| [anuṣṭubh]

[23] evaṁ sāyam-prātikāvalokana-valataḥ katham api nidāghe’pi kṣapite mayūrān madayitnūnāṁ gadayitnūnāṁ ca stanayitnūnāṁ samāgamaḥ saṁvṛttaḥ | yathā—

	akuṇṭhām utkaṇṭhāṁ niravadhi vitarkyāli-vitatir

		yadā tāsām agre hari-paricitaṁ vṛttam aruṇat |

	tadā varṣā jātās taḍid-anugatāmbhoda-valitāḥ

		pratīpābhāḥ kṛṣṇa-sphuraṇam adhikaṁ hā vidadhire ||19|| [śikhariṇī]

	nūnaṁ nidāghena vibhūya jajñe 


    santaptir āsāṁ hari-rāginīnām |

	varṣāsu śāmyed iti saṅginīnāṁ 


    nirṇītir āsīd viparīta-rītiḥ ||20|| [indravajrā]

	varṣā dvitīyā dadhire’kṣi-nīrair

		antaḥ sphurat-kṛṣṇa-ghanābhir ābhiḥ |

	itthaṁ nininduḥ kila te ruvantaḥ

		svājīvya-varṣānugatāḥ plavādyāḥ ||21|| [indravajrā]

	kalāpām āsur etāsu kalāpāś ca kalāpināṁ |

	smarārdha-candra-bāṇābhā yatraike bhānti conmukhāḥ ||22|| [anuṣṭubh]

	varṣāḥ śītalatākarair nija-guṇair āsāṁ manaḥ-śāntatām

	ānetuṁ kila yad yad atra vidadhuḥ sarvaṁ ca tat pratyuta |

	dveṣaṁ tā bata menire yad anu ca prāṇālibhiḥ śaṅkitaṁ

	hanta dviṣṭa-suhṛd-daśeyam uditā hā hā vidheḥ kā gatiḥ? ||23|| [śārdūla]

[24] tatra ca gṛha-nigṛhītānāṁ tāsāṁ manaḥ-kathā, yathā—

	kharjarādi-phalaiḥ sukanda-valitair mitraiḥ samaṁ prāvṛṣi

	prāñcad-vṛṣṭija-vāri-vāriṇi taru-kroḍe’śana-krīḍanam |

	nīra-prānta-śilāsu tāsu dadhi-yug-bhipsādi sambhojanaṁ

	dūrād dhenv-anuhūtir apy aghajitā naś cittam ulluñcati ||24|| [śārdūla]

yatra ca,

	ghanāgama-ghanāgame viramitājitonmīlane

		samasta-jana-śarmadāḥ sapadi khañjarīṭekṣaṇāḥ |

	amūḥ śuci-ruci-śriyā sva-hṛdi kṛṣṇa-bhāvaṁ gatā

		hari-vraja-nava-priyās tamasi līnatām āgatāḥ ||25|| [pṛthvī]

[25] atra tāsāṁ trāsa-vacanam—

	iraṁmada-radās te’mī nīradā api sarvadā |

	carvanti kṣauṇi-pṛṣṭha-sthān garjanti kila garvataḥ ||26|| [udgīti]

[26] aho, citrīyate seyaṁ prema-gati-vaicitrī yatas tādṛśi ca tad-vṛtte kadācid ānukūlya-spṛśīva śrī-rādhā-stutīnām ādhāratā dṛśyate | [27] yathā tasyās tat paśyantyā bhāvaneyam—

	ayi taḍit tvam asau kva nu kiṁ tapaḥ

		kiyad aho kṛtavaty asi tad vada |

	yad imam ambu-dharaṁ hari-vakṣasas

		tulitam āli gatā ramase sadā ||27|| [drutavilambitā]

[28] yatra ca pramādataḥ sā kiñcana procyāpi sakhyām api saṅkocād anyathā prakhāpayāmāsa—

	ahaha paśyata: kṛṣṇa-ghanāghanaṁ 

		prasajatī capalā khalu khelati |

	smarasi kiṁ nu hareḥ smara-kautukaṁ?

		nahi nahīdam ṛtor guṇa-varṇanam! || 28 iti | [drutavilambita?]

kadācic ca—

	meghāgama-samaye’sminn adhigata-haritā dṛśāṁ sampat |

	haraye spṛhayasi rādhe nahi nahi śādvala-vibhūtaye dviṣati ||29 iti | [udgīti]

[29] atha śrī-kṛṣṇasya dig-darśanaṁ, yathā—

	śikhaṇḍināṁ yā kala-nṛtya-mādhurī

		śikhaṇḍa-cūḍasya sadātiśarmadā |

	na sānusandhānam itā tad astu yan

		mūrdhnaḥ śikhaṇḍaṁ ca jagāma vismṛtim ||30|| [upajāti 12]

[30] tad evaṁ suṣṭhu cāpaṣṭhutām anuṣṭhāya gatāyāṁ prāvṛṣi śarad api, yathā—

	āgamiṣyati śarad bhuvi dyavi

		svacchatāṁ vidadhatīti cintitam |

	hanta tābhir udaye tadīyake 

		svaṁ dadhe dvi-guṇa-bhāvanāvilam ||31|| [rathoddhatā]

	sa-taḍid-vārida-vṛndaṁ nirīkṣya pūrvaṁ yad eva yā taptā |

	tad apaśyanty api seyaṁ samprati rādhā bhṛśaṁ dūnā ||32|| [āryā]

[31] tatra ca rādhā-kṛṣṇayor nakha-lipi-valayita-kisalaya-dala-dvaya-gataṁ padya-dvayaṁ vāyunā parasparaṁ nītam | tad, yathā—

	taḍitaḥ puṇya-śālinyaḥ sadā yā ghana-jīvanāḥ |

	tena sārdham adṛśyanta, nādṛśyanta ca taṁ vinā ||33|| [anuṣṭubh]

	āvṛtim ajahād indur  vilasati haṁsaś ca nīla-kañjaṁ ca |

	vṛndāvanam anu hā dhig daivaṁ tat tan na dṛśyate tasyāḥ ||34iti|| [gīti]

	rādhā-kṛṣṇāv ittham anyo’nyam āptaṁ

		daivāt patraṁ śaśvad āśliṣya sāśru |

	antaḥ-śūnya-svarṇa-bimbāntar uptaṁ 

		madhye hāraṁ nāyakaṁ nirmimāte ||35|| [śālinī]

[32] atra sakhīnām api svinnatā, yathā—

	jalaṁ kumudam ambujaṁ vidhu-ruciś ca yasyāṁ śarady

		aho vikasad-ātmatām agamad āśu tasyām api |

	mano nayanam ānanaṁ daśana-kāntir āsāṁ punaḥ

		sadā malinatām agād iti kim ālibhiḥ sahyatām? ||36|| [pṛthvī]

[33] atra ca varṇitaṁ labdha-varṇair api,

	āśliṣya sama-śītoṣṇaṁ prasūna-vana-mārutam | 

	janās tāpaṁ juhur gopyo na kṛṣṇa-hṛta-cetasaḥ || [bhā.pu. 10.20.45]

yataḥ—

	saundaryaṁ tan-nīlimāsau dyutiḥ sā

		lāvaṇyaṁ tat te ca līlā-vilāsāḥ |

	pīyūṣa-śrīṇy aṅga-saṅge priyāṇāṁ 

		viśleṣe tāny eva hālāhalāni ||37|| [śālinī]

tataś ca—

	harer gandhavahān sarve jagat-prāṇatayā viduḥ |

	tad-viyogena tu kṣāmā rāmās tān āśugākhyayā ||38|| [anuṣṭubh]

[34] tad evaṁ yadyapy utkaṇṭhāyāḥ parama-kāṣṭhā jātā, tathāpi kācid api kāñcit prati na prakāśayāmāsa | adharmeṇāpi taṁ bhajāni, iti yathā tās tathā kṛṣṇo’pi tatra tā nirvidyā nirvidya khidyate sma |

[35] kṛṣṇas tūpayāntaram apaśyan netra-vikṣepa-vetra-vikṣepa-vitrastānām api tāsāṁ vaśyatām ayātānām āvaśyaka-tad-bhāvanāya vaṁśī-śaṁsana-viśeṣam abhyasyati sma | [36] yathaiva vakṣyate tatra tatra tad evālakṣya tābhiḥ veṇu-vādya urudhā nija-śikṣāḥ iti | [bhā.pu. 10.35.14] 

[37] atha prathamatas tan-manā nijāgra-janmanā yugalī-bhūya muralī-kalīm āvartayati sma | [38] tatra tu yadā samuddīpita-bhāvāntare vanāntare go-cāraṇe sarva-manaso’py agocarān sahacarān vismāpayann atikānta-guṇa-vrajena nijāgrajena saha svayam aharahaḥ saharṣa utkarṣaṁ pravīṇayan veṇu-śikṣām īkṣayām āsa,|| [39] tadā tāsāṁ tad-rūpa-sphūrtir atīva pūrtim āyātā |

[40] sā ca yathāvad eva, yatas tasya bhāva-vaibhavasya svabhāva evāyam, yad dūrataś ca sva-viṣayaṁ viṣayīkaroti | tathā hi—

	anumāna-gatā tāsām arthāpattiḥ pratīyate |

	yataḥ kṛṣṇasya dayitās tā eva nyāya-paṇḍitāḥ ||39|| [anuṣṭubh]

[41] tatra yāḥ punar atīva snigdhatā-digdha-hṛdayās tad duḥkhataḥ śuṣkatām avāpur na tu punaḥ svaka-duḥkhaṁ puṣkalaṁ menire |

[42] yathā rādhāyā viśākhā lalitā paryāyānurādhā ca, candrāvalyāḥ śaivyā padmā cety-ādayaḥ | tāsu tu tāḥ sva-mātra-niṣṭhatāṁ niṣṭaṅkya svayam eva sa-sauhārdaṁ nija-hārdam āvedayāñcakruḥ | tathāpi tatra prathamaṁ rāma-sahitatā-pihitam eva taṁ lupta-varṇa-padaṁ varṇayāmāsuḥ |

[43] tatra gītaṁ, yathā—


    rāmo rāmānuja iti yugalam |


    kṛta-naṭa-veṣatayā paṭu rājati gāyati sakhi-gaṇa-yugalam | [dhruva]


    sarasa-rasālaja-pallava-tallaja-pallavitāmala-śīrṣam |


    nava-yauvana-vana-bījāṅkuram iva dhāvayad-atanu-cikīrṣam ||b||


    vāñchita-piñchāvali-parilāñchita-maṇi-nicayāñcita-keśam |


    dadhad iva hari-dhanur-anugata-tārā-vali-valitāmbuda-leśam ||c||


    valayita-nava-dalad-utpala-karṇika-karṇa-yugādbhuta-śobham |


    latikā kāsāv iti vismayakṛti madhukṛti vinihita-lobham ||d||


    hasta-kamalam abhi kamala-vighūrṇana-ramaṇa-kalā-ramaṇīyam |


    madhupa-gaṇaṁ prati madhu-kaṇa-varṣaṇam akṛta yataḥ kamanīyam ||e||


    mālāmālā-parimala-bali-bali-vapur ali-valita-sadeśam |


    ali-jhaṅkṛti-nuti-kolāhala-vaha-bahula-kutūhala-veśam ||f||


    sitam asitaṁ vapur asitaṁ pītaṁ vasanaṁ yasya ca gītam |


    tad idaṁ yadi gokulam anu gokulam ayati tadāgham atītam ||g||40|| iti | 

[44] api tu tasya gokula-sadeśa-pradeśa-praveśa eva sarveṣām abhiniveśa-hetuḥ, yataḥ—

	cakṣur-bhājāṁ phalam idam aho yad vrajasya praveśe

	gobhiḥ sākaṁ sakhi-valayitaṁ dṛśyate bhrātṛ-yugmam |

	yugme tasmin laghur iha mukhāmbhojam asmin muralyā

	dīptiḥ kiñcin nigamana-kalāśāli netraṁ ca tatra ||41|| [mandākrāntā]

[45] atra caiva dhvanitam—

	dhāmāgatasya samaye sakhi-dhenu-saṅgi

		saṅgāyato viharato harataś ca tasya |

	kiñcid vimṛgyad iva cañcalatāñci-tāraṁ 

		hārāṇi-netram anu vidhyati mānasaṁ naḥ ||42|| [vasantatilakā]

tasmāt—

	sā kila kulajā kulajā nayane tasyāḥ paraṁ nayane |

	veṇu-vinodī madanaḥ sa bhavati yasyāḥ svayaṁ madanaḥ ||43|| [upagīti]

[46] tad evam aghadamanena tāsāṁ krama-paramparātaḥ parasparaṁ sva-viṣayābhilāṣa-vyañjanā-sañjanaṁ kiñcil lajjā-paryayam ācarya tādṛśa-ramya-sva-vidyā-bala-tāratamya-viduratayā vidūrato’pi tam avadhārya para-parataḥ parārdhyaṁ samardhyamānāṁ punar veṇu-śikṣāṁ vilakṣaṇī-kurvatā saṅkarṣaṇaḥ kevalaṁ lakṣyāya kalpayāñcakre | yatra hi sarvam eva yugapan mugdhatā-digdhaṁ babhūva |

[47] yatra śrī-vraja-devībhir api nija-bhāva-vyaktiṁ śaṅkamānābhiḥ saṅkarṣaṇaṁ lakṣyaṁ vidhāya tad varṇayāmāse, yathā—

	veṇoḥ śikṣām atha racayator dhenu-rakṣādi-lakṣyān

	nānāraṇyaṁ prati viharator bibhrator yaṣṭi-rajjū |

	stambhaṁ lole calanam acale kurvator atyapūrvaṁ

	bhrātror āsīd bata tanu-bhṛtāṁ dharmato vaiparītyam ||44|| [mandākrāntā]

[48] atra caivaṁ dhvanitam—

	nūnam evaṁ vidadhatoḥ sarveṣāṁ dharma-paryayam |

	kṛṣṇo’mūlam asau cāsmad-dharmam unmūlayiṣyati ||45|| [anuṣṭubh]

[49] tad evaṁ bhrātṛbhyāṁ saṅgāne yugapad eva sarveṣāṁ mohanam ūhamānenānujena vicāritam—[50] hanta tāsām eva mohanākarṣaṇe suṣṭhu mamābhīṣṭe, tatrāpi rādhābhidhāyāḥ | tasmāt pṛthag bhavan pṛthag eva yathā jīvānāṁ jātir yathā-yuktaṁ tayor dvayam ekaṁ vā vahati, kramaśo vyaktir api, tathā śikṣārthaṁ prayatiṣye | tac ca tat-tan-mātrātiśayitābhīpsita-svarādi-marma-samudbhāvanayā sambhaviṣyati iti |

[51] tad evaṁ vicārayatā tena parīkṣā-paryālocanārtham uttaram uttarāṁ vaśyatām atītatarāṇy avarāṇi sattvāni kramaśaḥ sva-vaśatām ānītāni, tathāpi tat-preyasībhiś citta-kṣobha-mātraṁ tu lebha eva |

[52] tatra yathā prathamato gāḥ prati tad-gānam avakarṇitam, tathā varṇitam, yathā—

	harer vaktraṁ veṇu-dhvani-miṣatayā varṣati sudhāṁ

		pibaty etāṁ gavyā yad anu rasanā-karṇa-yugalam |

	ahāsīt prastabdhā nija-viṣayam anyā tu rasanā

		kim etat kiṁ naitad bhavati kim ivaitat kim iti vā ||46|| [śikhariṇī]

[53] atrāpi dhvanitam idam—

	gavām asmākaṁ ca śravaṇam anu veṇoḥ samadaśā

	yadapy eṣā jātā tadapi kila bhedo vilasati |

	amūs tad-vaktenduṁ sapadi kalayanti pratipadaṁ

	vayaṁ naitad vidmaḥ kva bhavati yuge tasya kalanam ||47|| [śikhariṇī]

[54] athāpare-dyuś cāparāṁ śikṣām adhikṛtya vanyāny api sattvāni samāhṛtya mohitāni, yathā—

	vaṁśaḥ so’yaṁ tu vītaṁsaḥ kaṁsa-śatror itīyate |

	tena śaṁsanato yānti vidhvaṁsaṁ mṛga-pakṣiṇaḥ ||48|| [anuṣṭubh]

[55] tad api tābhir udbhāvitam, yathā—

	vṛndāraṇyaṁ prathayati bhuvaḥ kīrtim atra svayaṁ hi

		śrīmān kṛṣṇo viharati padāmbhoja-lakṣmīṁ vitanvan |

	veṇor vādye naṭana-ghaṭanaṁ barhiṇaḥ sabhya-bhāvaṁ

		vanyāḥ sarve yayur iti sadā raṅgatāṁ yaj jagāma ||49|| [mandākrāntā]

[56] atra cedaṁ dhvanitam—


    vṛndāraṇyasya puṇyaṁ vrajitum iha na naḥ śaktir astīti cāstāṁ


    yad barhyādyāś ca bhānti pratipada-sukṛta-prodayād asmad-arhyāḥ |


    gṛhyāṇāṁ gṛhyakāḥ smaḥ sphuṭam iha tad alaṁ gṛhyakebhyaś ca garhyās


    te tasya svairam īkṣāṁ vidadhati na tad-ābhāsam aṇv apy ayāma ||50|| 


    [sragdharā]

[57] atha dināntare’pi tebhyo vicchidya hariṇyas tathā kṛtāḥ | tac ca pūrvavat tābhir varṇitam—

	āścaryaṁ sakhi kṛṣṇasāra-dayitā-vṛndaṁ milad-bhartṛkaṁ

	jātyā mūḍham api vyatītya bhavatīr apy evam īhāṁ dadhe |

	śrutvā veṇu-kalaṁ hariṁ prati gatis tad-rūpataś citratā

	tasyāpy arcanam ullasat-praṇayatas tatrāpi netrāñcalaiḥ ||51|| [śārdūla]

[58] dhvanitam apīdam—

	vayaṁ jātyā nāryaḥ puru-guṇavatām ādṛtatamās

	tathā bhartāras tat-praṇaya-naya-siddha-vraja-bhuvaḥ |

	hariṇyo nedṛśyas tadapi patibhis taṁ yayur aho

	dhig asmān duṣpuṇyā dadhima nahi tāsām api tulām ||52|| [śikhariṇī]

[59] dināntare tu viśiṣya vihaṅgamās tathā-bhāvaṁ gamitāḥ, tatra ca tābhir abhihitaṁ,

	asmin vane tu vihagā munayaḥ pradiṣṭāḥ

		kṛṣṇas tu tad-gurur iti pratataṁ pratīmaḥ |

	naivānyathā tad amunā kimapi pragītaṁ 

		mauna-vratena śṛṇuyuḥ parito niviṣṭāḥ ||53|| [vasantatilakā]

[60] atra tu sa-nirvedaṁ dhvanitam—

	yasmād asau munis te ca munayaḥ sarvataḥ sthitāḥ |

	tasmāt kāñcit spṛhām atra nāñcitāṁ kartum arhatha ||54|| [anuṣṭubh]

[61] atha dināntare devyo’pi tathā kṛtāḥ, tatra tābhir varṇanaṁ, yathā—

	veṇūdgāna-guṇena tasya paritaḥ kṛṣṭe vimānotkare

	devyo rūpa-vilāsa-mohana-kalām āsādya mohaṁ gatāḥ |

	yatredaṁ na viduḥ kim etad abhitaḥ pūrvaṁ śrutaṁ vīkṣitaṁ

	veti srastam abhūt kacādi kim u vā naivety api prāyaśaḥ ||55|| [śārdūla]

[62] atra ca dhvanitam—

	hanta devyo’pi yatraitām avasthām āpur añjasā |

	tadīya-vraja-bhū-bālā varākyas tatra kā vayam? ||56|| [anuṣṭubh]

[63] tad evaṁ cetanāṁs tathā vitatha-cetanān vidhāyācetanān api cetanān ivācaritum ārabhate sma | acala-maryādayā paryāptāḥ sphuṭam amūr ākraṣṭum acetanatām atikramyāpi duḥśakā iti |

[64] tatra nadī-caritaṁ tābhir evaṁ vicāritam—

	dvīpinyaḥ śravaṇena veṇu-raṇiteḥ stambhaṁ gatāḥ sabhramāḥ

	phullat-pūratayā sphurad-ghana-rasā haṁsādi-gīḥ-śiñjitāḥ |

	unmaryāda-daśām itā muraripuṁ dūre’bhisṛtyāgatā

	bhaṅgālola-bhujaiḥ saroja-valayas tasyāṅghri-yugmaṁ dadhuḥ ||57|| [śārdūla]

[65] atra cedaṁ dhvanitam—

	nadyaḥ sindhu-pati-vratā hari hari pratyakta-maryādikās

	taṁ vidrutya milanti ced ahaha kā dīnās tadānīṁ vayam? |

	kintu svairam amūr udūḍha-sukṛtā nāsmāsu tat-tulyatā

	svalpāpīti nivṛttir eva sukhato yuktāthavā duḥkhataḥ ||58|| [śārdūlavikrīḍitam]

[66] dināntare cāmbhoda-varṇanaṁ, yathā—

	murārer ambhodaḥ suhṛd iti na vā kevala-rucā

		svasādṛśyāt kintu vyatikṛta-hitatvād api sadā |

	asau mallāreṇa prabalayati taṁ veṇu-januṣā

		sa cāyaṁ chāyābhiḥ praśamayati tāpaṁ tad-upari ||59|| [śikhariṇī]

[67] atra ca dhvaniḥ—

	haṁho paśya jaḍo’pi vārida-cayaḥ sarvopari sthāyy api

	cchāyābhiḥ svarasaiś ca taṁ paricaraty antaścara-premataḥ |

	kaṣṭaṁ suṣṭhu vayaṁ tad-eka-śaraṇa-prāṇa-sthitiṁ-manyatā-

	gaṇyās tasya vinā tu sevanam amūr jīvāma dhig jīvitam ||60|| [sragdharā]

[68] aho, śilāmayy api śailajātiḥ sukham evaṁ bhajate, yathā—

	śrīmān govardhanādriḥ sphuṭam ayam abhitaḥ śrī-harer dāsa-varyaḥ

	kṛṣṇe rameṇa yasmāt tam anu muralikā-vādanāyādhirūḍhe |

	labdhair yaḥ sāttvikābhaiś caraṇa-sarasija-sparśajair aṅkurādyaiḥ

	sarvāṅgīna-dravair apy anuga-sakhi-dhanaṁ sevate taṁ cirāya ||61|| [sragdharā]


    āstāṁ govardhanādreḥ pulaka-mukha-daśā śrūyatām anyad etat


    citraṁ cen na pratītir bhavati kila girau dṛśyatāṁ cāparatra |


    yaḥ snigdhatvaṁ samantād dadhad iha muralī-gānataś cikvaṇākhyām


    āgād yatrāsti sākṣi pratipadam uditaṁ kṛṣṇa-mukhyāṅghri-cihnam ||62||

[sragdharā]

[69] atra cedaṁ dhvanitam—

	mahatāṁ padavīm āptuṁ vāñchā yadyapi dhṛṣṭatā 

	tathāpy anugatis teṣāṁ bhāti ced asti dṛṣṭatā ||63|| [anuṣṭubh]

[70] tad evaṁ tāsām atasmiṁs tad-bhāvanāṁ bhāvayann unmāda-daśā-vaśatāṁ parikalayya vihvala-hṛdayaḥ sadayatayā sa madhukaṇṭhaḥ kṣaṇaṁ gadgada-kaṇṭhaḥ saṁvastrita-mukhaḥ samasta-manyu-nyasta-nijāsukhaḥ puru ruroda, anūditavāṁś ca śrī-rādhā-nibaddham abaddhaṁ padyam ekam—


    veṇoḥ puṇyam atīva hanta yad asāv astrī ca tasyādharaṁ


    gopīnāṁ svam api hriyaṁ pariharan śaśvat pibann ardati |


    tṛptyā chardi-nibhād amuṣya raṇitān nadyo’pi phullanty amūr


    yad-vaṁśyā naga-jātayo’pi madhubhir bāṣpaṁ madād bibhrati ||64|| [śārdūla]

[71] dhvanitaṁ cedaṁ—


    yāce’haṁ vaṁśa-dehaṁ na tu kulaja-vadhū-deham ādye hi kṛṣṇas


    tṛṣṇag-bhāvena sajjan bahu-ruci viharan durlabhaḥ syāt paratra |


    vaṁśī-bhāve cid-aṁśa-praśamana-vaśatā-vismṛtātmā yadi syāt


    tena jñāyeya seyaṁ mama viraha-dutā dārutām āgateti ||65|| [sragdharā]

[72] tataś cetasi cedaṁ vicāritaṁ—


    gaṇḍaṁ cumbasi kuṇḍala-stham akari tvaṁ tasya vaṁsi tvam apy


    āsyaṁ prekṣi tathāṅgam aṅgam asakṛn māle tvam āliṅgasi |


    tad yuktaṁ yad atīta-sarva-vidhikā yūyaṁ, vayaṁ tu sphuṭaṁ


    hā tat-tad-vidhi-bhāg-vicāra-hatakenābhīpsitād vañcitāḥ ||66|| [śārdūla]


    aho sumanaso muktā vajrāṇy api harer uraḥ |


    na tyajanti vayaṁ tatra kā vā smara-vaśāḥ striyaḥ? ||67|| [anuṣṭubh]

	cen na saṅgam aparasya vidhatte

		śyāma eṣa na tu tarhi dunomi |

	aṅkapālayati hā gata-śaṅkaḥ

		saṅginaḥ katham idaṁ kalayāmi ||68 iti | [svāgatā] 

[73] tad etat-paryantam antara-sparśi-rāga-parīte tasya veṇu-gīte ko’pi sambhramaḥ sarvam eva vrajaṁ nighnaṁ kurvan vighnam ācarati sma | [74] sa tu prātaḥ prastoṣyate | ity añjaliṁ baddhvā punar uvāca—

	asya tvadīya-kāntasya rādhe jānāti ko’pi na |

	prayāsābhyantara-sthāyi-tvan-nimitta-prayāsatām ||69|| [anuṣṭubh] 

[75] tad evaṁ kathāyāṁ samāpta-prathāyāṁ sarve yathā sva-svāvāsam āsannāḥ |

iti śrī-śrī-gopāla-campūm anu 

veṇu-śikṣā-miṣa-preyasī-bhikṣā nāma 

saptadaśaṁ pūraṇam

 ||17 ||

(18)



        14. 
atha aṣṭadaśaṁ pūraṇam


20. 
gotrabhid-garva-khaṇḍana-


21. 
govardhana-gotra-māna-vardhanam
	atha prabhāte sadasi vrajeśitur

		mahā-prabhāveṣu vibhāta-paṅktiṣu |

	ānarccha sāmodam udaśru-kaṇṭhatāṁ

		sa snigdhakaṇṭhaḥ kathayāmbabhūva ca ||1|| [upajāti 12]

[1] atha tasminn āśvināvaśeṣe labdha-viśeṣe yajña-yogya-veśe vrajād bahiḥ pradeśe sarva eva parvaṇā sāndrānanda-vrajā iva sa-prajāḥ vrajendrādayaḥ sambhrāntāśaya-prāyatayā carantaḥ surendra-yāga-yogam ācarantaḥ sthānādi-sañceṣkriyamāṇān ādiśantaḥ sva-sva-vasatiṁ vihāya vasatiṁ bahir vasanti sma |

[2] tadā ca kadācid ekasyāṁ sandhyāyāṁ gocāraṇa-bhū-bhāgataḥ samāgataḥ saṅkarṣaṇa-sahacāritayā labdha-harṣaḥ sa-kutuka-tṛṣṇaḥ śrī-kṛṣṇas tadīya-caritam ālocitavān | tatraiva ca prabhūta-kutukākuta-sambhūtatayā vasati sma |

[3] tad api ca yad api pūrva-pūrva-saṁvatsareṣu dṛṣṭam ity apūrva-dṛṣṭaṁ na bhavati, tathāpi samprati prauḍhatāprakāśataḥ śatamanyuṁ prati manyuṁ janayan janakādiṣu praṇaya-kopaṁ jñāpayann ajñānata iva jijñāsāñcakre | yadyapi śataparva-pāṇir evaṁ garvāyate, ete gopālana-kārakāḥ ke varākāḥ? nikhila-loka-lokapāla-pālakasya mama dakṣa-mukhyāḥ prajāpatayaḥ svīya-manvantara-pati-prabhṛtayaḥ pṛthivī-patayaḥ kamalajanma-janma-pradhānā munīśānā yajamānā virājantetarām iti, tathāpy ete mat-pitṛ-puraḥ-sarās tatra bhaktim atiriktīkurvanti iti |

[4] atha spaṣṭīkṛta-gaurava-sauṣṭhavam antaḥ-kaṣṭa-parāmṛṣṭaṁ pṛṣṭavān—

	kathyatāṁ vaḥ pitaḥ ko’yaṁ sambhramaḥ samupāgataḥ? |

	yajñārtho yadi devaḥ kaḥ? pramāṇaṁ kiṁ, phalaṁ ca kim? ||2|| [anuṣṭubh]

[5] vrajeśvare tu jñāna-pūrvaka-praśna-vijñānatas tad-abhiprāyaṁ prāyaḥ pratipadya sadyaḥ prativacanam adattavati, punar lālyatocita-bālyato dīnatā-dhīnam ivovāca—

	yathā vidhātuṁ bhavatāṁ tathā śrotuṁ ca naḥ spṛhā |

	ubhayeṣāṁ yatas tatra viśeṣāśrayatā-sthitiḥ ||3|| [anuṣṭubh]

[6] atha, kim asmābhir vyaktaṁ vaktavyaṁ gotrabhit-satraṁ prati, kiṁ vāyaṁ vatsaḥ pratipatsyete iti vicikitsati tāta-pāde tad eva kiñcid atiriktaṁ vyaktam iva kartum icchati sma | [7] yathā ca, tāta, sarvatra nipuṇānāṁ vaijñānikānāṁ bhavatāṁ putrā vayaṁ na tāvad gocārakatā-mātra-paryavasita-paryālocanāḥ, kintu kiñcit kiñcij jñāna-nītiṁ dharma-rītim api pratipadyāmahe iti vyañjanayā mañju vadati sma—

	sarva-kṣetra-prājña ekaḥ parātmā

		tasmin jīvāḥ santi naivātibhinnāḥ |

	etad-vijñāḥ sādhavo vidvad-ijyās

		tasmād eṣāṁ gopanaṁ naiva yuktam ||4|| [śālinī]

	yogināṁ matam etac cen nītir apy avadhāryatām |

	udāsīno’rivad varjyaḥ suhṛd ātmaiva sammataḥ ||5||

	yady eṣa panthā dharmasya so’pi nāsty avicārataḥ |

	tatra yad viduṣaḥ siddhir bhaven nāviduṣaḥ kvacit ||6||

	dharmo vaidika eveṣṭau laukikaḥ kvāpi dṛśyate |

	bhavadbhiḥ kas tayor eṣa viśeṣatvena sammataḥ? ||7|| [anuṣṭubh]

[8] tad evaṁ sva-sutasya suparva-pati-māna-carvaṇāyāvirbhavantaṁ sarva-mata-jñatā-garvam akharvam ālocayann, apūrvatayā bhāvanāṁ kurvāṇas tena ca nija-pakṣasyāpekṣaṇīyatāṁ lakṣayann, idaṁ vraja-patir upakṣiptavān—

	dharmo’yaṁ laukikas tāta yadyapi syād athāpy asau |

	yuktatvād api cāmnāyād āmnāyaja iveṣyate ||8||

	ya indro devatātra syāt parjanyaḥ sa tu sarvavit |

	tasyārcanaṁ kulāyātam asmākaṁ ketanaṁ matam ||9|| [anuṣṭubh]

[9] kṛṣṇas tad etat karma karma-pradhānatayā varṇyamānaṁ tad uttaram ākarṇya vāsava-hrāsa-vāsanayā karma-kāṇḍa-paṇḍitaṁ-manyānāṁ matam anusṛtya devatā-khaṇḍanam āha—

	svataḥ karma-vaśād evādātuṁ karmānusāriṇaḥ |

	īśaś ced asti karmānugāmy asau kā nu devatā ||10||

	sarvaṁ tad bhasmani hutaṁ para-tantre yad arpaṇam |

	gārhapatye hutaṁ tat tu yad ātmātmīya-poṣaṇam ||11||

	tasmād ābhīra-vaiśyatvād aghnyāsevā tu naḥ kṛtiḥ |

	devatā yadi manyeta mantavyā sā tad-āśrayā ||12|| [anuṣṭubh]

[10] atha śatamanyor api parjanyatayā tad-āśrayatvam āśaṅkya sāṅkhya-saṅkhyāvatāṁ matāt pratyācacakṣe—

	rajo-bhūr yavasādy-arthas tasmān nendro gavāśrayaḥ |

	kintu govardhanākhyāna-kṣauṇī-bhṛd yaḥ sa eva saḥ ||13||

	nijājīvyatayā gāvaḥ kulāgatyā ca bhū-surāḥ |

	āśrayatve samakṣatvaṁ yānty ete na divaukasaḥ ||14|| [anuṣṭubh]

[11] tatra matāntaraṁ vitaṇḍā-paṇḍitānāṁ matena khaṇḍayati—

	āptavāg anumānaṁ ca pratyakṣād eva gamyate |

	tasmāt pratyakṣam eva syāt pramāṇaṁ sarva-mardakam ||15||

	tasmād gavāṁ brāhmaṇānām adreś cārabhyatām mahaḥ |

	aindrair nirmīyatāṁ seyaṁ tri-karmī haviṣāṁ kulaiḥ ||16||

	homo yadi vidhātavyo vahnim uddiśya hūyatām |

	āśrayaḥ sa hi sarveṣāṁ pratyakṣaś cānubhūyate ||17||

	atha viprāḥ prīṇanīyā dattvā dhenūḥ sadakṣiṇāḥ |

	svabhāva eṣa bhavatāṁ vidhi-kiṅkaratā nahi ||18|| [anuṣṭubh]

	annaṁ dattvā brāhmaṇādiśvapākānt-

		ebhyaḥ śvabhyo’py atra gobhyas tṛṇāni |

	kṣauṇī-bhartre dīyatām annakūṭo

		yasmād eṣo’py anna-kūṭābhidhaḥ syāt ||19|| [śālinī]

[12] tad evaṁ śvapāka-śva-paryantebhyaḥ pradātavyaṁ, na tu pākaśāsanāyety abhipretya sarvān nirvacanekṛtya pratyekaṁ pravartayan prāha—

	bhuktvā vastrālepa-veśān gṛhītvā

		vipraṁ vahniṁ gāṁ parikrāmatādrim |

	nātrāpy aṅghri-krāmitāvaśyakatvaṁ

		svacchandatvād yānam apy atra diṣṭam ||20|| [śālinī]

	ye vā kratubhujo’py atra janās te syur janāv iha |

	suparvāṇaḥ sumanaso nirjarāś ca surā iva ||21|| [anuṣṭubh]

kiṁ ca—

	āḍhyaṅ-karaṇī subhagaṅ-karaṇī tadvat priyaṅ-karaṇī |

	śrī-govardhana-pūjā-nāmnī vidyā parisphurati ||22|| [upagīti]

	govardhana-giri-yajñāvajñā tu gotrabhit-pūjā |

	andhaṅ-karaṇī palitaṅ-karaṇī nagnaṅ-karaṇy api ca ||23|| [upagīti]

[13] tad evam agrajamukhaṁ nirīkṣya mṛdu hasitvā punaḥ sādaram āha sma—

	ity etan me bāla-bhāvena buddhaṁ 

		go-viprādi-prepsitaṁ mad-dhitaṁ ca |

	yuṣmabhyaṁ ced rocate tarhi śīghraṁ

		kāryaṁ vighnaḥ syād vibhinna-praveśe ||24|| [śālinī]

	sarvaṁ yan-mānasaṁ vācikaṁ vā

		yuṣmadṛgbhiḥ sādhyate kāyikaṁ vā |

	nityaṁ tat tad dṛśyate man-nimittaṁ

		tasmād etan mad-dhitatvād vidheyam ||25|| [śālinī]

	anunmattaḥ svataḥ sarvaṁ vetti svīyaṁ hitaṁ pitaḥ |

	no ced vetti na ca brūte brūte ced vetti niścitam ||26|| [anuṣṭubh]

[14] tad etad vipralambha-lambhanam apy akliṣṭa-varṇana-viśiṣṭam ākarṇya tan-mukhaṁ ca nirvarṇya, tad eva savarṇair asavarṇair apy adhi parvam āgataiḥ sarvakair nirṇinye | tathā hi—

	preṣṭhaḥ kiñcid yad bravīti pratītiṁ

		sarveṣāṁ tad yāti nūnaṁ ruciṁ ca |

	tac ced aṇv apy arhitaṁ tarhi kiṁ vā

		vācyaṁ tasmāt te’py amanyanta tadd hi ||27|| [śālinī]

[15] tad etad avadhārya madhukaṇṭhas tv amukta-kaṇṭhaṁ parāmṛśati sma, ced apy ativedaḥ suvicāratā-naśvaraḥ so’yam anīśvara-vādaḥ kṛta-vakra-bhāva-cakra-śakra-parābhava-kautuka-tātparya-mātra-pātratayā tena prayuktaḥ, kintu na pravṛtti-virodhi-pātratayā; tathāpi tatra mitratāticitratayā labdha-nigama-visrabdha-sarva-puruṣārtha-sārtha-śiromaṇi-rūpa-svarūpeṣu teṣu vraja-bhūpeṣu nāyuktaḥ | īśvara-jñāna-gurubhir api tad-bhāvam eva pari sarvopari-purutā-parāmarśāt | yathoktam—

	aho bhāgyam aho bhāgyaṁ nanda-gopa-vrajaukasām |

	yan-mitraṁ paramānandaṁ pūrṇa-brahma sanātanam || [bhā.pu. 10.14.32] ityādi |

[16] tataḥ kautuka-cāritayāpi tena yad vicāritam iva sampadyate, tad api pāramārthya-varyatayā paryavasyatīty evam aho parama-maho-vara-kara-svabhāva-dhāraḥ so’yaṁ vraja-dharā-pati-vaṁśa-janmā śaśadharaḥ iti |

[17] atha spaṣṭaṁ cācaṣṭa—tatas tataḥ?

[18] snigdhakaṇṭha uvāca—tataś ca dīpāvalīnāmānam amāvāsyām anu dīpāvali-bali-kautukaṁ pratipadya pratipat-prātas tu viśrambhataḥ paramāśrayatām āśrayamāṇair amībhir yathā tena vihitaṁ tathā vihitam |

[19] tatra ca mukhya-kalpa-kalpanāya vicitra-citra-vitāna-patākādibhiḥ sarva-sukha-saṁvardhanasya śrī-govardhanasya kūṭa-maṇḍalaṁ maṇḍayitvā, yathāvidhi nirbandha-sādhita-sādhu-gandha-bandhura-pādyādi-prāgrya-sāmagrībhir abhisabhājya, tam abhi prājya-caraṇācalavad ājya-prāghāra-nirjharāś citra-varṇa-vyañjana-vyañjita-dhātu-rañjanāḥ, dugdha-taṭinī-saṅkaṭitā dadhi-taḍāga-saṅghaṭitāḥ sampannam anna-kūṭāḥ saṅghaṭṭayya nikaṭād upaḍhaukayāmāsire | yeṣāṁ prāg-bhāvenāpūpikaṁ śāṣkulikam ityādi bhūyiṣṭha-niṣṭhāna-kūṭa-nāmnā sthānāny api ciram āmnātāni |

 	nānā-vādyaṁ loka-kolāhalāḍhyaṁ

		svargaṁ bāḍhaṁ vyānaśe tatra satre |

	yat tad deva-kṣmāpater āśvineyau

		nirṇinyāte karṇa-śūle nidānam ||28|| [śālinī]

	sṛṣṭeṣv adrer anna-kūṭeṣv analpaḥ

		kṛṣṇākāraḥ kaścid āvirbabhūva |

	alpīyastvaṁ kevalaṁ bheda-buddher 

		yasmāt kṛṣṇe kāraṇatvaṁ jagāma ||29|| [śālinī]

[20] taṁ ca prathamaṁ vasundharādhara-śilā-sandhitaḥ samedhamāna-sphurad-utsedhaṁ prekṣākāriṇaḥ samutprekṣāmāsuḥ—

	pīta-śyāmā kiṁ prabhā? kiṁ taḍitvān?

		kiṁ vā dhātu-dyoti-bhūbhṛd vibhāti? |

	suṣṭhūttiṣṭhan kiṁ svid etad bakījin-

		mūrti-vyūhaḥ sphūrtim atrātanoti? ||30|| [śālinī]

	kāya-prāyata-bhājitāñjana-girir vastrāṇi sandhyābhrajid

	vistāra-dyutimanti veṣamaṇayaḥ sūryādi-jetṛ-prabhāḥ |

	uttaṁsā vara-puṣpa-bhāra-balavac-chākhā-sahasrāṇy aho

	yasya kṣmādhara-deva eṣa kurute netrāṇi citrāṇi naḥ ||31|| [śārdūla]

[21] tataḥ sa tu caturānana-cāturī-cālana-caturaḥ kṛṣṇa-nāmnā madhuraḥ sa-praśrayaṁ papraccha—bhagavan, ko bhavān? iti |

[22] devas tu nirghoṣa-nibha-ghargharita-svareṇābhra-bhramaṁ prathayann, arthena tu tam anyathayan vacaḥ pracārayām āsa, pūrvitākharvavat-parvan! parvataḥ so’yam aham asmi iti |

[23] tad etad avadhārya devāry-amitraḥ śrīdāmādi-mitraḥ sva-bhujau prasārya visphūryamāṇa-kolāhalānargalaṁ gopa-vargaṁ nivārya, namaskāryaḥ khalv asau yasmāt karuṇā-vyagratā-jāgran-mahā-vigraha-samagra-vigraha-prakāśa-grahilatayā pratyakṣa-pratyayam eva sa eva devaḥ pratyavaruddhavān iti sarvān praty akharvāṁ vācam uvāca |

[24] uktvā cākhaṇḍa-daṇḍavan-natiṁ kurvati sahasa-smita-pūrvaje tasmin vismita-manasaḥ sarva eva prati parvataṁ tathākurvata | kṛtvā ca śraddhayā baddhāñjaliṣu tadāvaliṣu sarva-sukha-vardhanaḥ sa govardhanaḥ punar uvāca—

	nānya-devavad asmākaṁ 

bhedaṁ yuṣmad vicakṣmahe |

	tat paśyata bhaved dattaṁ 

pratyakṣaṁ bhuṅkṣmahe vayam ||32|| [anuṣṭubh]

[25] tad etad uktvā ca—

	annāny āḍhaka-koṭi-taṇḍula-kṛtāny ādāya tad-vyañjanāny

	apy eṣa pratikūṭam eka-kavala-prāptānnam ādat tathā |

	madhyaṁ madhyam anuprakṛṣya tu yathā nīraṁ piban palvalān

	kuṇḍāny āśu sarāṁsi kiṁ ca sarito ninye kṣayaṁ sarvataḥ ||33|| [śārdūla]

	yadā grāsāya sa karaṁ prasārayati cāgrataḥ |

	tadā sarve dravanti sma sarvataś caṭakā iva ||34|| [anuṣṭubh]

	madhye-kṛtya vyañjanāny anna-kūṭaṁ  

		grāsaṁ grāsaṁ pāṇinā dakṣiṇena |

	tarjanyāsāv uddiśan vāmayā taṁ  

		śakraṁ lolat-prānta-gatyā jahāsa ||35|| [śālinī]

	doṣṇas tasyāśv atiparimiti-grāsa-hetoḥ prasāre

	cākuñce ca sthagita-haritaḥ prāpta-tat-tad-gatīnām |

	akṣṇām āsīd vraja-kula-bhuvāṁ citra-vṛnde’pi citraṁ

	yat kvāpy ekaṁ na kila gaṇitaṁ siktham ekaṁ sthitaṁ na ||36|| [mandākrāntā]

	atarītṛṇyata grāsān bhūbhṛd-bhūbhṛd yathā yathā |

	acalīklpyatāpy uccair māṁsalāya tathā tathā ||37|| [anuṣṭubh]

tatra ca—

	bālā bhītiṁ yauvanonmatta-cittā

		hāsaṁ vṛddhāś citram arhās tu bhaktim |

	yātā ye ye teṣu sarveṣu devaḥ 

		śuddhāṁ tuṣṭiṁ kautukitvād babhāja ||38|| [śālinī]

	dūrād dūrāt pūram ādāya vārāṁ

		vaktraṁ śaśvat kṣālayann adridevaḥ |

	ṣṭhīvann uccaiḥ pṛṣṭha-deśe samantād 

		vṛṣṭiṁ kurvan śampa-sṛṣṭiṁ cakāra ||39|| [śālinī]

	gaṇḍūṣāṇām antare vaṁśa-daṇḍair 

		dantāntargāny anna-piṇḍāni kuñcan |

	udyan-mūrtis tatra śailādhidevaḥ

		pūrtiṁ kurvan prāṇa-bhājāṁ sasarja ||40|| [śālinī]

	tāmbūlānāṁ vīṭikāḥ koṭi-kharvaṁ 

		kūṭī-kurvaṁś carvayan garva-phullaḥ |

	prānta-cchāyā-maṇḍalaś caṇḍa-raśmiḥ

		prātar yadvat tadvad āsyaṁ cakāra ||41|| [śālinī]

	jātaṁ nīrājanasya kṣaṇam anu nikhilā moham āpur yad etat

	tasmin drāghīyasi syāt katham iti vividhād dhvasta-cittā vicārāt |

	kṛṣṇas tv alpaṁ vihasya pratividhim akarot kalpitād yantra-bhedād

	yasmin dīpāḥ sahasraṁ talam upari ca te cālyamānā virejuḥ ||42|| [śārdūla]

[26] atha sarvam icchan anvicchan pratīcchann api girir ayam aho giriṁ karotīti nidhyāya, mūrdhani baddhāñjalitayā sarvasminn apy ūrdhvaṁ sthitavati, sarvato’pi varān varān viracayyātarkitam antarhite parama-hite tasminn, akhaṇḍa-daṇḍavat-praṇāma-pūrvam atra dvitra-kṣaṇaṁ citram iva sarva evāsīt |

[27] avahite ca bahir-arthe śrī-harir asau sarvān parvata-parvāgatān praty uvāca—

	aho kalayatācalaḥ karuṇayātma-rūpaṁ mahad

		vahat-prakaṭatāṁ bhajann akhilam eva bhuṅkte sma saḥ |

	anādara-kṛtāmayaṁ dalayiteti sambhāvyate

		purandara-bali-grahād atibalī tathā tarkyate ||43|| [śikhariṇī]

[28] tataś ca sarvo’pi visrabdhaḥ parama-prema-bhājana-go-sabhājanam ārabdhavān | yat khalu—

	gobhir gopā mithaḥ syuḥ pratipada-dayitās tatra nanda-vrajasthās

	tatra śrī-nanda-rājaḥ svayam ayam upamā tatra tatrāsya putraḥ |

	yady evaṁ tarhi govardhana-mahasi tad-abhyarcane te gavādyāḥ

	kiṁ varṇyāḥ kintu nirvarṇanam anu paramaṁ jñeya-bhāvaṁ prayānti ||44||

 [sragdharā]

tathā ca,

	labdhārcāś cāru-veśaiḥ śavalita-vapuṣaḥ prāpta-bhogāvalīkā

	vatsaiḥ pṛktāḥ pramodaṁ pṛthutaram abhajan dhenavaḥ satyam eva |

	kintu śrī-kṛṣṇa-dṛṣṭi-pramada-valayitā yarhi tarhy eva no cet

kecid yadvad bhajante madhura-vidhurataḥ saṁskṛtaṁ ṣāḍavādi ||45|| 

[sragdharā]

[29] tad-dṛṣṭi-puṣṭīkṛtās tu—

	svarṇa-nirmita-viṣāṇa-surūpā

		rūpya-saṁvṛta-khurā dhṛta-hārāḥ |

	kiṅkiṇi-prakara-jhaṅkṛti-yuktā

		naicikī-nicitayo rucim āñcan ||46|| [svāgatā]

[30] tatra gopāḥ śrī-gopālādi-gopāla-satkṛti-camatkṛtim adhigamya, vidhim anugamya, citrakāṅga-nibha-citrātiramya-vastrāvṛtāṅgatayā tarṇakam ākramya, kautukato gāḥ sambhramya, taj-jāta-hāsa-kolāhalād viramya, grāsa-viśrāṇanena tā viśramya, parikramya, praṇamya, cācaryaṁ vāryam ācarya, vitāna-vitānenāgniṁ paricarya, pradakṣiṇāvartatayā vartamānaṁ ca taṁ pradakṣiṇaṁ viracayya, bhūṣaṇa-nivaha-mahitānāṁ purohitādīnāṁ pūjanam api pūrayāmāsuḥ |

[31] tatra śrī-gopāla-pūjā, yathā—

	snānīyāṁśuka-citrakādi-surabhi-srak-kuṇḍalādyaṁ yadā-

	ścaryaṁ tatra muhuś ca toṣa-rahitās tat-tat-parīvartataḥ |

	tad govardhana-pūjanāṅga-paśupābhyarcānu kṛṣṇārcane

	tātāmbādi-tadīya-bāndhava-janā nāntaṁ cirād aiyaruḥ ||47|| [śārdūla]

	yathā kṛṣṇas tathā rāmo rāmo yadvat tathā sa ca |

	vrajeśayor nātra bhedas tan-mitreṣv api tad-dṛśoḥ ||48|| [anuṣṭubh]

[32] go-sambhramaṇaṁ, yathā—

	yadā mudā yāti hariḥ parokṣatāṁ 

		gavāṁ, tadā tā nija-vatsa-kṛṣṭitaḥ |

	vyagrībhavanti sma yadā samakṣatāṁ

		yāty eṣa yānti sma tadā tad-ātmatām ||49|| [upajāti 12]

[33] hāsa-kolāhalo, yathā—

	ākṛṣṭe vatsa-vṛnde kila-kilita-ravair mātaro rambhamāṇā

	dantair ākarṣakāṁs tān vyathayitum abhito dhāvanārtā yadā syuḥ |

	hāsaṁ kolāhalāḍhyaṁ kalayati nikhile tarhi kṛṣṇānanābjaṁ

	jīyād udbhāsa-hāsa-drava-madhu parito mādanaṁ yad vavarṣa ||50|| [śārdūla]

[34] go-grāsa-viśrāṇanaṁ, yathā—

	gopā ūcuḥ kṛṣṇa go-grāsam etaṁ

		hastāmbhoja-spṛṣṭam īṣat kuruṣva |

	tat saugandhya-prāpta-sandhānam enaṁ

		gāvaḥ suṣṭhu prītitaḥ svādayante ||51|| [śālinī]

[35] go-viśramaṇaṁ, yathā—

	govardhanācala-mahasy ayutādi-yūtha

		go-rodhanāya paśupā nahi tatra śekuḥ |

	phutkāra-keli-kalayā muralī murārer

		āsīd alaṁ yad asakau guṇa-koṭi-kalpā ||52|| [vasantatilakā]

[36] go-parikramaṇas tu śrī-kṛṣṇenettham ādiṣṭam—

	na bhavati bata bahulānām  atibahulānāṁ parikramaḥ sadyaḥ |

	ity ekasyā vyakteḥ   kriyatāṁ yasmād aśeṣagā jātiḥ ||53|| [gīti]

	tatra pradakṣiṇī-kāryam ekaṁ vṛddhaṁ gavaurasam |

	mūlārādhanataḥ sarvārādhanaṁ vibudhair matam ||54|| [anuṣṭubh]

[37] goṣu praṇāmātmikā bhaktis tu teṣāṁ varṇanāya nābhyarṇatām anveti, yataḥ—

	bhaktaḥ svabhāvāt kila gopa-lokaḥ 

		śrī-nanda-lokas tu tato’pi goṣu |

	asyātha govardhana-yajña-yoge

		yogeśa-durgā-namanākhya-bhaktiḥ ||55|| [indravajrā]

[38] ācārya-varaṇa-lakṣaṇam api vilakṣaṇam eva tatra | yataḥ—

	svayam āvriyatācāryas tatra nādyavad arthitaḥ |

	yatra suṣṭhu sitaṁ yaṣṭuś cittaṁ tatraiva tasya ca ||56|| [anuṣṭubh]

[39] home ca—

	govardhana-mahā-yajñe hutabhug-vyājatas tadā |

	hareḥ pratāpa evendhāñcakre śakra-pratāpanaḥ ||57||

	yadāgnir dakṣiṇāvarto yajñe jajñe tadā janaḥ |

	sarvaś ca dakṣiṇāvarta-parīvartam avartata ||58|| [anuṣṭubh]

	kṛte satre vastraṁ tilakam atha carcām avayava-

		prakārālaṅkāraṁ sakalam idam apy uttamatamam |

	dvijebhyaḥ prāyacchal laṣita-laṣitaṁ śaśvad anugān

		mudāvādīd yasmin dada dada damātraṁ vrajapatiḥ ||59|| [śikhariṇī]

	divya-dātavya-sambhāre vraja-rājena yojite |

	parīkṣakās tatra paraṁ tat-parīkṣakatāṁ yayuḥ ||60|| [anuṣṭubh]

[40] yad anu sarve’pi prāṇinaḥ prīṇate sma | tathā hi vandi-jana-vandanam,

	arthena goduhān nandād arthena ca sadārthinām |

	vadānyaś ca vadānyaś ca vadānyaḥ ko bhaved ataḥ? ||61|| [anuṣṭubh]

[41] kintv ayam atrātiśayaḥ—

	annāt pūrtir abhūd galāvadhi nṛṇāṁ govardhanādrer makhe

	sarva-prāṇa-bhṛtāṁ tathāpi hṛdayaṁ nāpūri tatrāṇv api |

	yasmin snigdham abhūd aśeṣa-diviṣad-vṛndaṁ yadapy atra bhoḥ

	paśyāścaryam athāpi hanta gatavān saṅkrandanaḥ śuṣkatām ||62|| [śārdūla]

[42] atha tad evaṁ vipratrākṛta-satrādikaḥ purohita-hita-sahitaḥ śrī-vraja-yuva-rāja-mahitaḥ sa khalu vijñānāṁ samājaḥ puraskṛta-vraja-rājas tad-yajñāvaśiṣṭaṁ param aviśiṣṭam annam upabhujya, veśa-viśeṣaṁ saṁyujya, gīta-nibaddhaṁ sa-śraddhatayā hari-caritaṁ prati rasan hasan, viśvasan, lasan, parito govardhanaṁ paricakrāma |

[43] yathā ca prathā śrī-viṣṇu-purāṇe [5.10.45]—

	dvijāṁś ca bhojayāmāsuḥ śataśo’tha sahasraśaḥ |

	gāvaḥ śailaṁ tataś cakrur arcitās tāḥ pradakṣiṇam || 

[44] tatra pūrvāparībhāvo, yathā—

	dhenavo hari-balādayo dvijāḥ

		svāminaḥ parijanā guru-striyaḥ |

	nūtna-yauvata-śatāni dāsikāḥ

		śreṇi-mukhya-janatāś ca cakramuḥ ||63|| [rathoddhatā]

	

	ākraṣṭuṁ pratidiśam atra netra-mīnān

		vādyādi-prakaṭana-dhīvarā naṭādyāḥ |

	kṛṣṇasya prathita-guṇāli-gīta-jālaṁ 

		tanvānāḥ punar iha dhīvaratvam āpuḥ ||64|| [praharṣiṇī]

[45] tatra gopāṅganānāṁ gānaṁ ca, yathā— yatra praśnamayam ardham ekasyās taduttaram ayaṁ tu bahūnām—

	giri-pūjeyaṁ  vihitaṁ kena? araci śakra-padam abhayaṁ yena |

	giri-pūjeyaṁ  vihitaṁ kena? pūtanikā sā nihatā yena ||

	giri-pūjeyaṁ  vihitaṁ kena? tṛṇāvarta-tanu-dalanaṁ yena |

	giri-pūjeyaṁ  vihitaṁ kena? yamalārjuna-tarum udakali yena ||

	giri-pūjeyaṁ  vihitaṁ kena? vatsa-bakāsura-hananaṁ yena |

	giri-pūjeyaṁ  vihitaṁ kena? vyomāghāsura-maraṇaṁ yena ||

	giri-pūjeyaṁ  vihitaṁ kena? kāliya-damanaṁ kalitaṁ yena |

	giri-pūjeyaṁ  vihitaṁ kena? khara-pralambaka-śamanaṁ yena ||

	giri-pūjeyaṁ  vihitaṁ kena? dava-yugmaṁ paripītaṁ yena |

	giri-pūjeyaṁ  vihitaṁ kena? trasyati kaṁsaḥ satataṁ yena ||iti|| [65] 

[mātrāsamaka x15]

kintu—

	tadaiva guṇināṁ guṇā vividha-kautukāny apy aho,

		mano-haraṇam āvahan vraja-nivāsināṁ sarvataḥ |

	yadāgharipu-vaṁśikākala-tuṣāra-kānti-tviṣā

		jaḍīkṛta-śarīratā bhavati taṁ tu kālaṁ vinā ||[66]|| [śikhariṇī]

	agre kāñcana-ratna-śṛṅga-valitā dhenv-ādikāḥ sarvatas

	tāsāṁ gopa-tatīr vidhāya sakhibhiḥ sārdhaṁ hariḥ sāgrajaḥ |

	dīvyad-divya-suvarṇa-varṇa-vasanād udgacchad-aṅga-prabhaḥ

	kanyā-kuṅkuma-yuk-karāṅka-vilasat-pṛṣṭhaḥ sphurad-veṣavān ||67|| [śārdūla]

	sad-gandhāruṇa-cūrṇa-rocana-tanur yaṣṭiṁ nabhasy utkṣipan

	gṛhṇaṁś ca pratikūla-gāmi-dhavalā vidrutya saṅkocayan |

	hāsaṁ krīḍanakaṁ mithaḥ karayutiṁ saṁvāditāṁ vāditāṁ

	kurvan vādita-valgu-veṇu-paritaś cakrāma govardhanam ||68|| [śārdūla]

[yugmakam]

	yadā harir yatra gatiṁ vilāsataś

		cakāra mandaṁ laghu vā yadṛcchayā |

	tadā dṛśaḥ sarva-janasya tāṁ daśāṁ

		tatrāyayuḥ sūtra-niyantritā iva ||69|| [upajāti 12]

[46] tad evaṁ bahula-kutūhalataś cālaṁ cālam amī gopa-grāmaṇyas tad eva ramyaṁ yajña-dhāma samāgamya paramānandād vāṇinī-prabhṛti-kṛta-nṛtya-vādya-gīta-grāmiṇīṁ yāminīṁ viśrāmyanti sma | prātaś ca dvitīyāyām ahimakara-kanyāyā mahima-śravaṇataḥ praṇatatayā tasyāṁ snānam ācarya nikāyyam evāgacchanti sma |

[47] tasyāṁ ca bhrātṛ-dvitīyāyāṁ bhrātṛbhiḥ praśastena bhaginī-hastena bhoktavyam iti parama-dhanyābhir upanandādi-kanyābhir mitho milantībhir nimantritau praṇaya-yantritau tatra sa-tṛṣṇau ca rāma-kṛṣṇau sahacara-nikareṇa saha bhojana-kareṇa saha maham arocayatām |

[48] tad evaṁ vṛtte vṛtte, kṛṣṇasya samunnaddhatā-bandhayā kuhanayā mad-yajña-pratyūhanam idam ity ūhamānaḥ śakras tu vakra-bhāva-cakratayā cukrodha | [49] kṛṣṇena tasya yā gūḍhāpi khaṭvārūḍhatā tarkitā, sā katham anyathā samparkitayā varteteti vyaktīkartum iva matsaratas tat-sahita-viśva-mahita-śrīman-nandādi-nindā-pūrvakaṁ saṁvartaka-meghān vraja-vighātāya pravartayāmāsa | tataś ca—

	kauveryāṁ pūrvam āsīt kim api hima-marut kālimā meghaleśaḥ

	śampā-nirghoṣa-vīpsā-spṛg iti paśu-kule goṣṭham evāśu nīte |

	gopādyā durnimitta-prakara-kalanayā kṛṣṇam āvṛtya vṛttās

	tan-nirdeśāt tam ādriṁ sapadi parigatās tasthur ūrdhvaṁ nirīkṣya ||70|| 

[sragdharā]

[50] nirdeśā, yathā—

	indro yadi mahā-vṛṣṭiṁ naṣṭa-sṛṣṭiṁ taniṣyati |

	tad-aṅgīkāri-girirāṭ kṛpāṁ sāṅgīkariṣyati ||71|| [anuṣṭubh]

[51] upatyakām upetya, taṁ vighnaṁ nighnaṁ kartum ādrim upaghnaṁ kṛtvā kṛtādhiṣṭhāne tu goṣṭhe goṣṭhendra-tanaye ca samayaṁ pratipālayati—

	ghaḍad-ghaḍad iti dhvana-daghana-ghaṭābhisaṅghaṭṭanaiḥ

	kaṭhora-kuṭha-kuṭṭakaiḥ kuṭila-vāyubhiḥ kuṇṭhite |

	prakoṣṭha-kuṭa-kuṭṭimā-vaṭa-taṭādi-maty ujjhite

	jane prakaṭam āṭa sā prathita-dhṛṣṭi-vṛṣṭi-prathā ||72|| [pṛthvī]

	dhārāḥ śakra-dhanur vimukta-śaratāṁ tanvanti varṣopalā

	vajratvaṁ bata vajra-pāta-nicayāḥ sūrya-prapāta-bhramam |

	itthaṁ duḥkhitayā hariṁ gatim ite goṣṭhe sa govardhanaṁ

	haste’dhatta yathā na kena ca tadā śaktaṁ darāpy ūhitum ||73|| [śārdūla]

[52] tad evaṁ meghaṅkare purandare niviḍīṣa-varṣādinā bhayaṅkare cārtiṅkare ca jāte kṣemaṅkaraḥ sa murāriḥ purā hy evaṁ parāmamarśa—

	indraḥ svairābhimānī mayi mad-anugate cāvamānī tataś ca

	svāntān medūra-mānī tad amum anu mayā māna-bhaṅga-prasaktaḥ |

	goṣṭhaṁ mad-gaty-aśeṣaṁ mama mad-anugatasyāpi mud-bhṛd-viśeṣaṁ

	mac-citte sāvaśeṣaṁ tad idam atha mayā prāṇa-sāmyena dhāryam ||74|| iti | 

[sragdharā]

	samajani halinā na harer  giri-dhṛti-sambhrama-vaśena saṁvādaḥ |

	tad api paraspara-hārdā-  jñānaṁ tasminn ajījanat tam iva ||75|| [gīti]

[53] taṁ nagam unnayamānaś cāsau romāñcataḥ sūci-nicaya-nicita-sarvāvayavān iva nicāyann, amūla-bhīru-māthurābhīra-jāti-jātīya-gambhīra-madhura-svara-vikasvara-dūra-bhū-vibhūti-hūtibhir ūrjita-garjitādi-garvaṁ sarvaṁ kharvaṁ vidhāya priyaṅkaratayā vyaktam uktavān—

[54] yatra khalu muhur api he-śabdaḥ plutatāpluta evāsīt | tathā hi—amba he, mā vilambasva | tāta he, atraiva yūyam āyāta | ārya he, sarvān ādāyāgaccha iti prabhṛti |

[55] tad evaṁ balarāmeṇa balenāntikam ānīteṣu teṣu punar ūcivān—

	pitar na kuru sambhramaṁ janani nārtim āvartaya,

		praśāmya suhṛdāṁ tate mama tu ko’pi nātra śramaḥ |

	yato giri-varaḥ svayaṁ karuṇayā kare māmake

		samutpatana-līlayā sa varivarti tūla-prabhaḥ ||76|| [pṛthvī]

kiṁ ca,

	bhūbhṛd-garte’py atra niśreṇi-yukte 

		sthānaṁ paśyann asmi pātāla-kalpam |

	vistīrṇo’bhūd adrir ity antar-ambhaḥ-

		saṅgātīte no nipatyādi cātra ||77|| [śālinī]

[56] punaś ca teṣāṁ bhāvāntaraṁ vibhāvya sva-kartṛka-dhāraṇam apy ardham aṅgīkṛtya bhaṇati sma—

	mātar mantraṇayā mā māṁ nivartayata sattamāḥ |

	udasto yena tad-dhastād dhvastaḥ syād girirāṭ katham? ||78|| [anuṣṭubh]

kiṁ ca—

	mā vilambadhvam atyarthaṁ yuṣmad-duḥkhena kampratām |

	mayi gacchaty adripatiḥ patitā viśata drutam ||79|| [anuṣṭubh]

	atha paśupa-janas tadīya-hārdād 

		drutam aviśan nikhilas tadādri-garte | 

	nahi śaraṇatayā kadācid enaṁ

		sa bhajati kintu tad-eka-tarṣi-buddhyā ||80|| [puṣpitāgrā]

tataś ca—

	suvinyasta-niḥśreṇi-labdha-praveśaṁ 

		maṇi-śreṇi-vidyotamāna-pradeśam |

	gṛhasyeva ratnāṅga-bhitti-prakāraṁ 

		tad-ūrdhvaṁ ca tat-tūlya-śobhā-pracāram ||81|| [bhujaṅgaprayātā]

	sukha-sparśa-maṇy-ācita-kṣauṇi-bhāgaṁ

		samastāvakāśārha-sandhā-vibhāgam |

	yathāpekṣa-vibhrājita-svaccha-nīraṁ

		sukhākāri-dharmāñci-nīcaiḥ samīram ||82|| [bhujaṅgaprayātā]

	kare svasya vāme tu vāme vasantaṁ

		giriṁ līlayāspṛśya santaṁ hasantam |

	tadīyāntar-udyan-mahā-kuṭṭima-sthaṁ 

		hariṁ hāri-rūpādibhiḥ prāg-avastham ||83|| [bhujaṅgaprayātā]

	dadhad-veṇum ānamra-hasta-pradhānaṁ

		kadācin mudā sakhyur aṁse dadhānam |

	dadarśa praharṣaṁ satarṣaṁ sabhītiṁ

		vrajāvāsi-loko yayau cātirītim ||84|| [bhujaṅgaprayātā]

	govardhanādris tatrāsīd ratna-citraṁ mahā-gṛham |

	harir yatra harid-ratna-stambhatārambhi-vibhramaḥ ||85|| [anuṣṭubh]

api ca—

	vilasati maṇi-daṇḍa-śrīr mukundasya bāhus

		tad-upari parito’pi cchatra-tulyo girīndraḥ |

	pratidiśam iha muktā-dāmavad vāri-dhārā

		vraja-sadana-janānāṁ pratyutābhūd vibhūtiḥ ||86|| [mālinī]

[57] tataś ca sahasā rohiṇī-sahitā vrajeśa-gṛhiṇī taṁ pārśvayor gṛhītavatī | tad idaṁ varṇibhir nirvarṇya varṇyate sma, yathā—

	mātṛbhyāṁ pārśva-yugme dhṛta-tanur asakṛn mṛjyamānānanābjaḥ

	pitrādy-ātmīya-vargaiḥ sa-pulakam abhito vīkṣito’tarkya-karmā |

	so’yaṁ smerābja-netraṁ kalita-taṭa-kalā-hastakaḥ savya-hasta-

	nyasta-kṣauṇī-bhṛd uccair jaya-jaya-ninadānvīḍitaḥ krīḍatīva ||87|| [sragdharā]

	govardhana-dharasyāgre vilāsān vyañjato balaḥ |

	kṛtsnān utsāhayaty eṣa nāṭye vā naṭa-nāyakaḥ ||88|| [anuṣṭubh]

[58] tad evaṁ sati—

	mahā-vṛṣṭir garjaḥ khara-hima-pavanaḥ sphūrjathur dhvāntam abdas

	tathā vajrīty evaṁvidha-vividha-gati-kleśa-hetur bahir yaḥ |

	tam antar nirvarṣaṁ madhura-nigaditaṁ cāru-vāyuḥ pragītaṁ

	marīciś citraśrīr ajitagiribhṛd ity āptaśarma vyakārīt ||89|| [śobhā]

	nṛtya-stotra-pragītāny aticaṭula-naṭādy-arthināṁ dāna-caryā

	varyāṇāṁ svasti-pāṭhaḥ śruti-samaya-vidāṁ krīḍitaṁ bālakānām |

	garvāt kharvākhilānām iti sakalam abhūd yasya tu prema-jātaṁ

	sa śrī-govardhanādri-pravara-dhara-karaḥ kaṁ na toṣaṁ pupoṣa? ||90|| 

[sragdharā]

	gurau namrā tulye smita-yug anupālye dhṛta-jalā

		kvacil līlālolā maghavati tu vakrā bata satī |

	dhṛtādrer dṛṣṭis tat tad anu guṇam arthaṁ vidadhatī

		kriyām anyāṁ tasya svam anu punar-uktām akuruta ||91|| [śikhariṇī]

	giridhara-vadanendo raśmi-pīyūṣa-dhārāṁ

		pibad iha paśu-jātaṁ sapta-rātrin-divāni |

	kṣudham api sa-tṛṣaṁ tan nāyayau tarhi tasya

		praṇayi-jana-gaṇānāṁ kiṁ bruve na bruve kim? ||92|| [mālinī]

	śrī-mukhena janatā sudhā-rasair 

		asya bhūdhara-dharasya pūryate |

	evam apy avayatī tadā prasūs 

		tan muhur bahu-rasair apūrayat ||93|| [rathoddhatā]

	saptāhar-niśa-nirmitā giribhṛtā ye ye vilāsās tadā

	tān kalpair api saptabhiḥ kathayitā śeṣo’pi nāśeṣataḥ |

	evaṁ ced vacanair amūṁs tri-caturaiḥ sac-cāturī-varjitais

	tūrṇaṁ varṇitavān kaviḥ svayam asau durbhūya dodūyate ||94||  [śārdūla]

[59] tad evam atra prastāve labdhāvasthāne, tatra śakras tu duṣṭa-kramam anuṣṭhitavān—

[60] prathamaṁ tāvat prathamānena vātena vātena te pralayaṁ gatā iti sandihya, tadaiva tad-daivata-śatam eva tatra prabhūta-dūtatayā prasthāpitavān | tat tu tasmād atisatvaram āgatvaratayā tad abhīṣṭaṁ pratyācaṣṭa | tataś ca balārātir balāt pravartita-prasāreṇa jalāsāreṇa tad-vilāpanaṁ pratītya ca satyatā-pratipattaye jalada-devān eva tad-vārtāyāṁ vartayāmāsa | vartitāś ca te tad-vīkṣitena pathā pratyāgatya yathā-pūrvaṁ tat pratyāśā-padaṁ pratyākhyāya sthitavantaḥ | tataś ca paramam apūrvaṁ matvā, manasy atīva dhūrvaṇaṁ gatvā, ghanāghana-bṛṁhaṇaḥ sa ghanāghanaḥ sva-vāhanaṁ ghanāghanaṁ krodhād aṅkuśena maṅkṣu jaghāna | hatvā ca kiñcid agrato gatvā satvaram airāvatīya-vahnim ahni cāpahnuta-netra-vīryaṁ vikīrya dūtyāya tad-devatām avatārayāmāsa | sā ca tato nivṛtya pravṛtty-antaraṁ nivedayāmāsa—deva, paramāścarya-caryeyam avadhāryatām, yat khalu sa eva bali-bhojana-valita-balaḥ sann acalaḥ samyag utpatann ivāvalokyate |

[61] indra uvāca—dṛśyatāṁ kīdṛśam anantaram antaraṁ jātam? labdha-śokaś ca vraja-lokaḥ kutra vā sa-putraḥ prayātaḥ?

[62] atha sarve yathājñāpayantīti vidrutya punaḥ saṅgatya saṁhatya pratyabhāṣanta—sarvadaiva sarva-daivata-mānya! śatamanyo! manyāmahe te sarve śata-parva-sagarbha-vidyud-vahninā pralīnatām eva nītāḥ, yad bahir na hi vilokyante |

[63] indra sa-harṣam uvāca—āyuṣmadbhir yuṣmābhir punar api nirūpyatām |

[64] atha tathā punaḥ saṅgatya gaty-antaraṁ prathayāmāsuḥ—divīśvara, nādyāpi te naśvaratāṁ prāptāḥ, pratyuta pātālatala iva giri-garta-tale praviśya tad diśantīvānanda-kolāhalaṁ kurvantaḥ pratīyante | acalaś ca svayaṁ balānuja-hasta-nyasta-prāya-grāva-nikāya-maya-kāyatayā pratīyate |

[65] indra uvāca—lakṣayāmi | mayā pūrvaṁ chinna-pakṣatir apy asau punaḥ kiṁ sa-pakṣaḥ sampannaḥ, yata eva garvavān sa parvataḥ sarvatas teṣām akṣayāya pakṣapātam ācacāra? bhavatu nāma, tam enaṁ punar nihrādi-hrādinī-vahni-prahāreṇa saṁhāre yojayāmi, yena tadīya-tale valamānatayā labdhāvalepās te’pi tūrṇam eva cūrṇatām āsādayanti iti |

[66] tathā ca, tad-vajreṇa biddhaṁ vidhāya praṇidhāna-dvārā tad anyathā praṇidhāya, manasi kopa-prakopam ādhāya, muhur api tad eva sandhāya, vyarthatā-kadarthita-puruṣārthaḥ punar nūtana-dūta-gaṇaṁ prahāpayann āha sma—are, nirūpyatāṁ tirobhūya, bhūyaḥ kiṁ tatra citram iva vartate, yenāśaner api pracāraḥ sva-vyavahārād vyabhicāraṁ sañcacāra |

[67] athāmī ca tathāgatya sva-pratyakṣaṁ pratyāyāmāsuḥ—sutrāman, na tatra kutracid api dvi-trāṇy api patrāṇi srastāni dṛśyante, na ca kācit pipīḍikāpi pīḍitā | tad evaṁ yady uparitanaṁ vṛttaṁ parito vṛttaṁ, tadā vilasita-raṅga-taraṅgāṇām antaraṅgānāṁ vārtā tu dūre vartatām |

[68] atha taṁ nikhiloccaṁ śiloccayaṁ prati pratihata-nija-ṭaṅkatayā sa-śaṅkaḥ sa vajrapāṇir vismaya-lajjā-bhayāni sajjaṁś ciram eva tuṣṇīmbhūṣṇutayā cintayāmāsa—

āṁ, kṛṣṇākāram anu viṣṇur eva tatrāvirbhaviṣṇutām āsasāda | kathaṁ vā sa ca parāt parājiṣṇutām āsīdatu, yaḥ khalv ahāryam api hāryatām āsādayāmāsa |

[69] atha tadānīm eva mūḍhaḥ, saṁjñayā śaṅkhacūḍaḥ, kaṁsa-sapakṣaḥ kaścid yakṣaḥ pratikṛṣṭam atitayātihṛṣṭaḥ saṅgamya praṇamya ca provāca—mahendradeva, drumila-dānava-nandana-mahīndra-sadanād bhavat-padāravindaṁ vindamānaḥ so’yam asmi | sa hi parama-hita-sahitatayā dundubhi-sandoha-nirghoṣaṁ pratidiśaṁ joṣayitvā bhavantaṁ prati prīti-pariṇāmaṁ praṇāmaṁ nirdideśa sandideśa ca | tad idaṁ bhavadbhir yad etad anuṣṭhitam, tena parama-tuṣṭim āpannā vayam | yataḥ kṣudratama-nirmita-garva-kirmīrita-mahad-atikramaḥ samastasya ca duḥsahaḥ sampadyate | balād utpatana-līla-pipīlikāvad amūdṛśāṁ tad-diṣṭataḥ prāpta-diṣṭāntatā ca dṛṣṭā | kiṁ ca, kiyad vābhīra-jātīnāṁ yajamānatayā bhavat-prayojanaṁ janitā? vayam eva hi nānā-yajñān anujñāpya bhavatsu santarpaṇam arpayiṣyāmaḥ |

[70] atha tad etad avadhārya sa deva-kula-nirdhāryaś camatkāram āsasāda, [71] yatraivaṁ cintām āpa—aho, śakrāśana-vyasanatayā mama buddhir na sadā śuddhim avaruṇaddhi, yato mitrāmitratā vaiparītyaṁ parītya rīty-atikramam āpannavān asmi | tad etac ca, gotrabhid iti sva-nāma-sphurad-upaśruti-phalam iva mama pratibhāti | kiṁ ca,

	garviṇaḥ suṣṭhu me yuktāpy eṣābhibhava-bhāvanā |

	ātta-garvo’bhibhūtaḥ syād iti paryāyatā yataḥ ||95|| [anuṣṭubh]

[72] prakāśas tu sva-dāsān uvāca—bhavatu, nivartantāṁ saṁvarta-vartanā megha-vārtāḥ | avarajanmāyam iti vrajarāja-tanūjaṁ prati titikṣā-bhāja eva vayaṁ śikṣā-mātra-pātratām āsāditavantaḥ, na tu katham apy anyathā-bhāva-bhāvana-vyathām iti |

[73] atha yakṣam apy ādidesa, nijaṁ rājānam idaṁ sandiśa—[74] muhuḥ kopito’pi so’pi bhavāṁs tasmād bhayam iva bhāvayan vartata ity avadhārayata eva mamādhikaḥ krodhas tatra vardhate sma | yadi tad api tathyaṁ syāt tadā vayaṁ yāthātathyam eva prathayiṣyāmaḥ: śatamanyoḥ sahasrākṣasya śatakoṭi-hastasya mamāpi kaḥ khalu khalatayānabhīpsitaṁ kurvīta? api ca—

	tvaṁ puṇya-janasevya-śrīr devānāṁ priyatāṁ gataḥ |

	so’py agre tvad-vidhānāṁ syād bhojānāṁ gopa-dārakaḥ ||96|| [anuṣṭubh]

[75] tad etad anubhūya kupūyaḥ khalv asau dūyamāna-hṛdayatayā yakṣaḥ pratasthe, svena cānītaṁ sandeśaṁ pravāhe mūtritam ivātasthe |

 

[76] tad evam apadhvastaṁ-manyaḥ śatamanyuś ca śata-manyutayā vimāna-gatiṁ prati vimāna-gatim āsādya sadyaḥ sānuśayaṁ saṁśayānatayā śayānatayā ca nijāntar-nilayam ayāñcakre | śābdikāṣṭakam anu viśiṣṭatayā ralayor vyatyayam ivāvetya, nirayam eva ca taṁ manyate sma | tathā hi—

	vikṣeptuṁ vrajam aicchad eṣa pavanair vikṣepam āpa svayaṁ

	varṣair dharṣayituṁ ca dharṣam agamad bāḍhaṁ viḍaujā hṛdi |

	vajrais tāḍayituṁ tathāpa śirasi sve vajra-tāḍyātmatāṁ

	sādhūtpāta-karatvam arjati viparyastā gatir yujyate ||97 || [śārdūlavikrīḍitam]

[77] tad evaṁ geha-guhām avagāhamāne kauśike—

	atha dyavi divākaraḥ prakaṭa-bhāvam āṭa drutaṁ

		diśaḥ sphuraṇam āgaman dharaṇir āpa vartma-prathām |

	tadā ca nayana-śravaś-caraṇa-saṁhatiḥ prāṇinām

		idaṁ nija-nijāśraya-trayam anu svavṛttiṁ yayau ||98|| [pṛthvī]

	niryāte megha-jāte harir atha paśupānākhyad uccair amuṣmān

	niryāta prātta-gṛhyā dara ca dara-matiṁ mā kurudhvaṁ tvaradhvam |

	yasmin gāmbhīrya-bhāji sphuṭa-vacasi ghanāḥ pūrvam apy asya kāntyā

	bhūbhṛd-bhūtyā ca dhūtāḥ punar ahaha yayur garja-garvād vidhūtim ||99||

 [sragdharā]

[78] atha tadāmreḍita-preritatayā vādita-bahula-kāhalādi-halahalāyamāna-kolāhalam ācarya haridāsa-varya-giri-hṛdayāyamāna-kuharāt tat-purata eva nirvrajan sa-go-samaja-vrajajana-samājaḥ sa-yaśaḥ-sneha-prasara-deha iva tasya virarāja |

	gāvas tāvat purastād giri-vara-vivarāc cālyamānāḥ samantād

	ārād apy antarantar giridhara-vadanaṁ draṣṭum āsan nivṛttaḥ |

	yāsāṁ niryāpaṇāyāṁ muhur api tad alaṁ lokamānaḥ sa lokaḥ

	stabdhī-bhāvaṁ prapannaḥ, para-vaśa-daśayā tatra vaiyagryam āpa ||100||

[sragdharā]

[79] atha katham api nirgiri-vara-vivaraḥ sarvaḥ parasparam anuyānaṁ parīkṣya nirnimeṣatayā śrī-kṛṣṇa-niṣkramaṇaṁ pratīkṣya kṣaṇatas tad api nirīkṣya jīva iva jīvana-nibhaṁ tam āsīdan punar atīva mudam avāpa | yataḥ—

	svabhāvaḥ saundaryaṁ guṇa-garima-bhūmā mṛdulatā-

		khila-vyāpi-premā giri-dhṛtir api svāvana-kṛte |

	kramād ete dharmāḥ praṇayam anu sāndrīkṛti-parā

		yadīyāḥ so’bhyāgān nijadṛśi gires tasya talataḥ ||101|| [śikhariṇī]

kintu—

	yadvad utthāpitas tadvat kṛṣṇenādriḥ sa ropitaḥ |

	dṛṣṭaś ca sarva-lokena prakāras tu na lakṣitaḥ ||102|| [anuṣṭubh]

[80] darśanād anantaraṁ tu,

	atiśayitam avega-prema-dhārā-nimagnā

		vivaśa-paśupa-lokā gotra-gartān milantam |

	harim abhi parirambhādy-ātma-yogyaṁ dadhānā

		dadhur anu nija-lābhaṁ vyutkramaṁ ca kramaṁ ca ||103|| [mālinī]

	gopyas tatra tu mānya-bhāva-valitā dadhy-akṣatādi-sphurad

	bhavya-dravya-sabhājitaṁ viracayāmāsur jita-svarpatim |

	yadyapy evam athāpi mūrdhni ca karaṁ dhṛtvā tam āśīśiṣan

	saṁvitte tad idaṁ sa eva ya idaṁ hṛdy anvabhūt karhy api ||104||  [śārdūla]

[81] śrī-vrajeśvarādīnāṁ milanaṁ tu śrīman-muni-varyeṇaivaṁ varṇyate sma, yatra cedaṁ suṣṭhutaram anuṣṭup-chandasā svalpa-vadyam api padyam amṛta-sambhṛta-kumbhavad akṣaya-rasaṁ prasūte—

	yaśodā rohiṇī nando rāmaś ca balināṁ varaḥ |

	kṛṣṇam āliṅgya yuyujur āśiṣaḥ sneha-kātarāḥ || [bhā.pu. 10.25.30] iti |

[82] tathā hi, ahaha, nava-navanīta-nīti-sukumārā kumāra-tanur iyam akharva-parvata-bhārataḥ kīdṛg abhavad bhavati bhaviṣyati ca iti sneha-maya-sandeha-rīti-bhītimantas te, tad etat kleśa-kulam asmad-vapur āveśaṁ sandeśatayā prayāsyati ity abhiprayanta iva, tam āśliṣyantas tatrāpy aviśvāsā iva, viśeṣād aśeṣāśiṣaḥ prayuñjānā, nija-vaṁśaṁ yaśasvatādi-yuktaṁ kurvāṇā iva, te tat-tan-nāmnā samāmnātāś ciraṁ bāṣpa-niṣpatti-bhitta-netra-vṛttayaḥ saṁvṛttāḥ |

[83] tatra yadyapi yaugapadyatas tūrṇam eva caturṇāṁ milanaṁ samapadyata, tathāpi prema-tāratamyam anukramya kṛṣṇāvadhāna-kramaḥ kramate sma yasmāt tasmād eva tathā śrī-śuka-devaḥ pracakrame yaśodā ity-ādinā |

[84] yatra jñāna-kriyā-śaktibhyāṁ balaṁ valamānasyāpi baladevasya tādṛśī sneha-kātaratā niratā, tatra kimutāparasya | sa khalv apara eveti | tatra ca—

	mātā sāśru mamārja vaktram abhitas tātaḥ śikhām aspṛśad

	dvāv apy aṅgakulaṁ nibhālya paritaḥ papracchatuḥ śantamam |

	mitrādyāḥ samavāhayann avayavān evaṁ vrajasthāḥ pare

	pretyekānvitam eva sevanam adhuḥ prāṇā hi sarvasya saḥ ||105|| [śārdūla]

[85] atrāparāpi kautuka-paramparāvadhāryatām | [86] gate ca kaṁsa-pakṣe yakṣe yadā sa khalu vṛddhaśravā vṛddhaśravastvam evātmānaṁ pratimanyate sma, tadā sāvahittham idam utthāpitavān—bho madīya-gaṇāḥ, samavadhīyatām | sa khalu dānavārir vārita-mad-udyamatayā vipakṣavad ācarann api vairi-śamanatayā mayā sahāyatayā niścitas tat-parīkṣārtham eva ca tathā vibhīṣita ity abhinandanīya eva bhavadbhiḥ iti |

[87] tataś ca sa-vraja-vrajarāja-nandana-niṣkramādy-anantaram—

	divi deva-gaṇāḥ sādhyāḥ siddha-gandharva-cāraṇāḥ |

	tuṣṭuvur mumucus tuṣṭāḥ puṣpa-varṣāṇi sarvataḥ ||106|| 

	śaṅkha-dundubhayo nedur divi devādi-vāditāḥ |

	jagur gandharva-patayo yeṣāṁ tumburur āditaḥ ||107|| [bhā.pu. 10.25.31-32]

	tadā divi bhuvi sthitair vividha-vādya-gītādibhiḥ

		kṛta-stavatayā calan-mudita-gopa-vṛndair vṛtaḥ |

	diviṣṭha-mahilā-jayi-prakaṭa-gīta-gopī-tati-

		sphurat-parama-sampadaṁ vrajam agād vrajeśātmajaḥ ||108|| [pṛthvī]

	gartaṁ praviṣṭāḥ śakaṭādi-dadhya-

		kṣatāntimārtha-pracitā yathā te |

	tathā nivāsaṁ punar āptavantaḥ

		kiñcic ca nājñāsiṣur artha-nāśam ||109|| [upajāti 11]

[88] giri-gartān niṣkramaṇe yathoktaṁ śrī-bādarāyaṇinā gopyaś ca sa-sneham apūjayan mudā dadhy-akṣatādibhiḥ [bhā.pu. 10.25.29] iti |

	gopa-rāja tava sūnur īdṛśaḥ 

		śailam apy adhṛtaḥ yaḥ svakān avan |

	yaś ca śakram api ghātam antarāpy

		uddhūtaṁ vyadhita dūra-deśataḥ ||110|| [indravajrā]

	dhṛtvā girim asau naikadhuratām āgataḥ param |

	bhavatāṁ jagatāṁ cāgād api sarva-dhurīṇatām ||111|| [anuṣṭubh]

[89] tad evaṁ kathā-prathana-pūrvakaṁ pūrvavan nija-nija-prayojanāya kṛta-vrajanāyāṁ janatāyām anukṛṣṇaṁ raveḥ samastam astaṁ yāvat kṛta-vihārau sūta-kumārau punar api rajanī-sabhāyāṁ sabhājitau nanditājitau babhūvatuḥ |

[90] tatra prathamataḥ parama-śreyasīṁ tat-preyasīṁ prati snigdhakaṇṭha uvāca—

	svalpāpi līlā bhavadīyatāṁ gatā

		vistāram āyāti tathā bakīripoḥ |

	rādhe vivektuṁ nahi śakyate yathā

		prathīyasī kā bata kā tanīyasī? ||112|| [upajāti 12]

[91] tām apy asmākaṁ grantha-lāghavāya saṅkocayatāṁ kaviṣu lāghavam eva paryavasyati | tathāpy akuṇṭha-buddhyā svayam eva sā bahudhā budhyatām | ity uktvā bhrātaram āha sma, ārya kathakācārya bhūyaḥ śrūyatām—

	paraṁ girer eva satraṁ hariṇā na prakāśitam |

	kintu śrī-rādhikādīnām ānanendu-rucer api ||113||

		yadā tu makha-sambhāraḥ kṛṣṇena vipulīkṛtaḥ |

		tadālaṅkāra-sambhāras tābhir apy urarīkṛtaḥ ||114||

	yadā dīpālir ajvāli śikharaṁ śikharaṁ prati |

	sa cāmūś ca mithas tarhi vyadṛśyantāvṛta-sthalāt ||115||

		yadā pravartitas tasmin bakahantrā girer mahaḥ |

		prāvarti ca tadā tābhis tad-didṛkṣā-mahā-mahaḥ ||116||

	yadā samuditā jātā mahilā bhūmi-bhṛn makhe |

	tadā tā muditā jātā hari-darśana-niściteḥ ||117||

		kṛṣṇe saṁlāpam ācerur yadā vividha-subhruvaḥ |

		tadārha-bodha-sadṛśaṁ dṛśaṁ tāś ca nyayūyujan ||118||

	yadādrir janatā-dṛṣṭiṁ kṛṣṭavān prakaṭī-bhavan |

	āśādhāma yayuḥ svairaṁ tadāsām akṣi-pakṣiṇaḥ ||119||

		yadā go-pūjanaṁ kartum ārabdhaṁ sarvakais tadā |

		tābhiḥ pratisva-dhenv-arcā-praśnāspadam akāri saḥ ||120||

	yadā gopāla-pūjāyā maho vyaktam abhūd bahiḥ |

	tadā mano-mahas tāsāṁ vaktre vaktre vyalokyata ||121||

		gopa-pṛṣṭhaṁ yadā dṛṣṭaṁ kanyāpāṇyaṅkitaṁ puru |

		tadāsāṁ pāṇayaḥ kṛṣṇaṁ spraṣṭum utkaṇṭhitāṁ gatāḥ ||122||

	homa-kāle yadā kṛṣṇaḥ prāviśad brahma-saṁsadi |

	hutaṁ bata tadā tābhir mānasaṁ virahānale ||123||

		gireḥ parikrame yarhi vyavadhānaṁ yayau hariḥ |

		tadā tāṁ vyavadhām eva girīyanti sma tat-priyāḥ ||124||

	yaṣṭiṁ yarhy utkṣipan gṛhṇan kṛṣṇaś cakrāma tarhi tām |

	dṛṣṭvā dūrād añjanāsrair bhānujā bhānujāyate ||125||

		yadā yadā mitho rūpaṁ draṣṭum āsīd asambhavaḥ |

		gavānudrava-lakṣyeṇa sa tāsāṁ madhyam adravat ||126||

	dhenv-anudravaṇa-vyājāt spṛśan vavrāja yāṁ hariḥ |

	cillī-vallī-tāḍyamānas tayā sa stambham īyivān ||127||

		yadā rādhām anu spṛṣṭiṁ dṛṣṭir asya gatā tadā |

		ayaṁ sarvaṁ visasmāra kintu sasmāra tan-mukham ||128||

	yadā rātrāv abhūd vāsaḥ sarveṣām eka-dhāmani |

	tac-chabda-mātra-tāt-paryāḥ śrutitāṁ tarhi tāḥ yayuḥ ||129||

		kṛṣṇāyās tu yadā kṛṣṇaś cikrīḍa srotasi svayam |

		tadāmodiny amūs tasminn akrīḍann atidūrataḥ ||130||

	bhaginīnāṁ gṛhe yarhi bhoktum abhyāyayau hariḥ |

	sakhya-lakṣyāt tadā tāsāṁ sarvās tatrāpy amūr gatāḥ ||131||

		yathā-pūrvaṁ yadā sarve pratisvaṁ vāsam avrajan |

		tadā kārā-gṛhe hanta menire tāḥ punar gatim ||132||

	yadā saṁvarta-meghās te prāvartanta tadā tu tāḥ |

	akāmayanta kṛṣṇāya sva-svaccha-trāyamāṇatām ||133||

		yadā suhṛdbhiś chatrādyair lālitaṁ tam alokayan |

		svāṅga-bhetrīm amūr vṛṣṭiṁ tadā saudhīm amaṁsata ||134||

	vichinna-prakharāsāra-cchatre tatreha dīvyati |

	kṛṣṇe svairaṁ gatā dṛṣṭiṁ menire vṛṣṭim āmṛtīm ||135||

		abhi kṛṣṇaṁ yadā sarvaḥ śaila-garte’nvavartata |

		gṛha-prāpta-nidhīnāṁ vā tadā tāsāṁ sthitir matā ||136|| [anuṣṭubh]

	

	nimeṣa-rahitās tadā pratinimeṣam āsedire

		harer mukha-sudhā-rasaṁ rasanayā dṛg-ākārayā |

	aho rajani-saptakaṁ vraja-cakora-netrāḥ kiyat

		kutaḥ sukṛtam udgataṁ na iti vismṛtīr avrajan ||137|| [pṛthvī]

	rādhā tatra sukhātisīma-dṛśayā yuktāpi muktāvalī

	svacche netra-jale tad-īkṣaṇa-bhave koṣṇatvam itthaṁ gatā |

	hā dhig daiva sadaiva nāsti tava ko’py uccair viveko yataḥ

	kāntasyāniśa-darśitasya ca cirād adriḥ kare dṛśyate ||138|| [śārdūlavikrīḍitam]

	yadā giri-varaṁ dadhe muraharas tadā locanaṁ

		nijārthita-vinākṛtām api diśaṁ sa ninye muhuḥ |

	kadācid iha cet prathāṁ bhajati rādhikāyā mukhaṁ

		tadā phala-mayaṁ mama śramatamaḥ prasajjed iti ||139|| [pṛthvī]

	ayaṁ girivaraṁ dadhe karuṇayeti kāruṇyavān

		samastam abhitarkyate tad iha citta-dhairyaṁ bhaja |

	nirantarita-locana-prabhava-vṛṣṭi-bhītībhavad-

		vapuś ca tava rakṣitety akṛta bhāvam eṣā tadā ||140|| [pṛthvī]

	girer gartān niṣkrāma-vacanam ākarṇya dayitā

		murāres taṁ prāṇa-pratimam apahāyāpi nirayuḥ |

	sa evaṁ taṁ bhāvaṁ bata visṛjatītthaṁ sa tu paraṁ

		tad āsāṁ viśliṣṭer bharam asahamāno niragamat ||141|| [śikhariṇī]

	kiṁ girer vivarato bahir gataḥ

		kiṁ sa vā sva-hṛdayād iti sphuṭam |

	nātiboddhum aśakan hari-priyās

		tarhi yarhi niragād asau priyaḥ ||142|| [rathoddhatā]

	yad dṛgambu vavṛṣuḥ stana-bhūbhṛd

		bhūri-bhūmi-valayeṣu mṛgākṣyaḥ |

	uddhṛta-prathita-bhūbhṛti tasmiṁs

		tat kim apy akathayan nija-hārdam ||143|| [svāgatā]

[92] atha samāpanam āha—

	rādhe parito yāsīd govardhana-dhāriṇas tadā karuṇā |

	sāsrān nayana-prāntāt prāntāt tvayy eva sā suviśrāntā ||144|| [anuṣṭubh]

[93] tad etad api kathana-śeṣaṁ samāpya pūrvavad eva sūta-sutayor gatayoḥ sarve’pi yathāsvaṁ prasthitāḥ |

iti śrī-śrī-gopāla-campūm anu 

gotrabhid-garva-khaṇḍana-

govardhana-gotra-māna-vardhanam

nāmāṣṭādaśaṁ pūraṇam 

||18 ||

(19)



        15. 
athaikonaviṁśapūraṇam


22. 
jambha-bhedi-surendratā-stambhana-


23. 
nagendra-dhara-gavendratālambhanam
[1] atha prabhāte sabhā-tejasā vibhātayoḥ sūta-jātayor madhukaṇṭha-nāmā kathayāmāsa—

[2] tad evaṁ tādṛk-sampadi pratipadi govardhana-samardhanaṁ siddham |  tṛtīyām ārabhya navamy-avadhikaṁ ramyaṁ tad-dhāraṇam addhāvadhāryatām |

[3] atha tādṛśa-daśā-ramyāyāṁ daśamyāṁ śrī-vraja-rāja-samājam anu nimantraṇayā prāmāṇi-kamāṇikya-vraja-janāḥ sukha-yojanaṁ bhojanaṁ saṁyujya mukha-vāsanaṁ mukha-vāsam upajyujya vārtāṁ vartayāmāsuḥ | [4] yatra kṣitidhara-dhāraṇa-nidhyānān nirdhārayantaḥ pūtanāvadhādikam etad avadhikam asambhāvitaṁ sambhāvitaṁ cāviśeṣatayā tat-karma-viśeṣatayā gaṇayāmāsuḥ |

[5] punaś caivam āhuḥ—

	vāvahiḥ parvataṁ bālaḥ sāsahir na tu cācaliḥ |

	bahir eva yathā vṛṣṭiḥ pāpatir na tad-antare ||1|| [anuṣṭubh]

[6] tad evaṁ parama-prabhāvatā tāvad vismaya-jananī jananītim atikrāmati |  tasyām api satyāmatyāsakti-maya-sneha-caya-svabhāvatā mādṛśām anyādṛśām api tasmin niścitā vismitim ātanoti | [7] tasya ca mādṛkṣu visadṛkṣu ca yāsau lakṣyate, sā tu parama-vilakṣaṇatayātīva vailakṣyaṁ lakṣayati |  kiṁ ca—

	pratyekaṁ sve tanūje pravalayati janaḥ svairam evānurāgaṁ

	sarveṣāṁ nas tadīye sa katham atha kathaṁ śakyate nāpi moktuṁ |

	sarveṣv apy asya so’yaṁ sphurati sahabhavas tādṛg eva vrajeśa

	smāraṁ smāraṁ tad etat na katham api manāg uktiyuktī vrajāmaḥ ||2||

 [sragdharā]

[8] tad evaṁ pravaṇatayā śravaṇataḥ śrīmān nandaḥ prajātānandaḥ praṇaya-mayatayā sammata-samayatayā ca garga-siddhānta-vargam evānugadya niravadya-sauhṛdyatas teṣām amandehodbhava-sandehodyamaṁ saṁyamanam anaiṣīt, śrūyatāṁ me vaco gopo vyetu śaṅkā ca vo’rbhake [bhā.pu. 10.26.15] ity ādinā |  ante coktavān—

	yad-avadhi mām upadiśya    

prāsthita gargas tad-avadhi jānāmi |

	śiśur ayam adbhuta-caryāṁ    

valayati nārāyaṇī yayā śaktyā ||3|| [gīti]

[9] tad evaṁ śrīman-nanda-rāja-vākyatas tad-avakalanānanda-bhājas taṁ yadā samasta-janāḥ samasta-janānandana-tan-nandana-vārtayā nandayantaḥ santi sma, tadā nija-vṛndair vṛndārakaiś ca vandyamānatayā nandyamānatayā nandyamānatayā ca vṛndāvana-candraḥ sahasā saha-rāmaḥ samājagāma |

[10] samājaś cāyaṁ samam eva taṁ pariveṣa iva paritaś chādayāmāsa, cakora-vāra iva tat-kāntim āsvādayāmāsa, vārāṁ nidhir iva cātmānam ullolatayā sampādayāmāsa |

[11] tad evaṁ sthite sarvasminn api svasthatayā cāvasthite kṣaṇa-katipaye ca prasthite sarva eva te sāmājikāḥ pratisvam amanendirād ātma-mandirād ānīta-prīta-sitāsita-praśasta-vastra-saṅkaraṁ sad-alaṅkaraṇādikaṁ taṁ ca tad-bhrātaraṁ tat-pitaraṁ ca pṛthak pṛthag alaṅkāraṁ svīkārayāñcakruḥ |

[12] yathaivaṁ bahir ebhir ācaritaṁ, tathāntaḥ-pure sa-rāma-mātṛkāṁ giridharasya mātaram abhi caiṣāṁ mahilābhir viracitam iti nirviśeṣam eva tad ubhayatra parvāsīt |

[13] atha sura-pure sureśasya vṛttam anuvṛtyatām | [14] ito gatvā dainyaṁ matvā skhalad-ojā viḍaujāḥ kṣayaṁ gacchann apy asau kṣayam ṛcchann iva sthitavān na tu śacīm acīkamata, na ca nirjara-sadasi nirjagāma |

[15] tad evaṁ varṇyamānam avakarṇya vācaspatir vāstoṣpatim anurahasaṁ bhartsayāmāsa, yataḥ sa khalu vibudhānām api vibudhaḥ | [16] bhartsanaṁ, yathā—

	yasmād abhajasi viṣṇuṁ jiṣṇo tasmād anedhitāse tvam |

	na vinā candraṁ vindati jīvana-vṛttiṁ vanaspatiḥ ko’pi ||4|| [gīti]

[17] athavā sahasradṛśam apy aho bhavādṛśam abhibhūya bhṛśī-bhavantī tādṛśī madāndhatā nāsadṛśī, yataḥ sureśo’si |  kintv amṛtapatā tava kathaṁ mrtapatā jātā?  yatas tyakta-prāṇa-prāyaṇa-kāya-prāyataḥ pramādaḥ so’yam āpatitaḥ |

[18] tathā ca smarati—

	apasnāta iva snāto’py alam aspṛśya eva saḥ |

	mṛtakaṁ vapur āsajjan yaḥ sadbhyo bhaya-dāyakaḥ ||5|| [anuṣṭubh]

[19] kiṁ ca—vṛṣāhvaya, tava cedam atyavicārata eva |  tathā hi—

	yad-ālambāj janaḥ prāṇaṁ yasmād rakṣitum icchati |

	vaiparītyaṁ tayoḥ kurvann anunmatto na kathyate ||6|| [anuṣṭubh]

[20] indra uvāca—avicāritam evācaritam idaṁ mayā, bhavadbhiś ca sāmprataṁ sāmpratam upadiśyatām |

[21] vācaspatir uvāca—śatamanyo, tādṛśa-visadṛśatāyāṁ śatadhṛtir eva dhṛtim āsādayitā, tasmāt tad-anusaraṇam eva śaraṇam |

[22] tad evaṁ jambhabhedī sakhedī-bhavann avadhāya dhātāram eva gatvā saṅkocam amatvā svāparādham avadhārayāmāsa | 

[23] sa tūvāca—hanta, vibudhādhipenāpy abudhena bhavatā bhavatā duḥsādha-rādhaḥ so’yaṁ mahān evāparādhaḥ kṛtaḥ, yaṁ khalu sādhavaḥ sakṛd apy avadhārayantas tvām avadhīrayantaḥ sāvadhānāḥ śrotram apidadhate |  tathāpi sṛṣṭi-vidhitsā-durvidhinā vidhinā mayā tad idam upadiśyate |  pūrvaṁ tan-mahima-jijñāsayā dhārṣṭyam anuṣṭhitam astīti tan-mātra-kilbiṣa-viṣama-viṣama-viṣaha-mānena mayā durmāṇa-mayāgādha-bhavad-aparādha-kṣamāpaṇāya kṣamatā na labhyate |

[24] kintu—

	gavāṁ kaṇḍūyanaṁ kuryād go-grāsaṁ go-pradakṣiṇām |

	nityaṁ goṣu prasannāsu gopālo’pi prasīdati ||

iti gautamādi-sammatyā gojātiṣu prīti-rīti-parītasya tasya kṣamāpaṇāya kātaras tvaṁ taj-jāti-mātaraṁ surabhīm eva bhajasva, na ced asurataḥ surabhī-saṅgatir bhaviṣyati |

[25] atha sunāsīras tv asurabhītaḥ surabhī-lokam āsādya sadyas tad avadya-carita-pracārād vimanasam api tāṁ mātuḥ svasāraṁ muhuḥ prasādya vedhasaḥ savidham evānināya |

[26] tataś ca vidhātedam abhidadhe—ayi, surabhi, surapati-bhī-sāntvanārtham asurāntakasyāntikaṁ gaccha |  gatvā ca tvam asya nūnam evam eva labdha-duścyavana-nāmnaḥ parikilbiṣa-kīrtana-bhiyā kila kavi-pariṣad-upekṣaṇīya-tan-nāma-dheyasya kṛṣṇataś cyavanaṁ vicyāvaya |  tac ca sva-sampad-upakaṇṭha-kuṇṭhī-kṛtāpara-vaikuṇṭha-loka-goloka-mahendratā-martya-loke’py asya vyaktībhavatād iti tad-abhiṣeka-sevātirekataḥ sambhāvitā iti |

[27] atha hari-vāsara-divase surabhiḥ sura-rājam anu vṛndāvana-bhūpari-bhuvar-loka-bhāgam āgamya tad-avasaraṁ pratīkṣāmāsa |  tatra ca dūrataḥ sura-patiṁ surabhir abhihitavatī—

nāsau meghaḥ paśya govardhanādrir 

		nāyaṁ navyas tasya bhāgaḥ sa kṛṣṇaḥ |

	neyaṁ vidyul-lola-pītāṁśuka-śrīr

		naitan mandaṁ garjitaṁ narmavārtā ||7|| [śālinī]

[28] paśya paśya, samyag utpatiṣṇuḥ pataga-jiṣṇur viṣṇu-vāhanaḥ so’yam asmad apy upari-bhāgam ārūḍhaḥ san vidyud-gūḍha-vārida-vāra iva yasya cchāyām icchan kila yatra cchāyāṁ prasārayati | [29] so’yaṁ tu—

	śrī-govardhana-śaila-ratna-dṛśadi prakṣipta-śubhrāstare

	vāmoru-sthita-kañja-cāru-caraṇe savyaṁ karaṁ dakṣiṇe |

	nyasyann anyam apūrva-rūpa-muralī-nāle manāg atra naḥ

	smereṇākṣi-taṭena sandadhad aho manye kṛpāṁ varṣati ||8|| [śārdūla]

[30] atra cāyam asman-milanam aṅgīkurvann eva saṅginaḥ prasaṅgāntarāya prasthāpitavān | baladevaś ca nādya vanam āgatavān iti cāsthīyate |  tasmād atisvacchatara-cetasam amuṁ bhavāṁs tāvan nibhṛtatayā nibhṛtam avyagratayā cābhyagraṁ gatvā daṇḍavan natvā prasādayitum arhati |  yataḥ,

	svayam aparādhyati kurute     prabhum abhi tan-mārjane sahāyaṁ yaḥ |

	tasyedaṁ para-śakter    darśanam atha naiva dainyasya ||9|| [āryā]

	yasmin svayam aparādhī    namati rahas taṁ sahāya-nirviṇṇaḥ |

	kṛpayati sā jana-mātraṁ    dainyāvasthā mahājanaṁ kim uta? ||10|| [gīti]

[31] tataś ca paścād eva viśeṣa-nivedanāyām aham āyāsyāmi |

[32] atha pāka-śāsanas tad-anuśāsanam urarīkṛtya pracchannatayā muralī-dhara-samīpam āgatya pratyagraṁ caraṇa-khara-daṇḍayor daṇḍavat papāta |

	indro nanāma ca yathāṅghri-nakhā murārer

		agryām amuṣya mukuṭe maṇitām avāpuḥ |

	cakranda cātha sa yathāmbaka-kairavāmbu-

		mādhvīka-vidrava-vidhau vidhutām agacchan ||11|| [vasantatilakā]

[33] atha krandati saṅkrandane paṅkaja-locanaḥ saṅkocitaḥ kirīṭāgram agra-hastena sāgraham udastam ācarann uvāca—[34] bhagavann, evam ayuktaṁ mā kārṣīr, ārṣīṇāṁ vāṇīnāṁ tvam eka evātirekataḥ parāyaṇam asi |

[35] vajrapāṇis tu mūrdhni prasajjitāñjali-pāṇitayā salajjaṁ svayaṁ svavajra-hata iva maunam evāsasajja |  yataḥ—

	parasya kāyaṁ badhnāti tejasā vacasā manaḥ |

	śaktaḥ śaktaś ca so’yaṁ yas tasya bhaktaḥ kathaṁ na kaḥ? ||12|| [anuṣṭubh]

[36] tad evaṁ tasya tejasā kṛpayā ca suparvādhipasya vividhā gatir jātā,  yathā—

	anyatra candrati hariḥ śakre tarhi sma sūryati |

	śakro’pi sūryaty anyasmin khadyotati harau sma saḥ ||13|| [anuṣṭubh]

	yadā maunaṁ sasajjāsau tadā mūka ivābhavat |

	yadā tu stotum ārabdhas tadāgād vāvadūkatām ||14|| [anuṣṭubh]

 	yathāmūṁ stutavān indras tathā vaktuṁ na śakyate |

	śrī-vrajendra yataḥ so’yaṁ tvattaḥ saṅkucati sphuṭam ||15|| [anuṣṭubh]

[37] avamānam anālocya kavamānaḥ sa punar evam añjasā tad upasañjahāra—

	mayedaṁ bhagavan goṣṭha-nāśāyāsāra-vāyubhiḥ |

	ceṣṭitaṁ vihate yajñe māninā tīvra-manyunā || [bhā.pu. 10.27.12] iti |

[38] ayaṁ ca prahasya provāca—

	mayā te’kāri maghavan makha-bhaṅgo’nugṛhṇatā | [bhā.pu. 10.27.28]

	yan mat-pitrādi-sac-chreṣṭhān nātikrāmer mama smaran ||16|| [anuṣṭubh]

	suraś ced viṣayābhoga-garvād roceta vāsava |

	tadā vipraś ca śobheta śauṣkalaṁ-manyatā-madāt ||17|| [anuṣṭubh]

	aham unmūlayiṣyāmi śakra tvad-vairi-pakṣagān |

	kathaṁ man manyase bhītiṁ nītim eva pravartaya ||18|| [anuṣṭubh]

[39] atha dūrataḥ surabhir abhītam iva tam abhīkṣya, huṅkārataḥ sva-santāna-santānam ākārya, kārya-viduṣī sa-tṛṣṇa-nayanā kṛṣṇam abhijagāma | [40] kṛṣṇaś ca svajāti-rītikāvasthitita evāvanamantīm iva tām imāṁ sahasā sahasām asasambhramam añjali-sañjita-karaḥ sañjagāda—mātā kathaṁ samāyātā?

[41] tataś cāśiṣaḥ siṣāsantī tāḥ sambhramād anudbhāvya surabhy uvāca—

	ete mad-anvayā dhanyā gotvaṁ tvāṁ sevituṁ gatāḥ |

	ahaṁ tu nedṛk-puṇyā yad gocaratvaṁ ca nāgatā ||19|| [anuṣṭubh]

athavā—

	daitya-ghātī bhavān nityaṁ sarva-lokaika-pālakaḥ |

	vayaṁ ca loka-madhye smas tvan-nāthāḥ svata eva tat ||20|| [anuṣṭubh]

[42] tatas tad idaṁ kiñcit prārthaye—

	go-sūktaṁ bhāṣate gāvaḥ padaṁ sarva-suparvaṇām |

	tad brahmādau suparvatvam avan vinda gavendratām ||21|| [anuṣṭubh]

	tavedaṁ kiyad aiśvaryaṁ yad brahmāvadhi-pālanaṁ |

	vaikuṇṭha-kuṇṭhatā-kāri yasya goloka-vaibhavam ||22|| [anuṣṭubh]

	sarvasya pālakāt kvāpi khaṇḍa-pālanam iṣyate |

	jagat-prakāśakād bhānor nija-dhāma-prakāśavat ||23|| [anuṣṭubh]

	nāsmākaṁ kevalam idaṁ mataṁ kintu vidher api |

	yad bhaved asya cendrasya durbuddheḥ śuddhi-bhāvanam ||24|| [anuṣṭubh]

	tvat-kṛpāyāḥ paraṁ sthānaṁ vayam ity eṣa vāsavaḥ |

	āśiśriye yad asmāṁs tad dvāra-mātrāya kalpate ||25|| [anuṣṭubh]

	yasmān mṛgyati tām eva mad-vidhād bhavataḥ kṛpām |

	kūpād iva rasāntaḥ-sthāṁ tarṣī ghana-rasa-sthitim ||26|| [anuṣṭubh]

	tad eva deva paśyendraḥ paśyaṁs tava pada-dvayam |

	sūcayaty abhiṣekaṁ te netra-dhārā-sahasrataḥ ||27|| [anuṣṭubh]

[43] atha tatra sacita-saṅkocanena vilocanena gocaritānumateḥ śrī-gokula-pateḥ prasādam āsādayantī surarṣi-sura-mātṛ-surapati-suratatibhir upasura-prabhṛtibhiś ca sākaṁ surabhī sarabhasam asura-mardanaṁ puraskartuṁ puraḥ-saratām avāpa |

[44] te hi druhiṇena tāv anu samanujñātā drutam eva vidrutya nihnutya ca rājīva-locanaṁ rājīyantaḥ paritaḥ sthitā babhūvuḥ, yatra rudra-druhiṇāv api teṣām agresaratām avāpatuḥ |

[45] tataś ca surabhir abhihitavatī—śrīmad-vrajendra-kula-candra!   bhavad-bhavadīya-svīya-caraṇānām anucaraṇatas tāvad atratyāni tīrthāni sārthakāny eva jātāni  |  dhenavaś ca yuṣmad-vihita-dugdha-dhayanād dhanyatām adhuḥ | [46] tataś ca svarga-sthita-tīrtha-varasya gaṅgā-nirjharasya tathātmīyasyāpy ūdho-bharasya tvad-ārādhanayā vyarthatāvadhāya payaḥ samāhartuṁ bhavantaṁ vidhim arthayāmahe |  athavā, yathādiśyate tathāvaśyaṁ prathayāmaḥ |

[47] kṛṣṇaḥ sa-smitam uvāca—yatheṣṭham anuṣṭhīyatām |

[48] athābhravāhana-bhrū-bhramaṇataḥ sa-sambhramam abhra-mātaṅgaḥ svaḥ-saṅgata-gaṅgātaḥ samuddaṇḍita-śuṇḍā-daṇḍenāmbhaḥ-sambhṛtān nidhi-kumbhān nirvilambam eva muhur api lambhayāmāsa |  surabhir api surabhi-payasā sura-pati-sarasīm upagiriṁ vibharāñcakāra |  tataś ca—

	vādya-spṛg-gīta-nṛtyair upasura-sadasāṁ stotra-mantrair ṛṣīṇāṁ

	harṣāndolātikolāhala-jaya-ninadair brahma-rudrādikānām |

	utsarpad-bhaktir indraḥ saha harid-adhipais tad-gaṇaiś cābhyaṣiñcat

	kṛṣṇaṁ yenaiva sarve’py ahaha sukha-sudhāsikta-rūpā babhūvuḥ ||28||

			 						[sragdharā]

	aditir mātṛ-kṛtyāni svasṛ-kṛtyāni pārvatī |

	garutmān bhṛtya-kṛtyāni cāhṛtyātra mudaṁ yayau ||29|| [anuṣṭubh]

[49] tad evaṁ yadā nirṇiktatayā devagaṇas tam asikta, tadā—

	kīrtir yātā digantaṁ parimala-valanāpy abhramīd bhūmi-golaṁ

	maṅgalya-dhvāna-dhārā dig-anuga-kariṇāṁ prāviśat karṇa-gartam |

	itthaṁ sarvatra harṣa-prasara-bhara-vara-prāvṛṣā prāṇi-jāteḥ

	śāte jāte’pi kaṁsaḥ saraṭa-paṭala-rāṭ-ceṣṭayā veṣṭyate sma ||30||

									[sragdharā]

[50] tad evaṁ sa vrajendra-nandanaḥ sarva-dig-gatān yadā digye, tadā tu—-

	yāvad viṣṇupadaṁ vibhāti parama-vyomādi tāvaty api

	śrī-goloka-padaṁ praśastim ayate lakṣmī-parārdhāspadam |

	tatrāpīndratayā vibhāsi nitarāṁ govinda-nāmnā yathā

	tena tvaṁ jagad aṅga tadvad avatād ity ucire te samam ||31|| [śārdūla]

	ākāśa-kusumaiḥ sārdham ākāśa-vacanaṁ tadā |

	govinda iti yad vittaṁ tataḥ kim iva sādbhutam? ||32|| [anuṣṭubh]

 	indraś chatraṁ vivasvān bahu-vidha-madhurālaṅkṛtīnāṁ kadambaṁ

	brahmā līlābjam īśaḥ svaracita-muralīṁ mādhavāya vyatānīt |

	anyaṁ ca svasvam arthaṁ tridaśa-pati-tatir yat punaḥ sarvam eṣāṁ

	pūrvaṁ cāpūrvam āsīd abhavad atha tad-aṅgāvṛtījyāsu pūjyam ||33||

									[sragdharā]

[51] tad evaṁ sthite—

	rājad-rājāsanam upari-gacchatra-citraṁ suramya-

	bhrāmyad-vālavya-jana-yugalaṁ prasphurad-divya-veśam |

	kṛṣṇaṁ dṛṣṭvā sura-parivṛtaṁ stabdha-netrāṇi dūrāc

	citrāṇīva kṣaṇa-katipayaṁ tatra mitrāṇi tasthuḥ ||34|| [mandākrāntā]

[52] tataś ca kṛpayā snapita-nayanāravindena govindena kṛtam ānandanam anu phullatayā pūrvataḥ puruṣu mahendrādi-deva-guruṣu chatrādikaṁ taruṣu sandhāya, nija-hita-nibandhāya tat-pada-dvandvam eva vandaṁ vandam amanda-bāṣpa-nisyandaṁ nijām avajñāspadatāṁ vijñāpya tam anujñāpya dūraṁ vindamāneṣu labdha-vigata-nindamāneṣu vṛndārakeṣu, sakhi-sandohaḥ śandoham anuvindan mandaṁ mandam āsasāda |  āsādya ca—

	adrākṣīd amahīd avocad alagīd ājighrad apy acyutaṁ

	chatrādyaṁ ca cacāya mitrapaṭalī papraccha bhūyaś ca tam |

	so’pi vyājam ihācacāra bahudhā sā na pratīyāya taṁ 

	kintu prītibharaṁ mithaḥ pravalayaṁ hāsas tad āvardhata ||35|| [śārdūla]

tataś ca—

	iha sthitaiḥ pṛthag aparais tu bhūṣaṇair

		vibhuḥ parasparam api tām abhūṣayat |

	amī tadā sa-kanaka-daṇḍa-cāmaraiḥ

		paricchedaiḥ svayam api taṁ siṣevire ||36|| [rucirā]

[53] tasminn atha rājany ati sakhi-vṛnde—

	dṛṣṭvā devatatir vidūrataratas taṁ sevyamānaṁ suhṛd-

	vargais tad-guṇa-rūpa-śīla-tulitaiḥ sva-pratta-tat-tac-chriyā |

	tān  svajñāna-vilāsa-sañcita-phalaṁ mene tathā tām api

	sva-premārjita-karma-sampadam amaṁstānyan na mānyaṁ tataḥ ||37 [śārdūla]

[54] tad evam ārabdhe’pi gamane stabdhe sati satīpati-prabhṛtayas tasminn abhiṣeka-prabhavaṁ prabhāvāntaraṁ paśyantaḥ parasparaṁ sādbhūtam idam udbhāvayāmāsuḥ, yathā—

	kṛṣṇārcāraci daivataiḥ sukham ayur lokāś ca gāvas tathā

	pṛthvīṁ dugdha-bhṛtāṁ vyadhur bahu-vidhān nadyo rasān susruvuḥ |

	vṛkṣā madhv adhur uddadhuś ca girayo ratnāni nirvairatāṁ 

	jīvāḥ prāpur aho mahaty apacitiḥ puṣyaty akartṝn api ||38|| [śārdūlavikrīḍita]

kiṁ ca—

	indraḥ krūra-caritram ācaritavān yat tena cintāgame

	cittaṁ kampam iyarti ced giri kathaṁ cittena tad vyajyatām |

	kṛṣṇas tatra ca yāṁ kṛpāṁ bata tayā cittaṁ dravī-bhūtatām

	āyāti svayam eva ced giri kathaṁ cittena sā vyajyatām? ||39||  [śārdūla]

[55] atha caramācalaṁ cucumbiṣati bhānu-bimbe vilambaḥ saṁvṛtta ity avilambam eva go-nikuramba-saṁvalanayā sakhibhiḥ samaṁ vrajaṁ vrajan vraja-rāja-janmā san-mānayadbhir nirjara-vrajair upary atula-puṣpa-varṣair upacarya vrajadbhir anuvavraje, yathā—

	divyātapatra-sita-cāmara-śasta-hastaiḥ

		saṁsevyamāna-savidhaḥ sakhibhiḥ pragītaḥ |

	puṣpa-vrajena vividhair vibudhaiś ca siktaḥ 

		śrī-pṛkta-kāntir ajitaḥ sadanaṁ sasāda ||40|| [vasantatilakā]

	niśamitam akaron niśāmitaṁ ca

		dyujani-vibhūṣaṇa-bhūṣaṇāṅgam etam |

	vraja-nṛpati-mukha-vrajaḥ samantād

		ajani ca sāttvika-rājirāji-mūrtiḥ ||41|| [puṣpitāgrā]

[56] yat tu niśamya ramyacetā rāmaḥ sānukrośaṁ krośamātram upavrajya nijāvarajavijayaṁ paśyan sukha-vaśyamanās tam āliṅgya mūrdhānam āśiṅghya kṣaṇa-katipayam upaviśya, vacana-cāturībhis tat-prasaṅgaṁ saṅgatavān |  tataś ca nijānujena pūrvam eva svakṛte nirdiśya rakṣitair divyeṣv api divyatā-lakṣitair analpair ākalpaiḥ so’yam agrajaḥ sva-kareṇa virājayāmāsa |  tataś ca svānujaṁ guru-janānām agratas tādṛśatayā prayātuṁ saṅkocam arocayan so’yam agrajaḥ śanaiḥ sanair anaiṣīt |

[57] atha tasmin dine tu go-sandoha-doha-nibandhanaṁ tad-anubandhi-janān sandhāya svayaṁ tu tat-tad-udantānusandhānāya dhenu-sannidhāna eva sānandaṁ nanda-rājaḥ sannidhāya, vandamānaṁ sa-rāma-sakhi-vṛndaṁ govindaṁ purastād vidhāya samam eva bandhubhiḥ samam āsanam āsajjann āsāmāsa |

[58] tatra cānantaram  ācaritāgatibhiḥ samyag urīkṛta-śrī-rāmānujānumatibhiḥ sūnṛta-vādibhiḥ śrīdāmādibhiḥ sa-samājāya vraja-rājāya divyac-chatrādy-arcāmatrādiṣu samarpiteṣu santarpiteṣu ca sarveṣu tad apracchannam eva sa papraccha—kathyatāṁ tathyaṁ kim idaṁ vṛttaṁ vṛttam? iti |

[59] śrīdāmā prāha—vayam api go-saṅkalanāya kalita-bhūri-dūratayā ciraṁ viramya sthitā na samyag avagamyaṁ tad ācarāma, kintu sāmagrīyam eva nija-samyag-rītim āvedayati iti |

[60] tato namratāṁ vindati śrī-govinde parasparam avadhāya sādhu, śrīdāman, sādhv idam uktam ity abhidhāya sarva evānarvācīna-gopāś citra-pratikṛtaya iva dvitra-kṣaṇaṁ nirnimeṣatām avāpuḥ |

[61] madhumaṅgalas tūccaiḥ sahāsam āha sma—śrīman vrajarāja ! śrūyatām—

	gaur ekā giram ātanod atha pumān anyaḥ sahasrekṣaṇo’

	naṁsīt ko'pi karī sitaḥ svar-udakāny āhṛtya śaśvad dadau |

	kaucit pañca-caturmukhāṅga-valitau stotra-prathāṁ cakratus

	te cānye ca mahāmahena siṣicur gopeśa putraṁ tava ||42|| [śārdūlavikrīḍita]

[62] atha svayaṁ cātra sarvataś citraṁ māṅgalikaṁ karma nirmātuṁ yuktam iti vicārya citrāyamāne kṛṣṇa-prāṇe sasamāje vrajarāje viṣṇu-pada-cariṣṇu-vāṇīyam āvirbabhūva—

	yathābhyaṣiñcāma vayaṁ vrajeśitaḥ

		saṁsajya govindatayā sutaṁ tava |

	samaṁ samastaiḥ kṛta-maṅgalaṁ tathā

		taṁ yauvarājyena javād virājaya ||43|| [upajāti 12]

[63] atha tad etad amṛta-varṣa-dharṣitā  vraja-varṣīyāṁsaḥ parasparaṁ vicārya kārya-māṇa-maṅgalya-tauryatrika-vādanāpaurvāparyataḥ svasti-vācanādikam ācārya-dvārā samācārya, pratisvam api vividha-vidhāna-dāna-pūrvakaṁ parva pūrayitvā pūra-rājatayā taṁ sabhājayāmāsuḥ |

	āgamyātha śataṁ śataṁ vraja-mahendrāṇī-pradhānāṅganāḥ

	pratyekaṁ maṇi-dīpa-santati-karā maṅgala-kolāhalāḥ |

	nīrājyābhisabhājya ratna-nikarair nirmañchya gehaṁ prati

	snehaṁ mūrtam ivātiyatna-valitā govindam āninyire ||44|| [śārdūlavikrīḍita]

	īdṛśas te vrajādhīśa sutaḥ sūta-mukhotsavaḥ |

	yo gavendratayā gāṁ ca gāṁ ca gāṁ ca sukhākarot ||45|| [anuṣṭubh]

	subhagambhaviṣṇu jātaṁ    jagad api kṛṣṇābhiṣekataḥ paścāt |

	andhambhāvukam āsīd    bhāvuka-śūnyaṁ kulaṁ tu danujānām ||46|| [gīti]

[64] tad evaṁ divā-kathāyāṁ vṛttāyāṁ naktam api sā pūrvavad vṛttā |  yathā madhukaṇṭha uvāca—

	bhaved analpaṁ kutrāpi svalpaṁ kutrāpi poṣakam |

	yathānna-vyañjanaṁ loke yathā rasa-rasāyanam ||47|| [anuṣṭubh]

[65] tasmāt saṅkṣiptam apy etad vistaravad eva mantavyam | [66] tathā hi—tasmin mahasi nīrandhraṁ purandhrībhiḥ samam āsām api samāganaṁ vṛttaṁ, yatropakaṇṭha-gatānām apy amūṣāṁ vastrāvaguṇṭhitāni netrāṇy atīvotkaṇṭhitāni jātāni |

[67] tasmiṁś ca tasya vivāha-samatāvahe mahā-mahe manasīdam asīmam ābhir vibhāvitam—

	keyaṁ jagaty ahaha rājati gopa-kanyā

		dhanyā yayā tu karapīḍanam asya gantā? |

	hā yogyatām api vidhāya vidhiḥ samastām

		astaṁ nināya bata nas tam amūṁ dhig astu ||48|| [vasantatilakā]

[68] bhavatu, tad api kintv idam atīvānyāyyam—

	kulīnā rūpiṇyaḥ parama-guṇa-śīlāḥ praṇayitā-

	bhṛd-utkaṇṭhākaṇṭhāgata-tulita-jīvā bata vayam |

	na tāvad vaṁśī tat-tad-anuguṇatām añcati jaḍā

	tathāpy eṣā hā dhik kalita-hari-saṅgā na tu vayam ||49|| [śikhariṇī]

[69] kevaleyaṁ varākī kevala-mukha-cūṣaṇa-sukhā, yataḥ—

	āliṅgya kaṇṭham urasi pratipadya kāntiṁ

		māle kaṭaṁ prakaṭam eva sadā dadhāsi |

	na śrī-harir na bhavatī tu vā jano’yaṁ

		saṅkoca-leśam ayate tvam ato’si dhanyā ||50|| [vasantatilakā]

[70] tad evaṁ manasi vadantīṣu—

	pūrṇāṁ dṛṣṭiṁ vidhi-vaśatayā kācid āñcīn murārer

	ardhaṁ kācid vraja-jana-gatā kācid asyās tribhāgam |

	kācit kiñcin na ca tad akhilaṁ tulyatām eva dadhre

	sarvāsāṁ yan manasi caklpe hanta tāpāya tadvat ||51|| [mandākrāntā]

[71] atha tasyām eva niśāyāṁ candraśālikāyāṁ kṛta-śayanena kañja-nayanena tāsām aparāhnetanāpāṅga-sāṅga-śara-nikara-saṅga-labdha-bhaṅge hṛdi samutthita-vyathatayā jāta-niśītha-jāgaratāyām aviratāyāṁ tāsu nijānirvṛtiṁ vivṛtīkartuṁ tām iva ca tartuṁ purahara-kṛta-vitara-nava-muralīkalaḥ khuralībhiḥ kalayāmāse |

	tadā kedāra-rāgas tu prāpa kedāratāṁ niśi |

	gopībhir vāsanā-bījam uptaṁ yatrāṅkurāyitam ||52|| [anuṣṭubh]

tatra ca—

	tūkāraḥ khalu māthureṣu paritas tvaṅkāra-bhāṣā matā

	so’yaṁ vaiṇava-gānataḥ pratipadaṁ prāyaḥ parāmṛśyate |

	pratyekaṁ yugapat priyāṁ niśamayan kṛṣṇo yadā taṁ jagau

	matvā svaṁ prati tat pratisvam api tāḥ sarvā vimūrcchāṁ yayuḥ ||53|| [śārdūla]

kiṁ ca—

	ānuṣaṅgikatayāpi sagānād 

		āsv adhād yad  avidus tad amūś ca |

	uddideśa puru yāṁ bata sā tu

		svaṁ ca samprati viveda na rādhā ||54|| [svāgatā]

[72] tad evam alpa-samayam ayam api kalpa-cayam ayam iva kalpayitvā kathakaḥ samāpayan kathanaṁ ślathayāmāsa—

	so’yaṁ te ramaṇo rādhe labdhaḥ kṛcchreṇa yas tvayā |

	tvad-vinā-bhāvataḥ saukhyaṁ yaś ca kutrāpi nāptavān ||55|| [anuṣṭubh]

[73] tad evaṁ saṅkṣepenāpi kathite prathite muhūrta-dvayaṁ muhūrtavad eva tāś ca te ca tuṣṇīmbhāvam āseduḥ, punaś ca yathāyatham āvāsaṁ samāseduḥ |

iti śrī-śrī-gopāla-campūm anu 

jambha-bhedi-surendratā-stambhana-nagendra-dhara-

gavendratālambhanaṁ nāma

ekonaviṁśaṁ pūraṇam

 ||19 ||



(20)



        16. 
atha viṁśaṁ pūraṇam


24. 
varuṇa-lokāloka-camatkāra-tiraskāraka-golokāvalokanam
[1] atha prabhāta-kathāyāṁ snigdhakaṇṭha uvāca—tad evam ekādaśī-kathā kathitā | tāṁ ca tithim aśithilitayā prathita-manorathāṁ pratītya nityavad eva vraja-devaḥ samyag ullāsam upovāsa |  \
 \
[2] kintu pāraṇa-kāraṇam avaśīrṇam eva dvādaśīm avaśiṣṭām avadhāya bahv-avaśiṣṭāyām api rajanyāṁ viśiṣṭa-vidhi-balataḥ snānādi-kalanāya kalindīṁ praviṣṭavān | praviśya ca yathā-yatham atrasnuḥ sasnau | snātvā cāntar eva vāriṇaḥ śrī-nārāyaṇam ekāyanatayā sāgama-niṣṭham upatiṣṭhamānaḥ suṣṭhu dhyātum ārabdhavān | tatra cāyaṁ janmata eva tan-mayatayā san-matir āsīt | tādṛśa-nandana-lābhānandatas tu tatrāpy atiśayaṁ vindati sma | tataś ca tad-vidha-dhyānāvadhānataḥ samādhim anavadhim āpannavantaṁ taṁ sarvataḥ pracarantaḥ pracetasaś carāḥ sahasā samāsadya sadyaḥ svīya-svāmi-nivāsaṁ praty eva pravāsayāmāsuḥ | eṣa nivāsa-viśeṣaś ca tasya jala-stambha-vidyālambhitāra-bhavān svata eva bhāsvān bhāsvat-kanyā-hrada-stha-vivarasyādhaḥ-pradeśe sadeśa eva rasā-vivara-deśe niveśam āsīdati | na ca kṛṣṇa-prabhāvatā vidita-mahitānubhāvasya tasya tathānayanaṁ nayavatāṁ na sambhāvanīyam | sa hi nirantaram idaṁ cintayati—yad asya mad-bhāgya-jātataḥ sañjātasya sutasya yathottara-prathamāna-mānatayā parama-prema-harṣadam utkarṣaṁ śaśvad eva paśyāma iti | tatas tad evāsakṛd eva yogam āpayituṁ tal-līlāyām upayoga-māyātāyā yogamāyāyā eva samayās ta ete pūtanā-gamanādivat |  \
 \
[3] atha tathāveśinam eva vrajeśānaṁ yadā pāśinaḥ puratas tad-ādeśābhiniveśinas te sañcāritavantas, tadā tad-ākārata eva taṁ nirdhārayan punaś ca nārāyaṇa-dhāraṇāvantam avadhārayann ayam atidarādarābhyāṁ kṛta-divya-vastrādi-praśastitayā varaśayyām evādhiśāyayāmāsa |  \
 \
[4] svayaṁ ca pitṛ-haraṇāsahiṣṇu-kṛṣṇāgamanam anantaram eva manvānaḥ sudūra-dṛṣṭi-hetuṁ pūr-dvāram adhitiṣṭhann ūrdhvam eva tiṣṭhati sma |  \
 \
[5] athātratyaṁ vṛttam anuvṛttyatām |  \
 \
[6] yadā khalu kṛṣṇasya tātaḥ kṛṣṇā-pāthasi tan-nāthavattā-mātra-dhanānāṁ janānām adṛśyatām avāpa, tadā diśi diśi kāndiśīkās te jalam avagāhya tad-aprāptitas tad-bāhyaṁ pradeśam āgatāḥ | āgamya ca vikrośanta eva vrajam abhigacchantaḥ, kṛṣṇa-rāmāgraṇyas tān vraja-grāmaṇyaḥ kalitāsukhān svābhimukhān eva lebhire |  \
 \
[7] tatra ca vṛtte śruta-mātre parama-duḥkha-pātre sarvataḥ kṛta-mano-virāmau kṛṣṇa-rāmau vikramya sarvam atikramya, paramotkaṇṭhita-matyā jhaṭiti-gatyā pṛthivīm api ghaṭṭayantau, tam eva ghaṭṭam āṭatuḥ | tatra ca kṛṣṇaḥ samagra-vyagram agrajam āliṅgan riṅgad-asram evedam aśrāvayat—bhrātar, mātaram akātaratayābhirakṣya sarva eva rakṣaṇīyāḥ, yāvad ahaṁ pitaram ānīya sukha-vitaraṁ karavāṇi | mātary atrāgatāyāṁ tu na kathañcid api paryāptiṁ paryāpayituṁ śakṣyāmīti |  \
 \
[8] tad evaṁ kṛta-saṁvāda-mātraḥ pitaram ānetuṁ nirmita-yātraḥ saṁhanana-bṛṁhita-siṁha-lajjaḥ saṁhita-parikara-sajjaḥ pātāla-vivara-dvāra-pātraṁ sarit-pātram anu mamajja |  \
 \
[9] anantaraṁ ca, vrajeśvarī-pradhānāḥ sarva eva tatra caraṇa-mātram ādadhānā rāmam ekam avadhānāḥ kṛṣṇam anusandadhānāḥ papracchuḥ—kva nu yātas tavānujātaḥ? iti |  \
 \
[10] sa tu tāṁ vrajendrasudṛśaṁ visadṛśadṛśaṁ parāmṛśann uvāca—mātar, na kātaratām āyāhi | sa tu sampraty eva janakam ādāya svajanasukhaṁ janayi-ṣyati iti |  \
 \
[11] atha svamātaram uvāca—hanta, tvam api kathaṁ māṁ hantāsi? mayi viśvāsataḥ śvāsamātraviśiṣṭām etāṁ pāhi | \
 \
[12] tataś ca sarva evānarvāñcaḥ kāliyadamanaprakramatas tadvacanam aklamapramam eva manvānās tāṁ viśramayāmāsuḥ | kintu, 

_kiṁ svapnaḥ kim u jāgaraḥ? kim athavā mūrcchā kim unmāditā? _

_vety etat paricetum āpur asakṛd-buddhiṁ na tasmin janāḥ | kintūtkaṇṭhitatāvaguṇṭhita-hṛdāṁ teṣām abhūd vāg iyaṁ _

_hā hā śrī-vrajarāja hā bata hahā śrī-kṛṣṇa kutrāsi bhoḥ? ||1|| [śārdūla] _

_janī-catuṣṭaya-dhṛtā pluṣṭa-cittā vrajeśvarī | _

_śvāsāstitā-tarka-pātraṁ hā hā mātraṁ jagāda sā ||2|| [anuṣṭubh]  \
_

[13] atha tuṅgācala-jala-cita-suraṅgā-praveśataḥ pracetaḥ-sadana-gatasya tasya vraja-lakṣmī-dayitasya caritam anupacaritam avadhāryatām |

 \
[14] yada tu te yādasāmpati-bhavanaṁ javataḥ śrī-vraja-rājam abhājayaṁs tadā sa ca tatra sacate sma | yathā ca, 

_snigdha-śyāmala-rucy api krud-aruṇa-dyotād adṛśyaṁ vapur _

_dhvānta-dhvāṁsy api tīvratā-śavalanād dṛg-rodhanaṁ dṛg-dvayam |_

_kaumalyādi-guṇāpi roṣa-rabhasād ugrā tathā tasya gīḥ _

_kalpāntābhra-taḍid-dhvani-bhrama-dharān vismāpayante sma tān ||3|| _

_[śārdūlavikrīḍita]  \
_

[15] tataś ca—bilaṁ valamānaḥ sa khalu jambukaḥ kva nu vartate? iti jalpa-kalanayā tasminn avajñā-vardhanasya śrīman-nanda-kula-samardhanasya bhṛśam ardidhiṣati dṛśam ardidiṣati ca tejasi bahula-kolāhala-pravāham avalambamānaḥ sva-gala-valayita-celatayā kṣmāmelita-bhālaḥ sarva-jala-pālaḥ śaṅkita-kaliḥ kalitāñjalir vidūra-bhū-gata evākhaṇḍa-daṇḍavat praṇanāma |  \
 \
[16] tasya cedṛśāt kharva-garvatāvalokanāt sarva eva tan-nāthās tathā prathāñcakruḥ |  \
 \
[17] tataś ca taruṇāruṇa-kamala-locanaḥ sarva-rocanaḥ karuṇayā puraḥ-saratām āsādya sadyas taṁ varuṇaṁ papraccha—te tu kutra parama-dharmācaraṇā madīya-pitṛ-caraṇāḥ? iti |  \
 \
[18] varuṇas tu galita-dhairya-sañjanaḥ sāñjalitayā sāntvaṁ vaco vyānañja—puruṣottama! yatra khalu tatra-bhavāṁs, tatra param asāv asamaḥ parama-mahān sambhavati, nānyatra | kintu teṣām eṣāṁ kiṅkarāṇāṁ kiṁ karavāṇi śāsanam ātmanaś ceti tad anuśāsanam āśāse |

 \
[19] kṛṣṇaḥ sa-śānta-svāntam āha—varākāṇām eṣāṁ daṇḍaḥ kevalaṁ daṇḍayituṁ pauruṣaṁ khaṇḍayati | avilamba-sparśam eva tu darśayatāt tāta-caraṇa-sarojātam | \
 \
[20] atha yathādiśanti dīrṇa-dīnādīnavās tatra-bhavantaḥ iti | \
 \
[21] vāri-rājaḥ śrī-vraja-rāja-virājamāna-sadana-paryantaṁ panthānaṁ tac-caraṇa-mūlataḥ parama-dukūlānukūlaṁ cakāra, tatra nināya ca gopa-kula-nāyaka-kula-nāyakam | uvāca ca—govinda nīyatām eṣa pitā te pitṛ-vatsala [bhā.pu. 10.28.9] iti | \
 \
[22] idam ahaṁ jānāmy eva, tat katham anyathā carāmi? kathaṁ vā parād asya parābhavaḥ syāt? iti bhāvaḥ |  \
 \
[23] tad evaṁ varuṇasya pāśād yad bhaya-pātrāyamāṇatvam, tasmād api sva-prabhāveṇa mocakasya tasya—

_upalabhya ca saurabhyam alabhyasya sutasya saḥ | _

_abhyāyayau bahir-vṛttiṁ sabhyānāṁ vismayaṁ vahan ||4|| [anuṣṭubh] _

_unmīlayāmāsa vilocane sa _

_śrīman mukhaṁ tasya ca sandadarśa | _

_sandarśanād eva babhūva sāsraḥ _

_svapnāyitaṁ cāsravṛter amaṁsta ||5|| [indravajrā]  \
_

[24] kṛṣṇas tu tac-caraṇa-yugala-tala-sparśa-pūrvakaṁ tam āliṅgan unnamitavān—tāta, so’ham āgato’smi, ity adhigatavāṁś ca | 25] tatra dvayor api samagra-vyagratām āgacchator atha haris tu paritaḥ parīta-para-parīvāra-parīhāsa-śaṅkayā saṅkucita-cittas tatra cātmani ca bāṣpādi-vikāra-vyatiriktākāratām āsādayituṁ vyājahāra—tāta, paritaḥ samavadhīyatām |  \
 \
[26] atha vraja-sūtrāmā paritaḥ samīkṣya ca kutrāvām āgatau? iti sa-vailakṣyaṁ putrānanam īkṣate sma |  \
 \
[27] sa covāca—tāta, mā tanyatām anyathā-bhāvaḥ | yathāvrajanam eva sva-vrajaṁ vrajiṣyāvaḥ | tataḥ purataś caraṇa-kamalam avadhīyamānam ādhīyatām | \
 \
[28] tatra tu tathā kurvati vyākulatākula-kāku-pūrvaṁ varuṇa uvāca—


    kṛpālus tvam aho kṛṣṇa dvayor ekataraṁ kuru | 


    daṇḍaṁ vātha prasādaṁ vā nāparādhaṁ tu śeṣaya ||6|| [anuṣṭubh] \


[29] tad evaṁ kṛta-yātratayā sthitayor api kṣaṇa-mātram avasthitayos tayor mahopacārāṁś caraṇāgrataḥ samarpitān ācaran praṇāmam ācacāra, cacāla ca sa tābhyāṁ saha yāvad-vivarābhyāsam | āgamya ca tad-abhyāsaṁ tad-vartma-bhāga-sthita-nīraṁ vibhāgam āgamayya tābhyāṁ saha vrajaṁ prati prahita-jana-prahita-mahitālaṅkṛti-mukha-paribarha-sambhṛti-muhūrta-sukha-pūrtitaḥ kṛta-kṛtyaṁ-manyatayā nṛtyann iva nivavṛte | 


    tadā tīra-sthānā vraja-jani-janāḥ prāṇa-rahita- 


    prabhās tad-vartmekṣā-sthita-śithila-jīva-sthiti-daśāḥ | 


    pitā-putrau vārāmpati-cara-yutau nirvyathatayā


    gatau dṛṣṭvā bhūyo’py ahaha sukha-tandrīm abhiyayuḥ ||7|| [śikhariṇī]  \


[30] kevalas tu baladevas tāv abhijagāma, praṇanāma ca vraja-rājam | datta-sukha-samāje vraja-rāje tu, tam upagūhya vismṛta-bāhyatayā kiñcana cāsamūhya kṣaṇa-katipayaṁ viramati | punaś ca rāme punaḥ punar namati, rāmānujaḥ sahasā sahasā parikramya parama-ramya-nija-sparśāmṛta-sparśanataḥ prathamaṁ mātaram eva kātaraḥ punar jīva-lokam ālokayāmāsa, kramaśas tv anyam anyam api | 

_samāgate pitari harer ubhāv amū _

_milanty api vraja-janatāmilan mithaḥ | _

_tadā na sā paribubudhe paraṁ paraṁ _

_parantu tāv akhilam avait parāparam ||8|| [rucirā] _

_hambā-rāvair jana-kalakalaiḥ svargataḥ puṣpa-pātair _

_vādyair nṛtyaiḥ stava-rava-śatair utthite’nyo'nya-marde | _

_śrīmān rāmaḥ paśu-samudayaṁ vārayan loka-vṛndaṁ _

_ślakṣṇālāpair api samucita-sthāna-niṣṭhaṁ cakāra ||9|| [śārdūla] _

tatra ca—

_svayaṁ dattvā śubhrāsanam iha mahā-gopa-pataye _

_yathā-yogyaṁ cānyān vidadhad upaviṣṭān atha balaḥ | _

_upānta-prakrānta-sthitim anujam āpṛcchya paritaḥ _

_kathām etāṁ śṛṇvan paśupa-kulam aśrāvayad api ||10|| [śikhariṇī]_

 \
[31] tatrātha datta-svātantryatayā viprān āmantrya paramānnādibhiḥ santarpya tad-abhīpsitāni vīpsayā samarpya, dvādaśyatikrama-bhiyā tat-pravaṇa-dhiyā vratam idam acchidra-pratham astv iti prārthya, gīrbhis tad-āśīrbhis tatra sāmarthyaṁ samartha-kṛtārthaṁ-manyās te dhanyā bahula-kutūhalataḥ sarva eva vrajam āvrajanti sma | \
 \
[32] yatra vrajādhyakṣaḥ svayam adhvānaṁ vrajan, madhye-suta-dvayam abhrājiṣṭa |  \
 \
[33] atha kathakas tām etāṁ kathāṁ samāpayan śrī-vrajeśvaraṁ praty āha—


    pāśi-pāśena sambandhas tvayy āsīn neti kā kathā | 


    tad-bhayenāpi nāsīt tvat-putrasyāsya prabhāvataḥ ||11|| 


    tad uktaṁ varuṇenāsya karuṇāṁ vīrya-bhīruṇā | 


    govinda nīyatām eṣa pitā te pitṛ-vatsalaḥ ||12|| iti | [anuṣṭubh] \


[34] atha dināntare kṛṣṇam antareṇa sabhāntare niviṣṭā gopa-kula-śiṣṭā vraja-patiṁ prati tatratyaṁ citraṁ papracchuḥ |  \
 \
[35] sa ca loka-pālasya tasya taṁ mahodayam aihika-lokānām āloka-pathātītam astokaṁ ślokayāmāsa | tatra ca—mitrāṇi, citraṁ śrūyatām iti tad-vāsināṁ kṛṣṇe bhaktim atiriktāṁ varṇayāmāsa |  \
 \
[36] tad-varṇanāntaraṁ tu nija-nijam antaram anu vismitānāṁ tasminn īśvaratālambhaka-sambhāvanayā sarveṣām eva seyaṁ bhāvanā—yadi cānaśvara-pratipatti-vaśād ayam īśvaras, tathāpy autpattika-sneha-sampatti-viṣayāśrayatā-maya-nirāmaya-sukha-dāyīti tu sadā mukhya-vyatīta-sarva-tarṣaṁ samutkarṣaṁ draṣṭuṁ suṣṭhu muhur ullasaty eva naś ceto-vṛttiḥ | tac ca kim anena nirbādhaṁ sādhayiṣyate? iti |  \
 \
[37] eṣa cāśeṣāṇām eṣāṁ svāpara-paryāya-jñātitayā svābhedena vijñāyamānānām etad abhijñāya, kāruṇya-jāta-yantraṇayā śīghratā-paratantratayā cintitavān— \
 \
[38] aho, ete ca te te mama parama-svajanā, mayi pāramaiśvaryaṁ paryālocya sarvato’py asambhavaṁ mad-vaibhavam anubhavitum icchanti, kintu nānubhavanti yata eva loka-pāla-vaibhava-mātraṁ camatkāra-pātraṁ kurvanti | tādṛśaṁ tad vaibhavaṁ punar eṣāṁ svagati-mayam eva | tat tu tan-mayam api yan nānubhavanti, tat khalv avidyā-kāma-karma-nirmitoccāvaca-gatimati jagati viracitam avatāram anu sarva-sādhāraṇaṁ-manyatayā buddhi-bādhāta eva | sā caiṣām, 


    iti nandādayo gopāḥ kṛṣṇa-rāma-kathāṁ mudā | 


    kurvanto ramamāṇāś ca nāvindan bhava-vedanām || [bhā.pu. 10.11.58]


    kṛṣṇe’rpitātma-suhṛd-artha-kalatra-kāmāḥ [bhā.pu. 10.16.10] iti |  \
 \
kṛṣṇe kamala-patrākṣe sannyastākhila-rādhasaḥ [bhā.pu. 10.65.6] iti |  \


[39] tathā ca—

_eṣāṁ ghoṣa-nivāsinām uta bhavān kiṁ devarāteti naś _

_ceto viśva-phalāt phalaṁ tvad-aparaṁ kutrāpy ayan muhyati | _

_sad-veṣād iva pūtanāpi sa-kulā tvām eva devāpitā _

_yad-dhāmārtha-suhṛt-priyātma-tanaya-prāṇāśayās tvat-kṛte || [10.14.35] _

ity ādibhiḥ pramita-sarvopari-mad-vaśīkāri-prema-mahimnāṁ yadyapi nāvidyādi-mayī, tathāpy eṣām anya-sādhāraṇaṁ-manyatām asahamāno’haṁ madīya-prema-sandoha-maya-mohābhilāṣa-lālanā-jālataḥ sañjāyamānām apy etāṁ tan-mayīm eva manye |  \
 \
[40] vastutas tu tādṛśa-premarṇenānādi-kalpata evānyebhyaḥ prattānavakāśām uttamarṇatāṁ gatānām apy eṣāṁ mayy arpita-sarvārthānāṁ gatir eva mama gatis, tad-anugatam eva ca mama paramaṁ vaibhavam, na punar ataḥ param api paraṁ sambhavati |  \
 \
[41] tad evaṁ jalāvitur vaibhavād api pitur mama yaś camatkāraḥ, sa tu māṁ duḥkhākaroti | tasmād eteṣāṁ yathā mayi premāveśas tathā naiteṣu mameti tad-anusandhānavatā mayā tad etad eṣām eva vaibhavam eteṣām eva śubhānudhyāna-maya-yogamāyānubhavataḥ sāmpratam enān anubhāvayāni iti |  \
 \
[42] tad etad vicintanānantaraṁ dinānantare punar ādi-varāha-purāṇa-vācaka-yācaka-vipra-dvārā-pura-dvārāsthānī-sthitika-vicitra-pitrādy-ābhīra-vīra-pariṣadaṁ prati-kārtika-varti-pūrṇimā-snānam akrūrābhīṣṭa-prade brahma-hrade tūrṇam eva pūrṇa-tat-phalatāṁ sādhayati ity avadhārayan, sāratayā dhārayaṁs tat-prātaḥ sarvāṁs tān dāyādādīn ādāya satrā tatrāgatavān |  \
 \
[43] āgatya ca sarveṇa saha tatra nimajjya, tam utsṛjya, tīram āsajya, prakṛtitaḥ paratayā sac-cid-ānanda-ghanaṁ parama-svarūpa-rūpa-rasa-gandha-sparśa-śabdatayātmārāmāṇām apy alabhya-ghanaṁ gopānāṁ sva-niketam etaṁ golokam āvaraka-śaktim apākṛtya vyaktīkṛtavān |

 \
[44] tiraskariṇīṁ nirākṛtya vicitraṁ divya-citram iva yaṁ khalv asya narākṛti-para-brahmaṇaḥ sva-lokatayā brahmaṇo loka ity ācakṣate | \
 \
[45] yatra kila sveṣām eva madhyam adhyāsitaṁ nija-kula-tilaka-kṛṣṇākāratayā paricitaṁ kṛta-janmādi-gokula-līlā-stuti-śruti-sākṣikatayātiniścitaṁ tam etaṁ sa-lokam ālokayan vraja-lokaḥ sarva-śokaṁ vyatītya, vismayānanda-sandohataḥ pratikṣaṇam eva sukha-saṁroham avāpa |  \
 \
[46] tad evaṁ vyajya rajyan-manasas tān vraja-lokān golokataḥ sa daiteyārir daiteyapīḍanādi-krīḍāṁ pūrayituṁ punar vyavadhāpitavāṁś ca |  \
 \
[47] atha kathakaḥ samāpanam āha—

_īdṛg vrajeśa putras te jita-lokeśa-lokakaḥ | _

_yas tvāṁ ca tava lokaṁ ca lokam etam alokayat ||13|| [anuṣṭubh] _

_adhi goloke gopāḥ svayam adhi gopeṣu golokaḥ | _

_iti kalayan vanamālī yas taṁ vyānañja taṁ naumi ||14|| [upagīti]||  \
_

[48] tad evaṁ prātaḥ-kathāyāṁ prayātāyāṁ vibhāvarī-kathā vibhāti sma | yathā snigdhakaṇṭha uvāca—

_yadā yātaḥ pitrā saha varuṇa-lokaṁ harir asau _

_tadā rādhādīnāṁ sthitir iha mṛṣā kā prathayitā | _

_jaḍānāṁ jāḍyaṁ syād asukha-sukha-buddhis tu sudhiyāṁ _

_na śūnyasya prāptiṁ bhajati paritaḥ kāpi ca daśā ||15|| [śikhariṇī] _

_yadāyāsīt kṛṣṇaḥ kila varuṇa-lokaṁ pitṛ-kṛte _

_tadā śrī-rādhāyāḥ śvasitam amunā sārdham agamat | _

_yadāyāsīt tasmād ayam atha tadā tatra sahasā _

_samāgād ity eṣā param iha kavīnāṁ sukavitā ||16|| [śikhariṇī] _

kiṁ ca—

_āyāte tu vraja-pati-sute pāśi-lokāt tadā kāpy _

_ekā rādhām anu tam anu ca snigdha-bhāvā vidagdhā | _

_autsukyaṁ tad dvayam anu niśi śrāvayantī dvi-niṣṭhaṁ _

_ceto-vṛtter mukham iva tayor añjasā jāyate sma ||17|| [śārdūla]  \
_

[49] tatra śrī-rādhā-niṣṭham, tad yathā—

_yadi māṁ nayasi vidhātar _

_lokāntaram antarā sevām | _

_naya māṁ tan-mukha-suṣamā- _

_sa-sukhāṁ virahān na duḥkhitāṁ tasya ||18|| [udgīti]  \
_

[50] śrī-kṛṣṇa-niṣṭhaṁ yathā—

_ānītāḥ pitṛ-caraṇā vāruṇa-lokāt prananditā lokāḥ | _

_hā rādhā mama śokād bādhā-gīrṇā na jīrṇāsti ||19|| [āryā] _

 \
[51] atra kākvā jīrṇāsty eveti sambhāvyate |  \
 \
[52] tad evaṁ sā tasyāṁ tasminn api rahasi nivedya viśeṣataḥ śrīkṛṣṇam apy upālabdhavatī, yathā—

_rāgaṁ vināsti hṛdayaṁ mādhava tava rocate ca tat tubhyam | _

_iti niyataṁ kanakāṅgī pāṇḍū-bhavati sphuṭaṁ rādhā ||20|| [āryā]  \
_

[53] tataś ca tasya sneha-vaśād deha-dravī-bhāvaṁ vyavasya punaḥ prahasya provāca—

_bhavān guṇī mādhava rādhikāpi sā _

_yenātidūrād api suṣṭhu kṛṣyate | _

_rādhāpi bāḍhaṁ sarasā nijālayād apy _

_evam ārdrīkriyate yayā bhavān ||21|| [upajāti 12]  \
_

[54] madhukaṇṭha uvāca—keyaṁ vṛddhā? yatas tatra nānya-janasya praveśaḥ sambhavatīti pūrvaṁ nirṇītam |  \
 \
[55] snigdhakaṇṭhaḥ sahāsam āha—paurṇamāsy eva nānā-veśena tatra praveśatīti |  \
 \
[56] atha tadārabhya—

_niśīthaṁ niśīthaṁ tadāsau prakarṣād _

_agāsīn muralyeti tathyaṁ mṛṣā na | _

_amūs tu pratīyuḥ sphuṭaṁ marma-bhedī _

_sa vā kaḥ śarair yaś chinatty āśu sarvam ||22|| [bhujaṅgaprayātā] _

_niveśe saṁveśe mathi pathi jane pāthasi vane _

_harir yady apy udyan pratiharitam eva sphuritavān | _

_sphuṭaṁ draṣṭuṁ spraṣṭuṁ tadapi tad-alabdher vidhurajād _

_dadhe rādhā-bādhā tad-anadhigamād apy adhikatām ||23|| [śikhariṇī]||  \
_

[57] atha samāpanam—


    īdṛśas te patiḥ śyāme yat-kāntes tvaṁ parā gatiḥ | 


    atrābhilāṣaḥ śobhā vā kāntir ity adhigamyatām ||24|| [anuṣṭubh]

iti śrī-śrī-gopāla-campūm anu 

varuṇalokāloka-camatkāra-tiraskāraka-golokāvalokanaṁ nāma 

viṁśaṁ pūraṇam

||20||  



(21)



        17. 
athaikaviṁśaṁ pūraṇam


25. 
kumārī-vastra-haraṇa-sukumārī-samasta-karṣaṇam  
[1] tadānīṁ punaḥ snigdhakaṇṭha uvāca—

[2] atha garga-kṛta-vraja-varga-bheda-maya-samayataḥ paścād udbhūtāḥ kāścid anyāś ca dhanyāḥ prabhūtā nānā-kula-prasūtā yā vraja-kumārikāḥ svabhāvataḥ kṛṣṇa-bhāvānusārikās tāsāṁ kaumāra-pāram ārabhya vāsanā varṇanīyā yathā, 


    kumārīṇāṁ tāsāṁ aghajiti patiḥ syād iti rucir 


    yadā jātā tarhi pratipadam upāyākṛta-dhiyām | 


    vidhu-śrīṇāṁ śaśvad bata bahula-pakṣa-sthiti-juṣāṁ 


    tamaskṛd-viśvasminn ahaha kṛśatā nityam ajani ||1|| [śikhariṇī] 

[3] tataś ca tad-artham anurahasaṁ nānā-devatām arthayamānā vyartham iva bhramanti sma | 

[4] prārthanā ceyaṁ—

_vrajeśitroḥ sadma vāsaḥ paraṁ śvasuratānayoḥ | _

_kṛṣṇa eva patir bhūyān mama janmani janmani ||2|| [anuṣṭubh] _

[5] tataś ca kadācit kālindīm anu parasparaṁ vindamānā babhūvuḥ |  

[6] yuktaṁ ca tat, yataḥ—

_ekaṁ padam uddeśyaṁ  _

_bhavati samantād bahūnāṁ cet | _

_vividha-bhuvām api teṣāṁ _

_milanaṁ ghaṭate yathā sa-tīrthānām ||3|| [udgīti]  _

[7] militānāṁ tāsāṁ parasparaṁ hārdam api jātam | tathā hi—

_diśi diśi jātāḥ snigdhā vyatimilitāḥ suṣṭhu bibhrati sneham | _

_medura-mudira-samūhe   muhur api yasmāt tathā dṛṣṭam ||4|| [āryā] _

[8] tatra jāte cāsauhārde hārdam api parasparaṁ vyaktam | yataḥ—

_hnutam apy ekāśrayiṇāṁ _

_hṛdayaṁ vyaktiṁ mitho yāti | _

_tat tu vyatimilitaṁ ced  _

_vada tarhi syāt pidhānaṁ kim? ||5|| [upagīti]  _

[9] tataś ca parasparaṁ hṛd-bāṣpam udgīrṇavatīnāṁ dṛg-bāṣpam api vikīrṇavatīnāṁ tāsāṁ daśānta-daśāvaśāṅgatayā sambhāvyamānānām anukṣaṇaṁ sukhā-kāṅkṣiṇī pārikāṅkṣiṇī-veśa-viśeṣaṁ vindamānā tatra vṛndā gatā | 

[10] sā hy evaṁ purā cintitavatī—rāga eva khalv āsāṁ vrajanāgarasya tasya samāgamāya vāgagocaraśaktibhāg avasīyate | 

[11] rāgaś ca loka-rīti-maya-praṇayata eva jāgarūkatayā garīyān varīvartīti devatāntarārādhanam eva sādhayitavyam, na tu tad-ārādhanam iti | 

[12] athāgamya ca tat-kṛtābhivādana-sva-kṛtābhivadana-vidhau labdha-vidhau sābhidadhāti sma—[13] aham atraiva vane vasantī bhavatīnāṁ bhāvavatīnām avasthāḥ paśyantī dayā-vidīrṇa-hṛdayā samāyātāsmi | tad iyaṁ mama siddhā vidyā sva-karṇānubiddhā vidhīyatām | nātiprayāsa-bhāvitatā ca bhavatīnāṁ bhavitā, kintu māsa-mātram atra śramābhāsaḥ | [14] sā khalu mantra-mayī yogamāyā mayā dayāvatī sādhitāstīti | 

[15] tad evaṁ tāsāṁ karṇa-vivaram anu mantra-varṇān nidhivan nidhāya tad-vidhim api sa-vidhim abhidhāya mudāntar-hitavatī sāntarhitavatī | tataś ca tās tad-upadeśa-lagnāḥ parama-sukha-magnā babhūvuḥ | yataḥ—


    nityaṁ tāvad analpa-rāga-mahimā sarvaṁ sahāyīyati


    prāpnoty eṣa tu yogya-kalpam atha ced dhatte sad-ullāsitām | 


    tasmiṁs tādṛg abhūd guruḥ svayam asau śaktiḥ parā vaiṣṇavī 


    pūjyā mantra-varaś ca vāñchita-dharas tāsām itaḥ kiṁ sukham? ||6|| [śārdūla]

[16] ata evāmūr viśramya mārgaśīrṣīya-śirṣāyāmāṇatā-labhya-pratipadam ārabhya saṁgatya vratam ārabdhavatyaḥ | yatrāruṇa-kṛtāruṇa-guṇa-prasaram avasaram anu parasparaṁ gṛha-visarataḥ samākāraṇāparā vyatibaddha-karā yamunā-gamana-tat-parā gāna-parāyaṇā babhūvuḥ; yatra paraspara-parīhāsa-prāyatayā nijābhiprāyaṁ vyañjayāmāsuḥ | yathā—


    tvām upayantā sakhi vanamālī | 


    sakala-śubhākara-vara-guṇa-śālī ||dhru || 


    yatra vraja-patir ita-rucir ucitām 


    vārtāṁ cālayitā sukha-sacitām ||a||


    śrutvā tat tava mātara-pitarau 


    sukham ayitārau kṛta-dhana-vitarau | 


    harir api mudam iha hṛdi gopayitā 


    sakhibhir narmaṇi yaḥ kopayitā ||b||


    gaṇaka-nidiṣṭa-tare sudināhe 


    veśaṁ dhāsyati sa nijavivāhe |


    nīla-rucī-cita-gaura-dukūlam  


    ghana-capalābhirucām iva mūlam ||c||


    antara-vasanaga-kañcuka-pītaṁ


    citra-pracchada-ruci-parivītam |


    mukuṭa-kirīṭa-tirīṭa-virājam


    alakāvali-maṇi-citraka-bhājam ||d||


     


    kuṇḍala-maṇḍita-gaṇḍa-vibhāgam


    tāmbūla-cchavi-jid-adhara-surāgam |


    adharāvṛtaye kara-dhṛta-celam


    graiveyakam anukṛta-maṇi-melam ||e|| 


    sāṅgada-kaṅkaṇa-mudrika-hastam 


    āvāpaka-dhṛti-valayita-śastam | 


    hāravalita-hṛdi dhṛta-maṇi-rājam  


    vanamālādika-mālya-samājam ||f||


    maṇimaya-śṛṅkhala-lasad-avalagnam 


    caraṇa-vibhūṣaṇa-gaṇa-ruci-magnam |


    veṣe cāsminn etad apūrvam  


    yat tu na dṛṣṭaṁ kvacana ca pūrvam ||g||


     


    aṅgaṁ bhūṣaṇam api kila sarvam


    sarvābharaṇaṁ svayam iti garvam |


    atha maṇi-śakaṭādhiṣṭhitam etam  


    kalayiṣyanti suhṛdbhir upetam ||h||


    taṁ janyānāṁ śakaṭa-parītam  


    kusumair varṣiṣyanti sagītam | 


    śakaṭa-dhvani-yuta-vādya-śatena  


    mudam āpsyati sa svayam api tena ||i||


    tad-dhvani-kalanāt tava sakhi cittam 


    dhṛtam api yatnād bhavitā bhittam | 


    sa yadā gantā dvāra-sadeśam 


    sakhi visṛjeḥ sukha-mūrcchā-veśam ||j||


    tam upavrajitā sā tava goṣṭhī  strī


    tatir api gāsyati bimboṣṭhī |


    upayānaṁ tad-vādya-vitānam  


    gāli-prāyaṁ tad api ca gānam ||k||


    sārātrika-nirmañchana-dṛṣṭiṁ


    kartāras te sa-kusuma-vṛṣṭim |


    maṇḍapa-varam upanīte śyāme  


    sukha-sammardo bhavitā rāme ||l||


    gopendrādika-gaṇa-pūjām anu  


    narma-kutūhalam udayed varatanu |


    pūrvaṁ vidhim api kṛtvā sadvidhi  


    āneṣyanti tvām iha sahanidhi ||m||


    varapuratas tvāṁ śithilitagātrīm  


    sthāpayitāraḥ priyaratipātrīm |


    tātas tava karam atha dadhad abalam  


    grāhayitā varakaram anu sajalam ||n||


    tatra ca bhavatī sumukhi sukhena  


    kim bhaviteti jñātā kena? |


    kiṁ bahunā, tava karasaṁyamanam  


    kṛtam iva paśyāmy amunā kamanam ||o||7|| iti | [mātrāsamakā] 

[17] tad evaṁ yamunāṁ prāpya drutam eva gānaṁ samāpya velāyāṁ bālya-cāpalyena kalye projjhita-celā eva mithaḥ kṛta-melā velāyāṁ nimajjanti sma | nimajjya ca—kauṣeyatayā kṣālanāṁ vināpi na pariheyam iti tad eva celaṁ paridhāya sevyāyā devyāḥ saikatām arcām arcitāṁ vidhāya mantram anusandhāya dhāma samāyānti sma |  

[18] tad evaṁ tāvan māsaṁ yāvad vidhāya tat-pūraka-dinaṁ vratasyāpi pūrakaṁ jātam iti paramānanda-pūraṇataḥ sūrajā-pūram anu dūranirjanatā-jāta-nirvrīḍatayā kṣaṇam akrīḍan | 

[19] tad evaṁ pūrva-pūrvaṁ jānan vraja-rāja-nandanas tuṣṭa-manāḥ kumāra-catuṣṭayam anuvidhaṁ vidhāya tatra prasthāya guptam upta-cittatayā tāḥ paśyati sma | 

[20] ye khalu dāma-sudāma-vasudāma-kiṅkiṇi-saṁjñās tasya prajñāhaṅkāra-citta-manasāṁ bahiḥ-prakāśatayā labdha-samajñās tantra-vijñātṛbhir vijñāyante, ta ete hi kumārā jāta-catuḥ-pañca-varṣāḥ paraspara-savayaskatā-dhṛta-harṣāḥ kṛṣṇād anudinam āsādita-prema-varṣāś calanārambhata eva—kutra yāmaḥ? iti pṛcchanta eva gacchantaḥ kṛta-tat-saṅgam āgacchanti sma | tad evaṁ—


    saṅge vidhāya caturaś caturaḥ kumārān  


    āgamya tatra kara-vārita-tat-prahāsaḥ | 


    namrībhavann alam alakṣitatāṁ prapadya 


    sadyas tad-aṁśuka-cayaṁ sa harir jahāra ||8|| [vasantatilakā] 

_hṛtvā sa satvara-kadamba-nagādhiroha- _

_pūrvaṁ sa-ḍimbha-nikaraḥ sphuṭam ujjahāsa | _

_śrutvā prahāsam atha gopa-kumārikāṇāṁ  _

_vargaḥ samaṁ sabhayam ūrdhvita-dṛṣṭir āsīt ||9|| [vasanta] _

_gambhīra-svara-saṅgataṁ tad-itarānudbhāvya-bhavya-śriyaṁ _

_hāsaṁ taṁ paricitya bālya-valitās tāḥ prekṣya cānyo’nyataḥ | _

_vastrāṇy apy anabhīkṣya tatra vidhṛtāny uccaṁ tu vakṣaḥ-sthalaṁ _

_kṛtvā nīcam udakta-vaktram udake nyak-cakrire padminīḥ |10||_

_ [śārdūla-vikrīḍitam] _

_atalina-nalina-vanānāṁ bhramam iha cakrur mukhāni tāsāṁ na | _

_hemante tad-ayogāt kintu nyak-kāram evātra ||11|| [āryā]  _

tataś ca, 

_kṣaṇam adhi jala-madhyaṁ tasthur ānamra-netrāḥ _

_punar udayati śīte’drākṣur etāḥ kadambam | _

_api harir adhiśākhaṁ gupta-mūrtiḥ purāsīt _

_punar avṛtim ayāsīc cātma-lakṣāya tābhiḥ ||12|| [mālinī] _

_tāsāṁ jalastha-vapuṣāṁ vadaneṣu kṛṣṇa- _

_syārūḍha-nīpaka-taroḥ sahasā dṛg-antaḥ | _

_padmeṣu padmapa-kalām adadhād amuṣmin _

_yāsāṁ ca nīrabhṛti cātakarītim āpa ||13|| [vasantatilakā] _

tataś ca—

_uccakair jahasur bālāś cukruśus tatra bālikāḥ | _

_ūcuś cedaṁ tu vaḥ kṛtyaṁ vrajādṛtyaṁ bhaviṣyati ||14|| [anu] _

[21] atha kṛṣṇena muhur api śikṣitā bālāḥ procuḥ | 

[22] tatra prathamaṁ, yathā—

_kṛtyaṁ vā kim akṛtyaṁ vā na vidmo vayam aṇv api | _

_śikṣārthaṁ kintu vaḥ prāptā vīkṣyājñāsiṣma tat punaḥ ||15|| [anuṣṭubh] _

[23] atha sarvāḥ salajjaṁ parasparam īkṣitvā punar ūcuḥ—

_yaḥ kaścic chikṣakas tasmād bhavadbhiḥ suṣṭhu śikṣitam | _

_abhyasyatha vraje tac ca sva-guror māna-vṛddhaye ||16|| [anuṣṭubh] _

[24] punas tac-chikṣitā ḍimbhāḥ procuḥ—

_kimartho’yam upālambhas tan na vidmas tu kiñcana | _

_bhavatyo jala-cāriṇyo vayaṁ vṛkṣāgra-gāminaḥ ||17|| [anu] _

[25] tā ūcuḥ—

_vikrāntir luṇṭhatāṁ yogyā yad vaḥ śākhāgragāmitā | _

_dīnatā luṇṭhitānāṁ syād yan naḥ salilagāhitā ||18|| [anu] _

[26] atha śrī-kṛṣṇaḥ svayam eva sa-kopa-vismayam iva vakti sma—kiṁ luṇṭhitaṁ bhavatīnām?

[27] tā ūcuḥ—aho bata! katham asmākam asaṅkhyatayā duḥsaṁvaram ambaraṁ saṁvaraṇam āpadyate?

[28] śrī-kṛṣṇa uvāca—bhavatīnām ambarāvaraṇatā vidyata eva, tad ambaraṁ vā katham apahāreṇa saṁvalanam avalambatām?

[29] tā ūcuḥ—

_ambaram apy ambaratām  āsādayituṁ tavāsti sāmarthyam | _

_iha dāmodara cauryaṁ kiyad iva śauryaṁ samarpayatu? ||19|| [āryā] _

[30] atha kṛṣṇaḥ sa-smayam āha sma—na nagnā etāḥ pāthasi magnāḥ | tad idaṁ tu mayā parihasitam eva | dṛṣṭaṁ bhavadbhir duṣṭhu-prakṛtīnām ākṛti-mātra-suṣṭhutā-yutānām āsām anuṣṭhitam; yan madīyāny eva śastāni vastrāṇi vihārataḥ samasta-vyastatayā yatra tatra visrastāni | tāny etā daridrāṇāṁ kanyāḥ sphuṭam anyāyatayā paricitya ca vicitya paridadhānā, mādṛśas tu dṛśaḥ sakāśād gopanaṁ kāmayamānā bāḍhaṁ jalam evāvagāḍhāḥ | yāni khalv atisvacchānāṁ tigma-cchavi-kanyā-jalānām antar apracchannāny eva lakṣyante, yāny eva cāsāṁ jala-magna-pratyaṅga-lagnāni svarṇa-savarṇa-varṇāni varṇā iva nirvarṇyante | tasmāt plavanta eva bhavantaḥ pratyekam etāḥ kara-gṛhīta-karāḥ samānayantām |

[31] tad etad avadhārya tīra-paryantam avatīrya sambhrama-pratīkṣitālpa-kālān kṛṣṇājñā-pālān bālān amūḥ pratyūcuḥ—[32] kathaṁ stambham avalambadhve? niḥśaṅkam eva saṅkrāmata |

[33] sakhīḥ prati ca prāvocan—atraivānīya pānīya-vāsa-sukhaṁ luṇṭhākān etān ākuṇṭham āsādayata |

[34] atha tān prati ca—


    āhara-vasanām āhara-  vanitāṁ yasmāt kriyāṁ sadādhīdhve | 


    kātyāyanī-prasādāt  tam api vikarṣāma toyāntaḥ ||20|| [āryā] 

[35] atha tad etac chrutavanta eva drutavantaḥ skhalanta iva nīpa-tarv-antam āsadya sadyas tam eva tarum āruruhuḥ | 

[36] kṛṣṇas tu sa-hāsaṁ spaṣṭam idam abhyacaṣṭe—aho, śubhaṁyūyamānānām āsām ahaṁyutā bhavatīnāṁ bhavatu, paśyāmas tatra-bhavatīṣu devatā-prabhāvam | yāvad eva tad etam udavāsam urīkṛtya bhavatyas tiṣṭhanti, tāvad vayam api dhṛta-niṣṭhās taror upariṣṭād eva nabho-vāsam urarīkṛtya tiṣṭhāma |

[37] atha tatra tad-uttaram urarī-kurvatyaḥ sarvāḥ saśleṣam ātma-hṛd-gatam udgamayāmāsuḥ—


    na nādeya-bhayaṁ tasya tarau yasya bhavet sthitiḥ | 


    pātra-sātkṛta-gātrāṇāṁ pṛcchyā nādeyatā punaḥ ||21|| [anuṣṭubh] 

[38] tataś ca tan-mukha-tuṣāra-karatas tuṣāra-kara-taraṅga-nikarataś ca kampamānāḥ sa-narmānukampam amūr ayam uvāca—

[39] aho, hima-śratha-ślathāṅga-sandhayaḥ parama-durbalāḥ ! sarvābhir evārvāg āgamyatām |

[40] tās tu bhrū-bhaṅga-saṅgatam ūcuḥ—punaḥ kim artham āgamayitum arthayase?

[41] kṛṣṇa uvāca—vanadevatayā hṛtaṁ mayā tu prasahya tasyāḥ samāhṛtaṁ vāsaḥ samāsādyatām |

[42] tā ūcuḥ—kim ataḥ śeṣam anveṣāmaḥ?

[43] tad etad uktvāntar-vāriṇa eva prasārita-karāḥ kiñcid abhyānañcuḥ | kṛṣṇas tu sāṅguli-vyaṅgam uvāca—aye śata-patra-patra-netrāḥ ! savidhe’trāgamyatām |

[44] tā ūcuḥ—tavaitad ehīhaṁ karma katham iva?

[45] kṛṣṇa uvāca—mama dṛṣṭir visṛṣṭiś ca viśiṣṭatām āpnoti' iti | 

[46] tā ūcuḥ—tarhi kim arhitaṁ bhavet?

[47] kṛṣṇa uvāca—grahaṇātivṛttir vastra-parivṛttiś ca na syāt |

[48] tāś ca parasparam ūcuḥ—aho mugdhāḥ! vañcayitum eveyaṁ prapañcanā |

[49] kṛṣṇas tu tāḥ sandarśya jihvāṁ sandaśya babhāṣe—satyam evedaṁ bravīmi, nāsatyam |

[50] tāḥ punaḥ pratyūham ūhamānā vyatyūcuḥ—aho, mūḍha-buddhayaḥ ! suvyaktāntar-nigūḍha-hāsaḥ parīhāsa evāyam asya |

[51] kṛṣṇas tu gūḍham api smitam agūḍha | samūḍha-priya-vadyatayāpy avādīt—hanta, nahi nahi, yasmād vrata-kṛśatayā bhṛśa-dayā-viṣayā eva yūyam, na tu dūyamānatām arhatha |

[52] tā ūcuḥ—


    spṛhayāluś cānya-vastraṁ gṛhayāluś ca yaḥ sa tu | 


    śītaluṣu dayāluś ced āścaryātiśayālutā ||22|| [anuṣṭubh] 

[53] bhavatu | visrabdhaṁ vadata, kadā satyaṁ vaktum ārabdhaṁ tatra-bhavadbhiḥ?

[54] kṛṣṇa uvāca—kadāpi nānṛtaṁ vacasi kṛtavān asmi |

[55] tā ūcuḥ—kaḥ kathayati?

[56] kṛṣṇa sa-hāsam uvāca—aho, kūṭakūṭaṁ ghaṭayamānāḥ! yady anyathā manyadhve, parama-dharma-parān etān eva sametān pṛcchata?

[57] tā sahāsam ūcuḥ—satyam ete bhavataḥ prāpta-marmāṇaḥ sa-dharmāṇaś ca dṛśyante |

[58] kṛṣṇa uvāca—hanta, muṣṭi-sambadhya-madhyamāḥ, pratītim atītha cet pratyakṣata eva lakṣyatām | sarvābhir evāgamya na vā sarvān atirekayā kayācid ekayāpi |

tataś ca—


    tasya tat kṣvelitaṁ śrutvā 


    bālāḥ prema-pariplutāḥ | 


    vrīḍitāḥ prekṣya cānyo’nyaṁ 


    jāta-hāsā na niryayuḥ ||23|| [bhā.pu. 10.22.12] iti |


    tīre gantuṁ lajjā sthātuṁ 


    nīre ca śītam ity ubhayam | 


    samajani jāḍyaṁ yugapat tad 


    imās tatraiva kiñcid abruvata ||24|| [anu] 


    vraja-nṛpa-kula-ratna tvaṁ vraja-prīti-śālī 


    vraja-jana-mahanīyaś cāsi yācāmahe tat | 


    vayam atitara-śīta-vyagratā-grasta-cittā 


    vitara vitara vāsaś cānayaṁ mā ca kārṣīḥ ||25|| [mālinī] 

[59] kṛṣṇa uvāca—mamānayaṁ ko vā nayana-viṣayaḥ kṛtaḥ? pratyuta sat-kula-prabhavatīnāṁ bhavatīnāṁ vana-devatāhṛta-vastrāṇāṁ sāhāyyam eva kāryam iti tathā mayārabdham asti | na tu bhavatīnāṁ cela-cela-pracaye mādṛśām abhilāṣa-melaḥ sambhavati | tasmād asmat-paritoṣa-poṣaṇāya yadi kiñcid api dattha, tadā tan-madād eva devatā-virodham apy anurodha-viṣayī-kurmaḥ |

[60] atha tad etad evam avadhāritavatyaḥ kātyāyanī-vratavatyas tad etan manasi vicāritavyaḥ—hanta, yad asmābhir manasi rañjitaṁ, tad evāyaṁ vyañjitaṁ kartuṁ prayatate | tasmād asmākam ayam eva samayaḥ | kintu kim api lakṣyam evātra lakṣyam, tad api svata eva labdham yat pṛthu-śīta-bhītatādikam atra prakaṭam eva ghaṭate |

[61] atha taṁ prāhuḥ—hā, hā, drutam anena haimanena pavanena śīta-parītatayā jīvana-viparītatāṁ vayam āyātāḥ, tasmān marma-bhedakaṁ narma vṛthā mā kṛthāḥ, kintu vastram eva sevaya | yad vā vāñchasi, tat tu lāñchanam aṅgīkṛtyāpi kariṣyāmaḥ |

[62] kṛṣṇaḥ sa-smitam uvāca—hanta, yadi madiṣṭaṁ dāsyatha, tarhi dāsyam eva svīkuruta |

[63] atha tāś cintayāmāsuḥ—hanta, sahasā marma-sparśe karmaṭhatām eva labdhavān asau | bhavatu, vayam api narmāśritya tad eva śarmāṅgī-kurmaḥ |

[64] spaṣṭaṁ ca procuḥ—śyāmsundara te dāsyaḥ [bhā.pu. 10.22.15] 

[65] kṛṣṇaś ca sa-smitam āha sma—tatra ca yan mamoditam, tad anumoditaṁ purataḥ kuruta |

[66] atha tāḥ parasparam ālocana-pūrvaṁ nikocita-locanam ūcuḥ—bhavatu, karavāma tavoditam iti | 

[67] tad evam api kṛṣṇe sa-tṛṣṇe’pi tuṣṇīm eva sthite punar ūcuḥ—dehi vāsāṁsi dharmajña iti | 

[68] atra cānyathā nijāṅgīkāra-sabhaṅgī-bhāvād dharma eva marma-bādhāyāṁ nātmānaṁ saṁvarmayed iti bhāvaḥ |  

[69] tathāpi tathā sthite tasmin kautuka-nigūḍha-smite punar ūcuḥ—no ced rājñe bruvāmahe' iti | 

[70] atra ca bhaya-nirmuktam imaṁ tad-yukta-mātram ācaritum uktam idaṁ na tu vastutaḥ | 

[71] tad eṣa vyāja-padena rāja-padena yaṁ viśeṣam abudhyate, tam eva budhyatāṁ nāma nikāmam ity abhiprāyaḥ | 

[72] kṛṣṇaś ca tad-upayuktam uktavān—aho, kadā dāsyo bhaviṣyatha? kadā vā mayoditaṁ kariṣyatha? tat tu nopalabhāmahe | yadi vettham satyam eva, tadā gaty-antaram antarā, jalād utthāya sarva-sampad utthāya smitena sametam eva sameta, na tu sūkṣmayāpi rukṣatayā | na cen, mithyā-saṅkalpa-jalpānāṁ tata evādharma-marma-kalpānāṁ sāhāyyam asmābhiḥ kathaṁ vā prathanīyam?

[73] tathāpi tāsām anutthānam uṭṭaṅkya kaṭhinatā-ghaṭitam ācaṣṭe—na vayaṁ vṛthā kṛtāśānāṁ kanyā-pāśānāṁ vaḥ sambandham anurundhmahe | kintu—


    idaṁ ca me dayālutvam eva budhyadhvam añjasā | 


    no cen nāhaṁ pradāsye kiṁ kruddho rājā kariṣyati? ||26|| [anuṣṭubh] 

[74] atra ca rāja-padaṁ vyājāya vyājahāra | tataś ca maunaṁ pratilabhya tāsāṁ bhayam upalabhya, tena karuṇa-sabhya-śiromaṇinā pratyayam ācarya, kathañcit pratyaye cācarite śītārtatā-nirvarti-vārtatām āhartuṁ vrīḍā-niviḍa-jaḍa-vapuṣo’pi jaḍād utterur iti vārtayanti | tad yadi tathā syāt tadā vastutas tu tat-kāraṇam idam astu—


    prārthyaṁ cet phalati tadā bhajema 


    dehaṁ no cen no’ti samayasya yaiva sīmā | 


    tāsāṁ sā yadi viphalā kva tarhi lajjā 


    nirvastrā gati-vidhaye himaṁ tu lakṣyam ||28|| [praharṣiṇī] 

[75] tad evaṁ kathañcid udakād uktāś ca tā na vyaktāvayavā jātāḥ | kintu—


    hasta-pallava-kṛtāgra-vastrikāḥ 


    keśa-vistṛti-dhṛtāparāmbarāḥ | 


    ādi-niṣṭhita-kaniṣṭha-dārikāḥ 


    kubjikāvad amilan kumārikāḥ ||29|| [rathoddhatā] 

[76] tataś ca—paśya kṛṣṇa, paśya sarvatas trastā etā loptrāṇi vastrāṇi pāthasy eva srastāni vidhāyāgatā iti saṁlapya prabala-hāsaṁ valgati bāla-varge, haris tv idaṁ bhāvitavān atīva dayām ayāmāsa | yathā—


    śaśadhara-tanvā tulanām āhata-lakṣaṇatayā yayur yad api | 


    tad api ca tāṁ sahasāmūr āhata-lakṣaṇatayā jigyuḥ ||29|| [āryā] 


    etāḥ sat-kula-sambhavā varam aho vāñchanti dehavyayam


    na vrīḍākṣayam evam apy atha daśām etāṁ gatā mat-puraḥ | 


    bījaṁ cātra parantu mad-vimukhatāśaṅkā tataḥ kuṇṭhatām 


    utkaṇṭhā kiratī viloṭhayati mām āsāṁ nijāśarmaṇi ||30|| [śārdūla] 

[77] tathāpy āsāṁ suṣṭhu tan-niṣṭhāṁ niṣṭaṅkayituṁ paṅka-darśinaṁ mano-ratha-sparśinaṁ parihāsam apy atīva spaṣṭayituṁ cittam idam utkaṇṭhate | yadā gatā api saṅkocāvagāhataḥ parasparam āhata-prakāśāvayavā eva tiṣṭhanti iti | 

[78] prakāśayann uvāca—are re, capalāḥ, kathaṁ bhavanto hasanti? etāḥ khalu nagnikā eva kathaṁ nagnikā-bhāve doṣam arhanti?iti | 

[79] atha punar vastra-kadambaṁ kadamba-skandha-sandhi-viśeṣe sa-pratyāhāraṁ tat-pratyakṣa-saṁvalitatayā sandhāya prema-bandhāya sa-smitaṁ tāḥ praty evam āha sma—[80] dāsyāṅgīkāra-kāraṇāt pradāsyāmy eva tāny etāni vastrāṇi | kintu pūrvam aśakya-nirṇayaḥ, samprati tu nirvarṇya nirṇītaḥ, so’yaṁ sad-guruto yajata-namatāṁ prāptavatīnāṁ bhavatīnāṁ durnayaḥ sapadi māṁ vivarṇayan vartate | tad etad avadhāryatāṁ bhavatībhiḥ—


    śambaraṁ praviviśe bimbādharaṁ 


    yat tad eva jaladevahelanam | 


    chidram āvaritum atra tadvrate 


    śīrṣabhākkarayugaṁ sa namyatām ||31|| [rathoddhatā] 

[81] tās tu tatra sāpatrapa-cittāś ca parama-bhīti-bhittās tathākāryatayāvadhārya paśyata ke’pi śabdāyante iti bālānāṁ dṛṣṭīḥ pratārya patir eva devatā iti vicārya sa-parihāsa-vilāsa-vyājatas tam eva namaścakruḥ—svāmin, namas tubhyam iti | 

[82] tataś ca kṛṣṇaḥ sa-kautuka-tṛṣṇayā tāsāṁ prati pratīkaṁ sandṛśya, snigdhatāṁ vidagdhatām api parāmṛśya, labdha-prasāda-melaḥ khelā-valitaṁ celāni yathāsvam arpayāmāsa | yatra ca—dṛṣṭi-patha-sevanād eva bhavatīnāṁ puṣṭi-dīrghatādikaṁ mama muṣṭi-gataṁ jātaṁ, katham anyathā samarpaṇaṁ kuryām? ity evaṁ tuṣṭiṁ dadānaḥ sva-vicakṣaṇatāṁ lakṣayāmāsa | kintu—


    prātikūlya-vacanaṁ ca sauhṛdād 


    ānukūlyam abhigamya śarmadam | 


    paśya vastra-haraṇādinā hariḥ 


    pratyuta pramadayām babhūva tāḥ ||32|| [rathoddhatā] 

[83] tataś ca vṛkṣād avatīrṇavati tasmin, 


    lajjā-saṁvaraṇārtham asaṁvara-madhur bālā bhṛśaṁ lajjitās 


    tarhi svāṅga-vṛtiṁ dadhur muhur aho vyaktāntaraṅgārati | 


    kṛṣṇād alpa-vivṛtta-vaktra-kamalās tasthur dṛgantaḥ punas 


    tatrāgād vraja-subhruvām ahaha bhoḥ kāmasya vāmā gatiḥ ||33|| [śārdūla]

tataś ca—


    bhṛṅga-śreṇya ivāmbhojaṁ rasa-pūrṇaṁ kumārikāḥ |


    bhartṛ-kāmās tadā kṛṣṇaṁ varītuṁ paritaḥ sthitāḥ ||35|| [anuṣṭubh] 

[84] atha teṣu cākarāleṣu bāleṣu—cala cala kiṁvā karaṇīyam atra? iti kara-dvayaṁ vasanādi-parikara-cayaṁ cākṛṣya hṛṣyatsu vitaraṇīyaṁ varam ambara-hāritāhārī hariḥ svam anusaṁhitavān | tataś ca—


    tāsāṁ vijñāya gopālaḥ sva-kara-sparśa-kāmyayā | 


    dhṛta-vratānāṁ saṅkalpaṁ kalpayāmāsa siddhidam ||36|| [anuṣṭubh]

yathā—


    svasyārthaḥ sa tu yad vibhāti parataḥ svīyaṁ samārādhanaṁ


    mayy āviṣṭa-manās tv anādaram athācaryātra mā bādhayati | 


    tatrādye svayam asmi śaśvad upamā yūyaṁ dvitīye tataḥ 


    saṁkalpo nirupadhir eṣa bhavatīṣv evātisatyo mataḥ ||37|| [śārdūla] 


    sarpir-bhṛṣṭam āguḍa-kvathitatām āptāś ca dhānā yathā 


    vasyante svayam eva bījavad amūs tanvanti nānya-spṛhām | 


    man-mātra-spṛhiṇāṁ madīya-bhajanaṁ no tadvad anya-spṛhaṁ


    kintu syād rasanīyarūpam iti ced yuṣmākam āstāṁ kathā ||38|| [śārdūla]  

[85] tad evam ākarṇinīr vara-varṇinī sadya eva gāndharva-parva sampadyatām ity abhiprāyatayā sāpatrapa-nayanāḥ svīkṛta-maya-samayam apekṣamāṇāḥ prati samardhakatayā samardhakatāṁ gacchan punar accham uvāca, yathā—


    mithaḥ svīkāraḥ syāt pariṇaya-vidhis tat-parikāraḥ 


    pare te te dharmāḥ sa punar udabodhi svayam iha | 


    ato yūyaṁ siddhā vraja-gamanam evādya kuruta 


    kṣapāyāṁ kasyāñcit kila milanam apy āśu bhavitā ||39|| [śikhariṇī] 

[86] tad evaṁ tābhyaḥ pratiśrutavati tasminn adhikam eva tāsām āveśo jātaḥ | yathāha śrī-śukaḥ—


    ity ādiṣṭā bhagavatā labdha-kāmāḥ kumārikāḥ | 


    dhyāyatyas tat-padāmbhojaṁ kṛcchrān nirviviśur vrajam || [bhā.pu. 10.22.28] iti | 

tathā hi—


    akṣibhyāṁ vaktra-bimbād bhuja-yuga-rucibhāṅ madhya-bhāgān nitambād 


    ūrubhyāṁ jānu-yugmāt pada-sarasi-ruha-dvandvam āpur murāreḥ | 


    vrīḍā-namrāḥ sva-dṛgbhyām ahaha mṛga-dṛśas tad-viyuktau tu tat tat paścād 


    dṛṣṭaṁ padaṁ tu pratipadam udabhūd antare lagnam āsām ||40|| [sragdharā]  


    dve cittavāsasī nītvā kumārīṇāṁ paraṁ dade | 


    na pūrvaṁ tu nirākāraṁ gopanīyam atīva saḥ ||41|| [anuṣṭubh] 


    yat tarhy antima-ghasra-pūryam api tā devy-arcanaṁ san-madād 


    vismṛtya vrajam eva jagmur abhavaṁs tenaiva pūrṇa-kriyāḥ | 


    premṇā yasya tu tac ca tac ca laṣitaṁ tasyātha sākṣāt-phalaṁ 


    kṛṣṇāṅgī-kṛti-śarma ced vavalire kiṁ śiṣṭam iṣṭaṁ param? ||42|| [śārdūla] 

[87] madhukaṇṭha uvāca—māsikam iṣṭam anu miṣṭaṁ miṣṭaṁ bhuktavatī devī katham iṣṭa-dānārtham āgamanaṁ muktavatī? 

[88] snigdhakaṇṭha uvāca—


    rāga eva kila siddhi-kṛd āsāṁ  


    nāsmad arcanam iti pratipadya | 


    nāgamad vara-vidhāv iha durgā  


    kintu rāga-viṣayaḥ svayam eva ||43|| [svāgatā] 

[89] madhukaṇṭha uvāca—nūnam etāś ca gargeṇaiva govindād apetāḥ kṛtāḥ | 

[90] snigdhakaṇṭha uvāca—kṛtāḥ, kintu na sākṣāt | 

[91] madhukaṇṭha uvāca—katham iva? 

[92] snigdhakaṇṭha uvāca—yadyapi sādhvī-śiromaṇi-ramaṇīnāṁ rādhādīnāṁ dīnāyamānānām ālocana-saṅkocatas tasya punar vrajāgamanam anu mano na jātaṁ, tathāpi tad-anusandhānaṁ vinā vrata-bandhādi-dvayaṁ na sandhātavyam iti śrī-vraja-pati-jampatyoḥ kṛta-nibandhatayā, rādhādīnāṁ vadhūnām ābhād utpanna-manaskāra-pratibandhatayā ca tāḥ parasparayā parākṛtāḥ | 

[93] madhukaṇṭha uvāca—tarhi tāḥ kumārikāḥ katham āsan? 

[94] snigdhakaṇṭha uvāca—bahiḥ kaumāreṇa rahas tu śrī-hari-pariṇītatā-vyavahāreṇa | 

[95] madhukaṇṭha uvāca—satyaṁ, bālyam eva khalu pūrvāsāṁ bodhasya virodhaṁ kurvāṇam āsīd iti viparīta-rītir jātā | katham iva jñānottarāṇām āsāṁ sā bhavet? iti | 

[96] tad etat kathāṁ prathayitvā kathakaḥ śrī-rādhāṁ bodhayati sma—


    evaṁ balānujātena yad vilambāvalambanam | 


    tad balaṁ balavaj jātaṁ tava saṁvalanaṁ vinā ||44|| [anuṣṭubh] 

[97] yata eva pūrvaṁ stabdhā veṇu-śikṣā ena punar ārabdhā | yatra kathā-viśeṣa-prathanaṁ padya-dvayaṁ sāmprata-līlā-mayam api, śaradu-dāśaye sādhujāta [bhā.pu. 10.31.2] ityādivat tāsāṁ vacasā rasāvahaṁ syād iti tad-dvārā śrī-parīkṣic-chikṣā-guruṇā nikṣiptaṁ, tad yathā—


    yarhy ambujākṣa tava pāda-talaṁ ramāyā 


    datta-kṣaṇaṁ kvacid araṇya-jana-priyasya | 


    asprākṣma tat-prabhṛti nānya-samakṣam añjaḥ 


    sthātuṁ tvayābhiramitā bata pārayāmaḥ || [bhā.pu. 10.29.36] 

iti tāsāṁ rāsa-rajany-ārambhe dainya-saṁvedanaṁ nivedanam | 


    pūrṇāḥ pulindya urugāya-padābja-rāga- 


    śrī-kuṅkumena dayitā-stana-maṇḍitena | 


    tad-darśana-smara-rujas tṛṇa-rūṣitena 


    limpantya ānana-kuceṣu juhus tad-ādhim || [bhā.pu. 10.21.17] 

iti pūrva-varṇita-veṇu-varṇana-mayam | 

[98] tad idaṁ sparśa-dvitayaṁ kānta-yogaja-bhoga-viśeṣam ayaṁ na syāt, rāsa-rajanyāṁ vakṣyamāṇa-kṛṣṇa-pratyākhyānāyukteḥ | rāsārambha eva bhagavān api rantuṁ manaś cakre [bhā.pu. 10.29.1] ity ukteś ca | 

[99] tad evaṁ tvayābhiramitā [bhā.pu. 10.29.36] ity asya tu tat-sparśānantaraṁ tvayā sarvato-bhāvena prayukta-raty-ākhya-bhāvā ity evārthaḥ saṅgacchate | 

[100] tasmād athedaṁ vivriyate | tad evaṁ dīrgha-rātratayā mandatā-pātraṁ hemantārdhena sārdhaṁ śiśiraṁ niśi niśi vaṁśī-śaṁsitam abhyasyati tasmin vasanta āyātaḥ | 

[101] sa ca sārvatrika-cārv-anubhavo’pi vṛndāvane vṛndārakatām avindata, yathā—


    vasantati nidāgho’pi vasantasyātra kiṁ bruve | 


    vasantaṁ yatra govindaṁ sarva-santaḥ sadā viduḥ ||45|| [anuṣṭubh] 

[102] tathāpi hemanta-śiśirāv api tāpad-āpad-āyatanatayā yasya yāsāṁ ca pratibhāsate sma | tathā ca tāsāṁ kṛṣṇa-kṛṣṇa-preyasīnāṁ pratyekaṁ bhāvanā, 


    samāgantā yarhi prathamam ṛtu-rājaḥ sakhi tadā 


    ṛtūnām anyāyaṁ bata kathayitāsmīti laṣitam | 


    tad āstām eṣa prāk para-bhṛta-śilīvaktra-tatibhir 


    vitarjann evāsmān akṛta-vṛjinā dhik praviśati ||46|| [śikhariṇī] 


    dvirepho barbaraḥ proktaḥ para-puṣṭaś ca ceṭakaḥ | 


    tau cāgraṇyau madhor dṛṣṭau yāpyatā kāpy ataḥ kim u? ||47|| [anuṣṭubh] 

kiṁ ca—


    prasūna-nikarāḥ smitaṁ sarasijāni netra-prathāṁ 


    pikāḥ parama-pañcamaṁ madhu-lihāṁ ganāś cumbanam | 


    harer nigamayanti cet kva nu kutaḥ kathaṁ vā gatir 


    bhaved ahaha naḥ samaṁ sapadi mādhavīyair vṛtam ||48|| [pṛthvī] 


    ṛturājaḥ praṇāyyo’yaṁ nyāyyam atra na vidyati | 


    prapalāyya kva vā yāmaḥ śyāmaṁ naḥ sa tu karṣati ||49|| [anuṣṭubh] 


    dhūmāḥ ṣaṭ-caraṇā visarpi-kharatā-sparśā mṛdu-sparśanāj


    jvālāḥ kiṁśuka-sañcayā diśi vidiśy aṅgāra-sārāḥ pikāḥ | 


    bhasmāny atra parāga-puṣpa-paṭalāny agnir madhuś chadmanā 


    hā hā kṛṣṇa-ghanaṁ vinā kathaya ko nistāra-vistārakaḥ? ||50|| [śārdūla] 

[104] atra śrī-kṛṣṇasyāpi bhāvaneyaṁ—


    yadi na bhavati gopa-sundarīṇām 


    ayam atha melayiteti sampratītiḥ | 


    kusuma-śara-śara-praṇetur asya 


    sphuṭam anayatvam ṛtoḥ sahate ko vā? ||51|| [puṣpitāgrā] 

[105] rādhā-mādhavayoś ca yathā—


    rādhā rādhā-padaṁ māsi mādhave vidhutāṁ vidhuḥ | 


    priyā-saṅga-kṛte labdhuṁ paurṇamāsīm avaikṣata ||52|| [anu] 

[106] punaḥ sarvāsām udvego yathā—


    dvijānāṁ kākalī tatra viyoge yāga-sammite | 


    ajani vrajatanvīnāṁ dhāyyevāgni-samindhanī ||53|| [anu] 

[107] atra vṛndayā śikṣitaḥ śukaḥ kaścic chrī-kṛṣṇa-purataḥ prajajalpa—


    sahante śaśino jvālāṁ vāyoḥ kṣveḍaṁ pibanti ca | 


    rādhādayo mahābādhā vaiyagryād vrajanāyaka ||54|| [anu] 

[108] atra ca kasyām api campakalatāyāṁ śrī-rādhayā sva-hastena likhitaṁ padyam idaṁ vṛndā śrī-govindaṁ darśayāmāsa, yathā—


    vṛndāvane tamālas tvam ahaṁ campakavallikā | 


    agayor nau mithaḥ saṅgo vṛndayaiva na cānyathā ||55|| [anu] 

[109] tac ca dṛṣṭvā muhur api nayanābhyāṁ spṛṣṭvā kṛṣṇaḥ sa-tṛṣṇam idam acintayat—[110] hanta, bhadrāṁ padmāṁ nityam āgacchann api bhadrāṁ padmām adyāpi nāgacchann asmi | śyāmalābhā-madhuratām añcann api śyāmalābhilāṣa-vidhuratām añcann asmi | nakhara-vijita-candrāvalīkatām āpnuvann api candrāvalīṁ prati labdha-tṛṣṇatām āpnuvann asmi | 

[111] hanta hanta, yadyapy evam evam, tathāpi krama-prāpta-sulalita-viśākhānvita-rādhatāṁ āvrajann apy alabdha-sulalita-viśākhānvita-rādhatāṁ yadāvrajāmi, tad idaṁ mām atiduḥkhākaroti | tasyā rādhāyā eva nūnam iyaṁ vidagdhatā-nidagdha-buddheḥ paṭīyasī paripāṭī iti | 

[112] atha mādhava-pūrṇimām āsājya, sarvato virajya ca, pūrṇa-śikṣā-vilakṣaṇaṁ-manyamanā mādhavaḥ kiñcana durgamaṁ gahanam avagāhamānaḥ parama-muralī-dhamana-līlayā dhairyam ūnayann, amūḥ pradhūyanati sma; muhuḥ pradharṣayann ākarṣati sma ca, sādhāraṇatayā rādhāpi samāgamiṣyatīti | 

[113] rādhā tu tatra dvitra-praharaṁ citravad evāsīn na punar ākṛṣṭatām avaliṣṭa pūrvam anyeṣām ākarṣaṇe tā iva | 

[114] atha śrī-vanamāli-śāli vṛndāvanam indranīla-kāntibhir valitam iva dṛśā, yamunā-jala-paramāṇubhiḥ paricitam iva tvacā, mṛgamada-parāgaiḥ sa-rāgam iva nasā vicārya, tābhir viveśa | tataś ca—


    ekā dvitrāś catasro yuta-viyutatayā pañcaṣāḥ sapta cāṣṭau 


    paṅktis tad-vṛddhi-saṅkhyā-miti-rahitatamās tatra yātāḥ samantāt | 


    yasmād vyaktiḥ prapannā kalita-muralikāt karṣaṇī nāma vidyā 


    tac-chrī-vaktraṁ nirīkṣya pratihata-matayaḥ śarmalīnā babhūvuḥ ||56|| 

[sragdharā] 

[115] tataḥ sa-maryādāś ca tāḥ sahasā hareḥ samaryādaṁ sajjamānā lajjayā tatrāvahitthām apy avalambamānās tasya caraṇa-spṛṣṭi-prathamakaṁ dṛṣṭi-patham adhitiṣṭhanti sma | tatra ca—


    yadyapi murahara-purataḥ  kiñcana na vyañjitaṁ tābhiḥ | 


    tad api vilakṣaṇam evāprathayad amūṣāṁ vilakṣaṇaṁ bhāvam ||57|| [udgīti] 

[116] tad evaṁ sa ca samātmane tiṣṭhamānā goṣṭha-ramaṇīr nirīkṣya kṣaṇa-katipayaṁ tal-lakṣmī-niṣṭha-manā āsīt | 

[117] paścāt tu rādhikā-sāmānādhikaraṇyaṁ vinā nirjanāraṇyam api saṅgatās tā bhaṅgī-viśeṣād anaṅgī-kurvaṁś cārvaṅgīr āyatyām aṅgīkāra-kāraṇāvadhāraṇāñci kiñcid vyañjanayā rañjayann iva kañja-nayanaḥ punar akṛta-spṛhāya ca gṛhāya prahāpayāmāsa | 

[118] tatra bhaṅgī-viśeṣo yathā—


    mayā svabhāvān muralī nināditā 


    tasmād bhavatyaḥ kila saṅgatā iha | 


    ataḥ parīyur bata cet pare janāḥ 


    śaṅke tataḥ suṣṭhv iti nātra tiṣṭhata ||58|| [upajāti 12] iti |

[119] rañjanā yathā—


    vrajata bata nivṛtya drāg-vrajaṁ nāpratītaṁ 


    kuruta mayi na kiṁ vaḥ prītim apy asmi vedmi | 


    ahaha yadi na vedmi prāṇa-sakhyas tadā sā 


    bhavad-abhimata-siddhiṁ svena śīghraṁ dadhīta ||59|| [mālinī] iti |

[120] yatra tu tāsāṁ—


    nātṛpat karuṇā-dṛṣṭir nātrāpsīt prāpitā śrutiḥ | 


    nātārpsīt prārcchitā nāsā nātarpīd arpitaṁ manaḥ ||60|| [anu] 

[121] tad evaṁ gītaṁ, yarhy ambujākṣa [bhā.pu. 10.29.36] ityādi | 

[122] rādhāyāṁ tu tatra yāma-dvayaṁ cetanā-virāmataḥ prāpta-bādhāyāṁ bandhu-samavāye ca nivṛtta-sarvopāye, tūrṇam eva tad-abhyarṇaṁ pūrṇimā vṛndayā saha vindamānā babhūva | vindamānā ca kaṣṭa-bhāg atispaṣṭam ācaṣṭa—

[123] yadi mad-uṭaja-kuṭajam etām ekākinīṁ yāma-mātrāyāmam avasaraṁ vāsayatha, tadā mayā nātivirāmayā pratikartavyam iti | 

[124] tataś ca sarva-sammatyā katham api jātayā tasyās tatra saṅgatyā sphurad-atyāveśa-maṅgalā madhumaṅgalena śārṅgiṇam ānāyitavatī | ānāyya cāsanādinā sabhājya smita-sphurad-upālambhaṁ sambhāṣate sma—bhavatu, bhavatā yat kṛtaṁ tat kṛtam eva | samprati tatra sampratipattiṁ vidhehi |

[125] kṛṣṇaḥ sa-mandākṣamam uvāca—hanta, kīdṛśaṁ katham iva?

[126] paurṇamāsī uvāca—ārtānām asmākaṁ bahu-vārtā na vārtatvāya vartate, kintu nija-mūrti-sparśatas tasyā mūrtim apasāraya |

[127] kṛṣṇa uvāca—kā sā?

[128] madhumaṅgalaḥ sa-praṇaya-roṣam uvāca—


    antare vasati yasya cañcalā


    jñāyate na jaladena tena cet | 


    vyaktim īṣad api tarhi saṅgatā 


    gopyate kim iti sā muhur muhuḥ? ||61|| [rathoddhatā] 

[129] paurṇamāsī tu smitvā tasya mukhaṁ paśyantī kṛṣṇa-mukhaṁ paśyati sma | 

[130] śrī-kṛṣṇa uvāca—sa eṣa vātulatayā taralaḥ kāmaṁ jalpatu nāma, yad asabhyānām abhyākhyānam eva ca labhyam | bhavatīnām ājñā tu nāvajñātuṁ śakyate, kintu yuktam eva niyujyatām | 

[131] vṛndāha—gokula-kula-pālaka sarva-gokula-kula-vilakṣaṇā lakṣmī-lakṣaṇā sā bhavat-sparśa-parāmarśata eva bahir darśaṁ prāpnoti cet, kā tava hāniḥ? 

[132] hanta, hanta—


    kṛṣṇa ced bata rādhāyām udāsīno bhavān api | 


    udāssva, kim ahaṁ tatra kaṭhora-hṛdayā bruve? ||62|| [anu] 

[133] kṣaṇaṁ vibhāvya punar uvāca—


    sātiśrīr bhavatātyāji śrīvakṣā na bhavāṁs tayā | 


    vayaṁ tu saralā yugme yugmaṁ roddhuṁ na śaknumaḥ ||63|| [anuṣṭubh] 

[134] kṛṣṇas tuṣṇīṁ sthitavān | 

[135] paurṇamāsī uvāca—vraja-jana-vraja-jīvana! vācaṁ-yamatām ācaran katham iva giraṁ mama na saṅgirase?

[136] śrī-kṛṣṇa uvāca—adharma evātra marma-bhedī bhavatīti | 

[137] paurṇamāsī uvāca—adharmaḥ khalu mayā svīkṛta eva, dharmas tu tava vardhatām |

[138] śrī-kṛṣṇa uvāca—sparśanaṁ vinānyad anumanyatām |

[139] vṛndāha—darśanaṁ tāvat kriyatām | tan-mātreṇa siddha-yātre sati parama-guṇa-pātre bhavati katham anyad atha prārthayitāsmahe?

[140] atha—


    dehendriya-mano-buddhi prāṇādīnāṁ priyaṁ priye | 


    tvad-anādara-bhājo me jātaṁ sarvam anādṛtam || 

iti rādhāṁ prati cetasi cintayantaṁ kṛṣṇam antaḥ sa-tṛṣṇam api bahis tūṣṇīkatām eva puṣṇantaṁ, madhumaṅgalaḥ kara-sarasije gṛhītvā kuṭaja-kuñja-gṛham eva nītavān | nītvā ca tat-paryanta-bhuvi vṛndāṁ rakṣitvā bāhyam avagāhya, pūrṇimāṁ saṁvāhya tasminn ante-gurutayā tatrakīyaṁ vṛttaṁ citravad īkṣitavān | 

[141] tatra śrī-vṛndā-vacanaṁ yathā—


    indur indu-bhramaṁ yāti darpaṇaḥ pratibimbatām | 


    mohaṁ padmālayā yatra kṛṣṇa tan-mukham īkṣyatām ||64|| [anuṣṭubh] 

[142] tataś ca samāvṛtājasra-pulakāsratayā sa ca tad āluloke, yathā cādyāpi sakhyo gāyanti—


    tāṁ rahasi gatāṁ kisalaya-śayana-śayānām | 


    harir ālokata nija-muralī-kalakalayā citrita-bhānām ||dhruva||


    yā nija-vadanāmṛta-rucinā tan-mukha-ratnam ajasram | 


    bahalam asisravad iha yad bhātaṁ pratipada-sampatad asram ||b|| 


    yasyā hṛdayaṁ svāntaram anu tat kāyaṁ bhaja dava-kalitam | 


    bahir api taṁ pratibimba-vyājād vyānañjātmani valitam ||c|| 


    yasyāṁ doṣa-trayam iti matibhiḥ prattaṁ kuṅkuma-rāgam | 


    mene muraripur atha sākṣād iva yātaṁ hṛd-gata-rāgam ||d|| 


    yāṁ paśyan sa tu sāttvika-bhāvaṁ dadhad api citta-vikāram | 


    bheje yatra pratikṛti-kṛd api pratikṛtir iti ca vicāram ||e|| 


    sa yayā pratikṛtitābhramam āgād evaṁ bhāvana-śālī | 


    bhāva-parīkṣaṇa-kṛn me kṛtako’py etām indraka-jālī ||f||


    tad api ca yatra spṛhayann atha yām enāṁ mene rādhām | 


    vṛndā yācñāṁ pratyācaṣṭa ca dadhad api duḥkhād bādhām ||g|| 


    sa punar yasyā hetoḥ śocan vyājita-vṛndā-vananam | 


    vidadhe yadd hṛdi nija-pada-pallavam abhito jīvana-jananam ||h||65|| iti | 

[143] kramas tu yathā, tatra tasya ca durnivāraṁ vikāraṁ niśāmya kāmyamānam artham eva vṛndā prārthayāmāsa—śrī-vraja-yuvarāja ! parama-premavatī khalv asau, yataḥ—


    hanta kṛṣṇa tava yauvana-sthitau 


    bhoga-tarṣam anumāya tan-mayam | 


    duḥkham ātmani vikṛṣya santataṁ 


    svīya-śarma vijahāv iyaṁ ramā ||66|| [rathoddhatā] 

[144] tad etad avadhāya bhavān apy etad-arthaṁ veṇu-vādanādikaṁ kurvann evāste, tasmād avadhānaṁ sandhāya samādhīyatām |

[145] śrī-kṛṣṇaḥ sa-gadgadam uvāca—kiṁ kartavyam?

[146] vṛndāha—hastam eva hṛdi vinyastaṁ kuru |

[147] śrī-kṛṣṇa uvāca—tad etad atyanucitam |

[148] vṛndāha—tarhi caraṇam eva tathācara |

[149] śrī-kṛṣṇas tuṣṇīṁ tasthau | 

[150] vṛndā pādayoḥ patantī—hanta, mā vilambam avalambasva iti kāku-vyākulā tayor ekaṁ balad iva tasyā hṛdi saṁvalayāmāsa | 

[151] kṛṣṇaś ca kampa-sampadā padāravindaṁ sandadhad eva vaivaśya-vaśyatāṁ vindati sma | 

[152] tataś ca sañjīvanī-pallava-vinyāsavat tal-lava-sparśata eva cakṣuḥ-puṭa-yugam udghaṭayya tayā sa eva dṛṣṭaḥ |  

[153] tadaiva ca—


    subhruvo muraripoś ca dṛg-dvayaṁ 


    bimba-dambham aviśat parasparam | 


    śobhayā vyativilobhataḥ sphuṭaṁ 


    tāv amuṣya parivṛttim aicchatām ||67|| [rathoddhatā] 

[154] tadaiva sa cātrakīyāpatrapātaḥ śirasi vasanāvaraṇaḥ sahasā nirgamya pūrṇimāṁ praṇamya ca calita evāsīt | kintu skhalann iva calan, karmaṇā narmaṇā ca madhumaṅgala-dattāvalambaḥ sakhi-kulaṁ saṁvalate sma | 

[155] sā ca svapnam iva paśyantī vaivaśyata eva samuttiṣṭhantī, nirakṣara-sūkṣma-rodanaṁ cānutiṣṭhantī yadā vṛndayā sādaraṁ kṛtasāntvā, tadā darasāntvā pūrṇimāṁ natvā vṛndayā saha suhṛttamekṣita-tad-āgame tasminn aparāhnetame vrajaṁ gatvā, katham api samaya-katipayān gamayāmāsa | 

[156] tad ārabhya tu sa khalu parasparaṁ sparśo’yaṁ sparśāyaiva paraṁ sañcakḷpe, 

[157] yataḥ sakṛt tādṛśaṁ sukham upalabhya kṣaṇāt tad-viyuktayā tayā katham iva prathamānaṁ duḥkhaṁ stabhyatām?  tat tu sukhaṁ sva-saṁvedyam eva, na tu nivedyam | tathā hi—


    tayor yāvasthāsīd vyatimilana-śarma prasajati kaviḥ 


    ko vā tāṁ syāt kavayitum iha svalpakam api | 


    yayoḥ kāśmīraṁ tat patitam api pārasparikam apy 


    aho paulindīnām api tad iva śaśvad vyatanuta ||68|| [śikhariṇī] 

[158] tad evaṁ yadā hareḥ padāravindaṁ vindamānāni kuṅkuma-paṅkāni kṛta-tad-aṅkāni pulindī-jātālaṅkāratayā jātāni, tadānīm anyāsāṁ dhanyānāṁ pūrvavad pūrvānubhava-racana-pūrvakaṁ vacanam idam, pūrṇāḥ pulindyaḥ ityādi | [bhā.pu. 10.21.17] 

[159] atra cedaṁ vyañjitam—


    āstāṁ sā dayitā yadīya-kuca-yuk śrī-kuṅkumaṁ tat-padaṁ 


    prāptaṁ tat-tṛṇam apy aho vijayatāṁ sākṣāt tu tat-saṅgi yat | 


    asmattas tu pulinda-jāti-sudṛśāṁ bhāgyaṁ ca dūre sthitaṁ 


    yās tat prāpya nijāṅga-lepana-sukhād āsedire pūrṇatām ||69|| [śārdūla] 

[160] atha kathakaḥ samāpanam āha sma—


    sa īdṛk-praṇayī labdhas tvayā rādhe purā tu yaḥ | 


    nānā-manorathaṁ cakre rathavad bhavad-āptaye ||70|| [anu] 

iti śrī-śrī-gopāla-campūm anu

kumārī-vastra-haraṇa-sukumārī-samasta-karṣaṇaṁ nāma

ekaviṁśaṁ pūraṇam

||21||



(22)



        18. 
atha dvāviṁśaṁ pūraṇam


26. 
yajña-bhāryā-sad-upacaryā-paryāptiḥ
[1] atha prabhāta-kathāyāṁ prabhāta-prathāyāṁ madhukaṇṭhaḥ sphurad-utkaṇṭhas tal-līlāntaraṁ śaṁsan śaṁsad-upalabdhaṁ kartum ārabdhavān | 

 

[2] tatra śrī-daśama-skandha-prabandha-saṅgamana-maṅgalācaraṇa-pūrvakaṁ tat-kathanam, yathā—

 


    gatvā kāmyakam adri-dhātu-rucimuk kurvan vrajaṁ dakṣiṇaṁ


    gharmartau dhavalānikhavraśatatṛḍ-nirjiṣṇu-kṛṣṇāṁ vrajan |


    vṛkṣān suṣṭhu pathi stuvan dhavalayā pītāṁ ca kṛṣṇāṁ piban 


    kṣud-vyājād adhiyajña-patni-karuṇā-kārī hariḥ pātu vaḥ ||1||

 

tathā hi—


    atha gopaiḥ parivṛto yaśodānanda-nandanaḥ |


    vṛndāvanād gato dūraṁ cārayan gāḥ sahāgrajaḥ ||2 ||


    nidāghārkātape tigme cchāyābhiḥ svābhirātmanaḥ |


    ātapatrāyitān vīkṣya drumān mitrāṇy abhāṣata ||3|| [bhā.pu. 10.22.29-30]

 

[3] tatra ca megha-nirghoṣa-nibha-gambhīratā-sambhṛta-madhura-svarata eva harṣam utkarṣayan mitra-mukhyān pratyekaṁ racitābhimukhyāṁś cakāra | yathā—

 


    he stoka-kṛṣṇa he aṁśo śrīdāman subalārjuna |


    viśāla rṣabha tejasvin devaprastha varūthapa || [bhā.pu. 10.22.31]

 

[4] tata eva ca tān amṛta-kṛtābhiṣekān iva kṛtvā sa-kautukam uvāca—māṁ sukhayantu evābhimukhatas ete taravo virājante, tasmād bhavadbhir vilokya pṛthak pṛthag upaślokyantām |

 

[5] sarve vihasya procuḥ—bhavān evāsmāsu vismāyakatayā kavi-maṇḍalākhaṇḍala-gaṇḍa-maṇḍanam asti | tasmād ātmanaiva varṇayatu |

 

[6] kṛṣṇaḥ sa-smitam uvāca—śrūyatāṁ nāma—

 


    etenāṅgata eva kintu guṇato’py addhā mahānto matā


    yat tāpādi-nivāraṇaiḥ sva-vapuṣo jīvānavantaḥ sthitāḥ |


    eṣām eva ca janma yat tu phalavad dṛśyeta tac cettham apy


    ūhadhvaṁ yad aśeṣa-jīvanatayā rājanty amī sarvataḥ ||4||

 

kiṁ ca—


    phalaiḥ puṣpaiś chāyā-cchadana-samid-ādyaiś ca taravaḥ


    svabhāvād viśveṣām upakṛti-vidhā dhanya-tanavaḥ |


    narāḥ karhy apy eke vidhi-vaśatayā tat-kṛti-kṛtas


    tato bhaktāḥ pūrve sukṛtam anu bhāktāḥ kila pare ||5||

 

[7] atra vṛndāvana-vāstavyatā punar eṣāṁ stavyatām apy atikrāmati iti gūḍham abhimatam | 

 

[8] sarve sa-smitam ūcuḥ—kavi-cakra-cakravartinā bhavatā na kiṁ vā supraśastaṅkaraṁ bhavitā, tato yad eva yojayiṣyate, tad eva vijeṣyate | tathā hi—

 


    vāco-yukti-paṭur yatra tvaṁ vadāvadatāṁ gataḥ |


    vācaspatiś ca tatra syān na vācaḥ-patir aṇv api ||6||

 

[9]  kṛṣṇo’pi sa-smitam uvāca—bhavatu, kadācid etad apy anubhaviṣyatha iti nānā-sukha-vitarakara-puruha-bhūruhāṇāṁ vanyayā mihira-kanyā-tīram udanyayā mudā jagāma |  tatra ca—

 


    vyajjann aṅghripa-śaṁsana-svavacanaṁ yajñāṅganānugrahaṁ


    cātmīyāgami bhojya-vartma sa yadā santyajya kṛṣṇāṁ gataḥ |


    tarhi svacchatarā himāḥ śubha-karāḥ svādūr apaḥ pītavān


    aghnyānāṁ nikaras tataḥ svayam apur gopālakās tan-mukhāḥ ||7||

 

[10] tataś ca vidūraṁ samujjhitātalina-phalinatara-taru-vrajasya vraja-rājñī-prahita-mādhyāhnika-bhojya-sampatti-viyojyatā-bhāg-upasattikasya kṛṣṇasya tat-tṛṣṇatāṁ vitarkya tad-bhāva-bhāvitatayā svayam apy atīva tat-tṛṣṇā-bhājaḥ stokakṛṣṇādayas tad-abhāva-bhāvanā api praṇaya-maya-paryutsukatayā vyañjita-tat-kṛta-bhojana-vartma-vañcanāḥ karāñcala-cālana-pūrvakaṁ tad-yācñām akurvata—


    rāma rāma mahā-bāho kṛṣṇa duṣṭa-nibarhaṇa |


    ito’vidūre su-mahad vanaṁ tālāli-saṅkulam || [bhā.pu. 10.23.1]

[11] kṛṣṇas tu sa-smitam uvāca—atrāloka-pathāśoka-vanikāyām anaśanīya-prasavāyām aśanāyantas te bhavantaḥ kutra vā psātavyaṁ lapsyante ?

[12] ārtiś ced varivarti, tarhi nikaṭām api kuṭilayā sūratanayā-ghaṭanayā dūrāyamāṇām itas tu dakṣiṇāhi yā śūrasena-purī, tām uttareṇa niravajñaṁ yajña-śālā-mālām ālokayanta evānena samyag upatiṣṭhamānena pathā pratiṣṭhadhvam | gatvā ca tān kārmān karmaṭhācāryatamasya mama ca nāmnā yācadhvam | kintu bhikṣākāṇāṁ titikṣā-mātram ucitam iti śikṣā manasi kāryā |

[13] atha te’pi ke’pi saṁvalitāś calitāḥ | svayam ayaṁ tu tadīya-gatyāgati-dṛṣṭy-artham upanadaṁ mahā-kuṭṭimam adhitaṣṭhau | tataś ca—


    saurabhyaṁ dhūma-dhārā yajur-anupaṭhanaṁ śubhra-śālā dvijānāṁ


    gatyāgatyādi-ceṣṭāḥ śubha-yuta-hutabhug-vedi-bhāg-ṛtvijaś ca |


    gatvā natvāpy abhīkṣṇaṁ puṭita-karatayā nādare’py asthur ete


    yasmād brahmaṇya-deva-svatulita-suhṛdaḥ kintv idaṁ māṁ dunoti ||8||

[14] tataś ca tān prakṛti-śleṣeṇa kenāpy ākṛti-viśleṣeṇa veṣeṇa ca gopān jñātvā vipratā-garva-parvatam ārūḍhās te tu vyūḍha-bahula-sthala-dṛṣṭayas tiṣṭhanti sma | tathāpi sakhāyas te kṛṣṇasya bubhukṣā-sukṣāmatāṁ sākṣād ivānubhūya dūyamāna-manasaḥ svayam eva nivedayāmāsuḥ | yataḥ—


    huṁ phaṭ śrauṣaḍ-vauṣaḍ ity evam ādyāḥ


    śabdāḥ yasmin na kvacit kṛṣṇa-mukhyāḥ |


    tasmiṁs teṣāṁ kiṁ ruciḥ syāt parantu


    śrī-kṛṣṇārthaṁ kiṁ na te mānayanti ||9||

[15] atha nivedanaṁ cedam—bho bho bhūmi-devāḥ ! kiñcid evāvadhānaṁ vidhīyatām | rāma-rāmānujau khalu parama-prabhāva-yujau śrutavadbhir bhavadbhir  avadhāritāv eva staḥ | tau cātra bhavad-vidhānāṁ sannidhānam eva dhenu-sevanānurodhād āgatavantau | kintv adya sadya evānavadya-krīḍā-maya-śūratā-kautuka-puratas tata itaḥ saṅgatyāsannāpi pratyāsannāpi śrī-gopādhibhū-sadana-bhūr vidūrāyamāṇāsmākaṁ bhāti sma | gṛha-lokena ca na tathālocayāmbabhūvimahe | tata eva sākṣāl-lakṣmī-pati-gṛhāyamāṇa-gṛhād bhojana-saṁyojanaṁ vinā krīḍā-yudhi ca kṣudhitāv abhūtām | tataś ca kula-paramparā-prāpta-vyavahāraṁ paryāyatayā pitṛ-paryāyatayā bhavatsu saṅkocam aparyālocamānau pitṛ-bhavanād iva bhavadīya-savanād annaṁ yācitam akurvātām iti |

[16] atha tathāpi manasy abhakti-rasikatā-vaśikatayā tad asat-kṛtya tuṣṇīm-bhuṣṇuṣu teṣv antar-vāṇiṁ-manyeṣu tādṛg-adhanyeṣu punar amī manasi mīmāṁsayāmāsuḥ—[17] nūnam asmān ete mūḍhān matvā gūḍhānubhāsaṇā babhūvus tasmād gaty-antara-racana-niṣiddha-bhāvāya siddhāntataś cāmīṣāṁ suṣṭhu mauna-biddhāntastāṁ kurma iti | [18] atha spaṣṭaṁ punar ūcuḥ—


    dīkṣādy-agnīṣoma-paśvaṅga-homa-


    prāntaṁ vijñair yājñikānnaṁ na bhojyam |


    sautrāmaṇyāṁ sarvadā neti viprās


    tābhyām anyatrāsti tad grāhyam eva ||10|| iti |

[19] tatra-bhavad-bhavad-anuṣṭhāna-dṛṣṭita evāsmābhis tad-avasaraḥ sphuṭaṁ niṣṭaṅkita iti bhāvaḥ |

[20] tad evaṁ bhikṣā-niṣṭhānām iva tasminn upatiṣṭhamānānām api śāstrārthaṁ nayamānānāṁ tad avadhārya te vāryācāryā manasi paryālocayāmāsuḥ—hanta ! brāhmaṇā evāsmākam etān brahma-vicāram api viśiṣṭatayā lobhād anuśiṣṭavantaḥ santi | yena tatrāpi kṛta-mukhatayā mukharatām āpannāḥ | bhavatu, tathāpy ete paramebhyayopalabhyamānāḥ kiñcid dāna-rūpam avadānaṁ vinā pratyutādānāya param atrāgatāḥ | aho ! kali-praveśa-deśasya deśa-rūpam idam |

[21] kiṁ ca, kecic ca vipaścitas tayor īśvaratām āropayanti | tarhi bata garhitaṁ kṣudhādikaṁ katham etāvarhataḥ ?

[22] tad etad vibhāvya durbhāva-bhāvatayā tathā sthiteṣu bahu-pacanatāyām api mitampaceṣu dvirjātatāyām api yathā-jāteṣu yājñika-kitavatāṁ yāteṣu teṣu yācñāyāṁ vadanānatā-kadanataḥ parasparam īkṣitvā mandaṁ mandaṁ mandākṣa-mandatayā śrī-govindam eva te vindate sma |

[23] govindaś ca tāṁs tathāvidhān netra-pathān vidhāya manohatān vijñāya ca hasati sma—ehi manyāmahe, yājñikebhyaḥ sva-labhyam abhyādadidhve yathā vṛkṣebhyaḥ iti |

[24] te’pi sa-smitam ūcuḥ—tat tu bhavanta eva jānanti, vayam api yat-preraṇa-samīraṇa-vikīrṇa-manaso jātāḥ |

[25] kṛṣṇas tv antar yajña-patnīnāṁ svāvaloka-prayatnānāṁ sañjānaṁs tatra cāvaśya-lābhaṁ pratijānānaḥ prahasya provāca—ā evaṁ manyadhve tarhi bhadram | mayā tu patriṇām eṣāṁ satriṇāṁ ca teṣāṁ tāratamyāvadhāraṇārtham eva tatra-bhavantaḥ prasthāpitāḥ | tataś ca—


    amānināṁ yathā dharmaḥ sthitas tadvan na māninām |


    adyāpi cen na pratītha drāk tat-patnīḥ pratīta ca ||11||

[26] bhavanti ca bhavanta iva yajña-patnī-janā mat-prema-mātra-sayatna-dhanāḥ | ye khalu dhṛta-mada-nava-loka-dharmaṁ dvyaha-tarṣaṁ jalaṁ pibanti, try-ahātyāsaṁ dvitra-grāsaṁ bhuñjate |

[27] sarve sa-vailakṣyam ācakṣata—hanta satyam evedam |

[28] kṛṣṇa uvāca—bāḍham |

[29] sarve sāścaryam ūcuḥ—tarhi kutukam idaṁ vidāṅkarvāma |

[30] iti kṛṣṇodyam anu sodyamatayā tatra tan-nimeṣata eva jigamiṣatsu teṣu sa-praṇayavatsu kṛṣṇaḥ sa-tṛṣṇam uvāca—annaṁ ca tatra śrīmad-āryādi-sahita-mad-artham arthayadhvam |

[31] atha punar atīva kautuka-dravataḥ parasparam atītya dravanaḥ patnī-śālāyāṁ dvija-patnīr vilokayāmāsus tābhir vilokayāmāsire ca, kṛṣṇāt prati ca iti ca niśckyire | 

[32] vilokanāt pūrva-kramas tu yathā—


    sā kāpi dhvani-mādhurī-svara-kalā-rāga-valla-valgutā


    varṇa-nyāsa-śubhaṁyutā kavi-jana-stavyārtha-citra-prathā |


    kaṁsārer guṇa-rūpa-keli-kalanā bāṣpādibhiḥ sārdratā


    yajña-strī-kalitā kramād iha sakhīn ārdrān akārṣīn muhuḥ ||12||

[33] tataś ca tāḥ—


    gavādhva-sambandha-nibandha-vastravān 


    praśasta-vetrān muralī-puraskṛtān |


    piñchāvataṁsān avataṁsa-sundarān


    vilokya kṛṣṇāgam apy amaṁsata ||13||


    tataś ca yat kṛṣṇa-samāgamaṁ te


    vyajijñapan vijña-varāḥ praṇamya |


    tās tad dviruktāyitam apy apūrvaṁ


    pūrvaṁ ca matvā na viduḥ sma kṛtyam ||14||


    yasyājasra-didṛkṣayā vidalita-prāyāḥ sadāmūḥ sthitās


    tasya prāṇa-suhṛd-varāḥ svayam amī tat-preraṇād āgatāḥ |


    tat-samprāptim avādiṣuḥ punar adaḥ prārthyaṁ ca kiñcit tad apy


    annaṁ tatra kathaṁ kathaṁ kathaya tāḥ prāpsyanti dhairya-sthitim ||15||

tataś ca—


    yogyam atra kim ayogyam ity amū-


    neyabhojya-vivṛtāv anirṇayāḥ  |


    tat-tadīyam akhilaṁ ca bhājanaṁ


    kṣipram ādadata vipra-subhruvaḥ ||16||


    atha puraskṛta-gopa-sutāyutā


    vividha-bhojana-bhājana-mastakāḥ |


    pratipada-kramaṇaṁ kiyad agrataḥ


    sa iti tarṣi-giraḥ paricakramuḥ ||17||


    āmodaḥ kānti-pūraḥ sukhadadapadatā garjad ūrjasvi-bhāṣā


    vidyud vidyud-ghana-śrīḥ smita-vadana-vidhu-dyota-lakṣmī-pracāraḥ |


    āyāntv ity ukti-hasta-prathana-madhurimā yat-kramād āvirāsīt


    kaṁsārātes tad āsāṁ pratipadam udabhūd bāḍham ākarṣaṇāya ||18||


    yāmune samam aśoka-kānane


    gopakaiḥ sa viharan mudānvitaḥ |


    aikṣi bhūsura-vadhūbhir īkṣyatāṁ


    dhyānam eva gatam ity amāni ca ||19||


    yatra bhūsura-bhāryās taṁ sura-bhāvya-padaṁ yayuḥ |


    aśoka-kānanaṁ tat tu babhūvāśoka-kānanam ||20||

[34] tataś ca tāḥ sapulaka-pulakatayā tam avalokayāmāsuḥ |

[35] tathā hi lokānāṁ gītam—


    kṛṣṇam apaśyan pīta-dukūlam |


    bibhratam arcitatamam arcir nava-ghana-capalāruci-mūlam ||dhruvam||a||


    śirasi śikhaṇḍāvalim urasi srajam api dadhataṁ giri-dhātum |


    indradhanur yuga-madhya-madhuratara-sandhyāṁ dhurvam atiyātum ||b||


    udayad-aruṇa-dara-kiraṇaṁ tama iva viracita-ciratara-śobham |


    nava-kisalaya-dala-valitaṁ kaca-kulam anu kalitākhila-lobham ||c||


    bhālopari-milad-alaka-tatiṁ śruti-kumudam udañci kapolam |


    smita-mukham upamita-lakṣaṇa-tārā-yuga-dhara-śaśadara-golam ||d||


    kṛta-naṭa-veṣa-viśeṣa-vilakṣaṇa-lakṣaṇa-kṣaṇam upacita-rūpam |


    kartum ivāmṛta-vṛṣṭim uditam iha kañcana jaladhara-bhūpam ||e||


    citraṁ tatra ca mitra-skandhārpita-bandhāvara-hastam |


    nirmala-kamala-vidhūnana-dakṣiṇa-dakṣiṇa-kara-ruci-śastam ||f||22|| iti |


    śrutvā śaśvat sphuṭam ahaha yaṁ draṣṭum āśā nibaddhā


    sa drāg aikṣi svayam iti gatas tat-kṛtas tāpa-vargaḥ |


    yaḥ kaścid vā vyavahitatayā tasya leśas tu śiṣṭaḥ


    so’py āveśān milana-tulitāt tāsu na sphūrtim āpa ||22||

[36] atha bhojana-bhājanāni śirastaḥ-kṛtya sthitāsu tāsu sakala-bhāva-vicaksaṇaḥ smitāvaloka-lakṣaṇa-svamukha-mādhurya-dhuryaḥ suvicārya yasya kṛte prayasyanti sma, tās tad etad avadhārya tāsāṁ vāñchitaṁ kiñcid añcayan vañcayaṁś ca kāñcana-vasanaḥ kāñcana vācam uvāca—svāgataṁ vo mahābhāgāḥ [bhā.pu. 10.23.25] iti prāyaś cāyamm asyābhiprāyaḥ—


    aho bata mahābhāgā yuṣmākaṁ bhūri-bhāratā |


    jātā saṅkocayaty asmān pṛcchadhve svāgataṁ tataḥ ||23|| iti |

[37] tad evam ehi-svāgatāṁ kriyām ācarya tat-pratyuttara-saṅkathane tāsāṁ saṅkocaṁ vicārya punar uvāca āsyatām iti |

[38] asya cāyam abhiprāyaḥ—


    svāgata-pṛcchādikam api 


    viśrama-kāryaṁ vilambitaṁ tanute |


    tasmāt tat-paripāṭīm


    ajahāṁ bhavatībhir āsyatām eva ||24|| iti |

[39] tataś ca praṇaya-praṇeyatayā vikhyātaḥ so’yam āsām asaṅkocāya svayaṁ bhāram avatārayann eva samupaviśann eva ca tāḥ sadeśa eva samupaveśayāmāsa |

[40] punar uvāca ca—karavāma kiṁ iti |

[41] atra cedaṁ nivedanam iva vibhāvitavān—


    asmān yam upakartuṁ vāñchati 


    tad-ṛte sa tu saṅkucann āste |


    iti saṅkucitātmānaḥ svayam


    anujānantu tat tu bhū-devyaḥ ||25||

[42] atha tāsām ātma-darśana-mātra-vāñchā-vimarśana-pūrvam uvāca—yan no didṛkṣayā prāptā upapannam idaṁ hi vaḥ [bhā.pu. 10.23.25] iti |

[43] atra cāyam arthaḥ—


    asmad-darśana-mātraṁ yad vo’bhīṣṭaṁ tad eva yuktaṁ ca |


    tatra hi hetur yūyaṁ tādṛśa-suṣṭhu-svabhāvāḥ stha ||26||

[44] atha tasya svabhāvasya suṣṭhu-bhāvatvaṁ vibhāvayan punar uvāca—


    mad-viṣayā vaḥ prītiḥ kauśalyād eva nānyataḥ sacate |


    yan mayi kuśalāḥ sarve vīkṣyante prīti-kartāraḥ ||27||

[45] tatra kuśalānāṁ kaimutyaṁ pratyāyann uvāca—


    paśyāmy aham iha sarvaṁ


    mat-premāṁśād aśeṣaga-prītim |


    nirupadhi yan mayi jantuḥ 


    prīṇāty anyatra sopādhi ||28||

[46] tad evaṁ sādhāraṇatāvadhāraṇaṁ tathā sannidhāna-sthiti-vidhānam upasīdat pratyācakṣāṇaḥ prāha sma—


    sarvatra tu mat-sphūrtir na bhavati bata sarvadeti pūrtir naḥ |


    bhavatīr anu sā nityā yaiva ca mat-sannidhāna-rūpaiva ||29||


    tasmāt pati-suta-valitaṁ nilayaṁ tvarayā prayāta tā yūyam |


    mama ca tataḥ sukham uccaiḥ sāmañjasyaṁ hi sarvato vaśmi ||30||

[47] tad evaṁ vrajadeva-kumārataḥ śrutaṁ sukumāram apīdaṁ vacanam āpāta-sampāta-hīnatayā duḥsaha-racanaṁ manyamānāḥ prativacanam āceruḥ—


    etat-prakāram api nārhasi vaktum īśa


    prāhur bhavān iva bhavān iti tat prasīda |


    satyaṁ kuruṣva karavāma kim evam aṅgī-


    kāraṁ nijāṅghri-parivāra-daśāṁ diśasva ||31||


    vihāya suhṛdaḥ parān vraja-nareśa-geheśvarī-


    padāmbujam upāśritāḥ paricarema taṁ tvā sadā |


    imāṁ vacana-cāturīṁ bata turīya-pūrtiṁ gatām


    urīkuru puru-śravaḥ śravaṇa-maṅgala śrīpate ||32||

[48] atha vikacamāna-kamala-samāna-locanaḥ saṅkocam anayaṁ cālocamānaḥ savainayam uvāca—


    yathā vo bāndhavā nābhyasūyeran na ca majjanāḥ |


    sureśāś cānumoderaṁs tathā kuruta nānyathā ||33||


    yuṣmākaṁ vipra-bhāryāṇāṁ paricaryārtham āhṛtiḥ |


    kenāpi nānumodyeta pratīkṣya samayas tataḥ ||34||

[49] tad evaṁ locana-tṛṣṇāspadāya ca kṛṣṇāya tāś cira-sthiratāṁ pratyarocamānās tasya saṅkocam ālocamānās tatra nātivilambamānās tad-ājñām ālambamānāḥ patrāmatrādiṣu bhojyaṁ saṁyojya nija-kupya-pātrāṇy ādadamānās tena sādaraṁ visarjamānāḥ sakhibhir anuvrajyamānā muhuḥ parāvṛtya tam eva vilokamānā bhṛśaṁ saṁvardhi-kṛcchraṁ kalayamānāḥ kathaṁ katham api gṛha-gatiṁ prati sacamānāḥ sva-vaṁśa-prathamānāṁ yaśaḥ-prathāṁ prathayamānā veśmāntaḥ praviśanti sma | kintu—


    yāṁ yām āśām ahaha vanitās tā dvijānām apaśyann


    āśā-pūrtiṁ pratipada asāv ācarat tāsu śīghram |


    sā hi śyāmaṁ kanaka-vasanaṁ vīkṣitākāram āsāṁ


    vāraṁ vāraṁ dṛśi vidadhatī citra-bhāvaṁ cakāra ||35||

[50] evaṁ cireṇa gṛhaṁ gṛhītavatīṣu tu tāsu—


    anna-pātrāṇi pātrāṇi ratnānāṁ vīkṣya sakṣaṇāḥ |


    gṛhāṇi ca gṛhādhīśā na hīśāmāsur ūhitum ||36||

[51] anantaraṁ tu—


    bālya-krīḍā-kṛīta-phalenānena maṇi-pūritān |


    sva-gṛhān vīkṣya te viprāḥ sva-patnī-matim anvayuḥ ||37||

[52] ūcire ca—


    tasmai viśva-janīnāya yās tad-bhogīnam āharan |


    tā evāsann ātmanīnā dīnās tu bata mādṛśāḥ ||38||


    mā jīvan yasya kṛṣṇāya kramate cakṣur ādi na |


    mriyamāṇaś ca mā yasya tasmai tan na pravartate ||39||


    sa kiñjīvaḥ sa kubrahmaḥ suparva-hatakaś ca saḥ |


    rājīva-nayanaṁ yas tu nājīvanatayā bhajet ||40||


    atha kṛṣṇāya tṛṣṇāṁ te dadhur vṛṣṇi-pura-dvijāḥ |


    kintu dhṛṣṇak kaṁsa-bhiyā nājagmuḥ kṛṣṇam īkṣitum ||41||


    ekena kenacit pūrvaṁ bhāryāmāryātigam iva |


    nivārya vāryatālabdhā vāryatāyām iti śrutam ||42||

[53] tataś ca teṣām ucitam eva, yataḥ—


    kṣaṇād uccaiḥ kṣaṇān nīcair gati-bhājāṁ kanīyasām |


    reṇūnām iva kārmāṇāṁ viṣamā rītir īkṣyate ||43||


    pūrvī kṛṣṇasya sevāyām iṣṭī vā tatra yaḥ sadā |


    adhītī vā bhāgavate bhakta-pūrvī sa taṁ bhajet ||44||

[54] tatra ca tair bhojya-madhurādibhir upayojyamānaḥ śrī-kṛṣṇaṁ madhumaṅgala uvāca—suṣṭhu miṣṭam idaṁ pākimatāpannam anna-jātaṁ yācita kam apy amṛtāyate | nedṛśam āpam ity akam amṛtaṁ vā | yat khalu bhūmi-skhalitaṁ sarajasaṁ kaṇam apy abhyavahartum īhāmahe | tasmād asmākam eva parṇaśālābhyarṇe tāḥ kuṭīr vidhāya tiṣṭhantu, tat-kṛta-madhura-paripāka-pāka-śāka-sūpa-pūpa-pūṭīs tu savayaso vayam eva yuṣmabhyam uṣṇāḥ koṣṇā eva samarpayiṣyāmaḥ | tatrāpy āha prāgraharatayā prāgrahara eva bhaviṣyāmīti  sthite ko vāyaṁ doṣaḥ | kintu roṣa-bhiyā na vaktuṁ śaktāḥ sma |

[55] kṛṣṇa uvāca—ādyūna nūnam unmadiṣṇutayāpatra-piṣṇutām apy aticariṣṇur jāto’si | 

[56] atha sarve’pi hasantaḥ procuḥ—priya-vayasya ! yady apy asau parānnatārocanam āpannas tarhi sa eṣa eva tundaparimṛja iva vipra-sundarīṇāṁ tāsām upāsanāṁ ghaṭayamānas tad-bāṭa-taṭagam uṭajam adhitiṣṭhan sambhavad āśitambhavān miṣṭam iṣṭa-vighasa-bhojanān nijam iṣṭaṁ racayatu |

[57] kṛṣṇa uvāca—sādhūktaṁ vyaktam idaṁ bhagavatī-viditaṁ vidhāsyāmaḥ |

[58] madhumaṅgalas tu sa-krodham ivovāca—yuvarāja ! gardhanatayā kukṣim-bharayas te eta eva muhur aśanāyāṁ smarayantaḥ sarvatra ca ghasmarā eva bhaṇyante, bhikṣāyām akṣāma-samudyamatayā sarvānnīnāś ca lakṣyante, na tu vayam |

[59] sarve’py ūcuḥ—vāvadūka ! vipratayā bhavān eva yāyajūkatāyāṁ jañjapūkatām āsīdan purobhāśānāṁ dandaśūkas tad-āsvādāya jāgarūkatām āsādayati | asmābhis tu bhavaj-jāter dvijāteḥ parīkṣaivācaritā iti |

[60] tad evaṁ hasatsu sakhi-sabhāsatsu svayam āśitambhavenodana-sambhāreṇa bhuktvā suhitaḥ sarva-hitaḥ śrāvita-veṇur dhenuḥ prāpya tat-tat-kathā-kautukatas tad-artham anugavam āsādita-dṛṣṭi-vrajaṁ śrīmad-vrajam avāpya nija-viraha-dahanaṁ nirvāpya svaka-rūpāmṛtenāpyāyayāmāsa |

[61] sakhāyas tu yājñikeṣu jagmivāṁso jakṣivāṁsaś ca vayam iti saṅkocena na kañcid apy ūcivāṁsaś ca |

[62] atha kathakaḥ kathā-samāpanam āha sma—

	so’yaṁ śrī-gokulādhīśa kulādhīśas tavoditaḥ |

	ākarṣaṇād guṇā yasya sarvān anuguṇān vyadhuḥ ||46||

iti śrī-śrī-gopāla-campūm anv 

yajña-bhāryā-sad-upacaryā-paryāptir nāma

dvāviṁśaṁ pūraṇam

 ||22 ||



(23)



        19. 
atha trayoviṁśaṁ pūraṇam


27. 
prathama-saṅga-raṅgaja-


28. 
vākovākya-bhaṅgī-saṅgītam
[1] atha rāsārambhe nija-śapatha-sambhedaṁ vedayaṁṣtadīdaṁ yācanam ācinomi | 


    nije kāvye sarvaṁ rasa-valanam astiti likhatā


    mayā dhārstyāt spaṣṭī-kṛta-mati-rahasyaṁ tu yadīha |


    tad etad govinda-vraja-vijana-kāntānucaraṇaṁ 


    dadhadbhir yogyasya śravasi param arpyaṁ na sadasi ||1|| iti | [śikhariṇī] 

[2] atha rātri-kathāyām grathyamāna-prathāyāṁ madhukaṇṭhaḥ snigdhakaṇṭhaṁ snigdhakaṇṭham apy ālambamānaḥ sambabhāṣe, yatra prathamamīdaṁ prāñjali vyañjayāmāsa—


    rāsa-kelir ajaniṣṭa jāgaraṁ 


    sa sphuṭaṁ bhavatu tat-kathā tathā |


    kāraṇaṁ bhavati yasya yad-vidhaṁ 


    tasya tad-vidhatayā matā sthitiḥ ||2|| [rathoddhatā]

[3] tad etad ākarṇya sānandaṁ nirvarṇya ca sarve’pi procuḥ—yukti-yuktam eva cedam uktam, yataḥ—


    paramā yā rasa-dhārā


    sā yadi madhye viyuktim āyāti |


    pūrvāpara-saṁvalanā-


    bhāvān naiva svarūpam āyāti ||3|| [gīti] 

tasmād yatheccham avicchedam evedaṁ prastūyatām | 

[4]madhukaṇṭha uvāca—


    mukhaṁ śaśimukhī-gaṇa-pracura-moha-saṁrohaṇaṁ


    dṛśor yugam amūdṛśāṁ mṛga-dṛśāṁ ghūrṇanam |


    tanuḥ sutanu-maṇḍalī-dhṛti-vikhaṇḍanī śrī-hares


    tadājani yadā janiṁ mṛgayate sma rāsotsavaḥ ||4|| [pṛthvī] 


    mukhaṁ vidhu-vimohanaṁ nayanam abja-dṛg-lobhanaṁ


    rucir ghana-rucī-hita-prathama-saṅga-raṅga-pradā |


    ramā-ramaṇa-rāmaṇīyaka-vibhūṣi-rāmāvales


    tadājani yadā janiṁ mṛgayate sma rāsotsavaḥ ||5|| [pṛthvī] 

[5] atha pūrva-krameṇa pūrṇimāśrame pūrṇāḥ pulindyaḥ [bhā.pu. 10.21.17] ity ādi‚ vṛtte nirvṛtte satya-pūrnaṁ-manyatayā rādhikā-mātra-karṣāya haris tarṣaṁ dhṛtavān—katham aho, nibhṛtamīdaṁ sambhṛtaṁ syāt?iti | 

[6] tatra kācit tat-kuṅkuma-lipta-carī vana-carī śrī-rādhām anu karuṇayā taruṇāruṇa-kamala-locanam uvāca—


    tava muralīm iva nitarāṁ viṣama-śaraḥ sa vijito bhavatā |


    ahaha na jāne katham iva śuṣkāṁ biddhāṁ ca tām kurute ||6|| [upagīti] 

[7] tadā ca vana-gīrvāṇibhir ākāśa-vāṇīyam udbhāvitā—


    śuṣkā tapta-śalākayā ca parito biddhā suvaṁśodbhavā 


    seyaṁ te muralī priyeti niyataṁ vijñātavān manmathaḥ|


    tāṁ śuṣyad-vapuṣaṁ vidhāya kulajāṁ bāṇair nijaiḥ pañcabhir


    biddhāṅgīṁ vidadhāti hā bakaripo tvat-prītaye samprati ||7|| [śārdūla-vikrīḍītam] 

[8] tarhy eva cādhīratayā bhraman vanamālī kvacana tamāle kuṅkumālekham imam ālokayāmāsa—


    ānaṅgārcir bhinnā tvad-atiśubhagāṅgāvṛta-manā 


    muralyāṁ rāga-śrī-parimala-kulaṁ sambhṛtavatī |


    sadā śyāmāṁ kāntiṁ diśī vidiśi cābhāvayamato 


    mayāptaṁ kṛṣṇatvaṁ tad api na hi kṛṣṇa tvam abhitaḥ ||8|| [śikhariṇī] 

[9] tad etan niśamana-pūrvakān niśāmanān muraśamanena tad idaṁ vicāritam—hanta hanta ! rādhāyā eveyam asādhāraṇa-vāg-arthavatī lipiḥ | seyaṁ sambhavet | evam api kula-janmatayā tayā manmatha-vikāram ācchādayantyā sthīyate | tasmān nikhilāvṛti-dhvaṁsanaṁ vaṁśī-śaṁsanaṁ paraṁ mama śaraṇam iti | 

[10] tad evaṁ rādhā-sudhā-durbhikṣāditas titikṣām abhajan sa punar veṇu-śikṣā-bhikṣam eva kevalāṁ sevate sma, yatra varṣā api tarṣākaratayā vyatīyuḥ, samṛddha-gardhanatayā śarad apy ardhaṁ vardhate sma | 

[11] tatrāha, rahaḥ-śikṣā tu yathā—


    yarhy ākarṣa-vidhiṁ harir muralikā-śikṣāsu tasyāh kramāc 


    cakre tarhi gatāś cirāt para-para-kṣobhās ta ete tayā | 


    kampo ghūrṇanam āsanād vicalanaṁ dvitra-kramā vāstuto 


    niṣkrāntir vana-vartma-vartanam upavrajyā ca dūrādhvani ||9|| [śārdūla] 

kiṁ ca—


    rādhākarṣa-kṛte kṛtā muralikā-śikṣātha yā yā tadā


    sā sā tena sadāśayā valayitāpy āsīd alaṁ niṣkalā |


    tām etāṁ nata-kandharaḥ sa-pulakaṁ vande’ham uccaiḥ sadā


    yā kṛṣṇasya manorathāvalim aho pūrṇam akārsīn muhuḥ ||10|| [śārdūla-vikrīḍītam] 

[12] tathā hi, tad evaṁ prāvṛṣi veṇu-śikṣā-parīkṣā-tṛṣṇag asau kṛṣṇaḥ samayaṁ pratīkṣamāṇaḥ śaral-lakṣmīm āgatāṁ lakṣitavān | lakṣayann eva ca vicāritavān—

[13] iyaṁ khalu svabhāvataḥ svacchā mal-līlā-paricchadatāṁ yadi gacchati, tadā pramadāvalim ṛcchāmaḥ | kintu, samaya-mayatayā sarvavaśya-kāriṇam api bhāvaṁ vaśyaṁ kurvatīm enāṁ paśyāmi, yathā mām api rādhā | 

[14] tato yady asyāṁ api vaśyatām vyasyan bhāvāntara-bhāvitatvaṁ bhāvayituṁ prabhavāmi, tad-ārādhāyām api tad-ādhānāya nirbādhatāṁ gatavān asmīty avadadhāmi |

[15] tad evaṁ vicārayann agrecaraṁ maṅgalaṁ vilocayann uvāca—āho ! śvo-vasīyasam evādhyavasīyate | yataḥ—


    khañjana-khelā-rañjita-kañja-nayanaṁ nayan vidhiḥ sa mama | 


    rādhā-mañjula-netra-sphurad-ānanam āsu sañjayitā ||11|| [upagīti]

[16] tad etac-chubha-śakunam anubhavatā, yāvat paurṇamāsaṁṁā sameva sarvata eva veṇu-dhareṇa veṇu-svana-caryā sañcāryate sma | tataś ca—


    vaṁśī-kalād udayataḥ śaradi prabhāvān


    mallībhir apy atula-phulla-daśāṁ gatābhiḥ | 


    rātrīr nibhālya muhur ullasitāh sa ṛāma-


    bhrātā ratiṁ rati-kṛte’kṛta vallavībhiḥ ||12|| [vasantatilakā]

[17] tataś ca tūrṇam eva pūrṇa-candrā bahu-tithī tithir atithir iva tasya prasannatāṁ vidhātum āsannavatī | tatra cājñāyāhni vana-vihāra-śālī vana-mālī dhenūr ādāya vrajāgamanaṁ vidhāya sāyaṁ pratyavasāya nija-candra-śālikālindaṁ vindamānaḥ sphuṭam āditye’staṅgatya sthite sa-tārā-samudayaṁ taṁ sāndra-candrikaṁ candram udayantaṁ paśyaṁs tad-vaśya-bhāva-viśeṣa-śleṣatas tad idaṁ cintayāmāsa—


    jāguḍa-piṇḍa-sapiṇḍaṁ kiṁ vidhu-bimbaṁ tad etad unnamati |


    kiṁ vā roṣāruṇa-ruci mukham idam udbhāti kāmasya? ||13|| [āryā]

punaś ca, 

kuṅkuma-rasa-saṅkulam iva kiṁ vidhu-bimbaṁ puraḥ sphurati | 

athavā rādhā-mukham idam udayati yamunā-vanāt purataḥ ? ||14|| [upagīti] 

[18] tatra yadi vidhu-bimbam evedaṁ, tadā tad idaṁ vibhāvyate—


    pūrṇa-candro’yam aindrīṁ haritam anugataḥ preyasīṁ dūradeśād 


    asyāvaktraṁ vilimpan ghusṛṇa-śavaliteneva śaśvat kareṇa | 


    tad-vyājān mām amūdṛk-kṛtim upadiśatīvādya sadyaḥ kiśoraṁ 


    śubhrātmā yas tadīyaṁ bhavati viracanaṁ sarvato-bhadram eva ||15|| [śārdūla] 

[19] kiṁ cāyam idam apy upadiśann iva sambhāvyate—


    vidhur ahaṁ haritaḥ pratidik-pati-


    praṇayiṇi ramayan jana-śarmadaḥ |


    tvam iha kiṁ nu vidho sthagitāyase 


    para-ramā-ramaṇaṁ prati samprati? ||16|| [drutavilambita]

[20] tad evaṁ sarvathaiva daivānukūlyataś candra-candrikā-sāndrita śubhaṁ tasya kakubham eva gantuṁ śantur asmi, yataḥ—


    nikhilam eva vanaṁ vidhunāmunā


    diśi diśi pratirañjitam īkṣyate |


    mad-anukūlam idaṁ śakunaṁ bhaved 


    iti gatir mama tatra śubhāvahā ||17|| [drutavilambita]

[21] atha yadi kāmābhidhānasya kopa-dhāmānanam idam, tadā viṣama-bāṇasya tasyānuyānam eva bhaya-nirvāṇaṁ viśrāṇayati | yadi ca tasyā eva kānti-sadanaṁ vanam idaṁ vidyate, tadā tu sutarām eva tad-diśaṁ praviśatas tan mama śarma-marma praviśatiti | kiṁ ca—


    rayāṇe vartate cittaṁṇrtyaty akṣīca dakṣiṇam |


    tasmād vṛttaṁ caṇrtyaṁ ca kānt abhirbhavitāmama ||18|| [anuṣṭubh]

[22] tad etad uṭṭaṅkya niṣṭaṅkya ca praṇaya-paṇa-santuṣṭaṁ dāmādi-kumāra-catuṣṭayaṁ saṅgataḥ prasajya, tad-dvārā nidrā-vyājād anyān dvāra-pālakatayā tatraiva saṁvalayya, nibhṛta-kṛta-pratīhārataś caraṇa-vihāratas tām eva haritaṁ harir muralī-dhara-karatayānusaran dina-kara-tanayā-tīram anvatīrṇavān | āvatīrya ca vicāritavān—


    na kruddha-kāmānanam etad asti 


    prayāti yac chubra-daśām udañcat |


    viyogi-rādhāsyam idaṁ ca na syād


    yataḥ kalaṅkādi bhaved vibhedi ||19|| [upajāti 11] 

[23] tataś ca mrga-lāñchana evāyam iti niścitya punar vicāritavān—


    śārvaraṁ ṣarvarīśānaḥ saṁhartuṁ siṁhatāṁ gataḥ |


    pūrva-parvatam ārohan sarvaṁ parvati parvaṇa ||20|| [anuṣṭubh] 

kintu, 

candramā rādhikā-vaktram anukurvan virājate |

tadākāram idaṁ cetaḥ kathaṁ mama vidūyate? ||21|| [anuṣṭubh]

[24] punar vibhāvya candraṁ prati prāha sma—


    anupama-rucir asmi sarva-lokeṣv


    iti bhagavann amṛta-dyute na dṛpya |


    na tu bhavad-upamā daśāpi tasyāś


    caraṇa-nakhā vilasanti rādhikāyāh ||22|| [puṣpitāgrā]

[25] tad evaṁ vicintya samucita-sthānaṁ vicitya dūrataś caturāṁś caturaḥ kumāran vartmani vartamānatayā vidhāya, svayam upasaritam uccatara-catvaram ātmanā rūḍhaṁ sandhāya, vraja-diśam avadhāya, veṇuṁ mukhe nidhāya, vādayiṣyamānaś cintayāmāsa—prathamaṁ rādhā-

gamanam eva sādhayāmaḥ | tām vinā phalasya ca viphalatām kalayāmi | tad-āgamana-kamanīyatayā tu ramaṇīnāṁ anyāsām apy āgatir mama manasi ramaṇīyatām āyāmam ānayati | kintu tad eva bhavyaṁ kathaṁ bhavyam ity eva pratipattavyam | ām ām, bāṇa-vidyā-pravīṇenaiva vaiṇavikena mayā tathā yoktavyam, yathā tena saivāviṣṭākṛṣṭā ca bhavati nāparā iti |

[26] tad evaṁ sampradhāryāvadhārya ca tena, veṇum evaṁ vādayiṣyāmīti yadā vicāryate sma, tadā ca tābhiḥ sāndra-candrika-candramasaḥ sandṛṣṭ-vaśatayā sāndṛṣṭikam idaṁ parāmṛṣṭam—

hanta ! sa khalv ayam oṣadhīśo’py ādhi-vyādhita-janān asmān adya sadyaḥ pratiritsed eva, na tu cikitset iti |

[27] tataś ca tat-kṣaṇaṁ kiñcid vilakṣaṇaṁ śaśa-lakṣmāṇam ālakṣya vṛndā cedaṁ cintitavatī—

hanta hanta ! 


    tāsāṁ kṛṣṇa-viyogāgni-bāṣpair viṣvag-viniḥśrtaiḥ |


    ādarśa iva paśyāndhaś candramā mandatāṁ gatah ||23|| [anuṣṭubh]

[28] atha camūru-dṛśām amūṣāṁ muhur api saṁmukhatayā vaśīkṛtim ivāpannaḥ śaśī svadiśi tadā madād unnatena kṛṣṇasya gabhasti-śatena tasya sphūrtiṁ samānināyeti | 

[29] tad-avalokanāya vyākulatākulāyamanāsu tāsu—

śāradena śaśinā hariṁ prati 

prasthitiḥ samam ayoji subhruvām |

pratyayoji kila tena sā tadā 

maṅkṣu tasya muralī-kalena tu ||24|| [rathoddhatā]

[30] yatas tadaiva ca—


    anurāgeṇa rāgeṇa varṇa-bhāgena mādhurīḥ |


    kalayantaṁ kalaṁ veṇoḥ kalayāmāsa keśavaḥ ||25|| [anuṣṭubh]

[31] tatrānurāgo yathā, 

sāśru-kaṇṭha-nayanaṁ sakaṇṭakaṁ

kampa-sampad-ayanaṁ sa-mādhavaḥ |

rādhikā-virahajādhibādhitaḥ 

śravya-veṇu-kalabhavyam ājagau ||26|| [rathoddhatā]

[32] rāgo yathā—


    rāgam īdṛśam asāv acīkḷpat 


    prāpa rāgaīva yaḥ priyā-hṛdi |


    yaḥ sphuṭaṁ na rasitaḥ purā bhuvi 


    kvāpi nāmṛtavad aṅga-viśrutaḥ ||27|| [rathoddhatā]

[33] tat-praṇāda-maya-varṇa-vibhāgo, yathā—


    ayi sudhāṁśu-sudhā-mukhi rādhike 


    madhura-bhāva-dhurā madhu-mādhavi |


    mayi sadā dayite dayite ciraṁ 


    tava guṇair hṛdayaṁ mama dīryati ||28|| [drutavilambita]

[34] atha bāṇaīva veṇu-nāde pravīṇaḥ svayamaṣav anena tasyāh siddhāṁ biddhatām avabudhya sudhy-agraṇīr anyāś ca tan-nyāyam ājuhāva | [35] tatra varṇa-vibhāgas tv evam—


    ahaha gopa-sutā mama gīḥ-sitā 


    dharatha hanta manoratha-durdharāḥ |


    iti bhavāmi bhavaj-jita-lajjitas


    tad-udayaṁ sudayaṁ kuruta priyāh ||29|| [drutavilambita] 

[36] atha yadā pīta-vasanena gītam evam udgītam, tadā tāsam eva karṇābhyarṇatām āgataṁ tatra ca yathāyatham abhirucitam eva cittī-kṛtaṁ rāgādikam avadhārya nivārtyatātikrama-niratāsthiratāh pratasthire | tatra ca kṛṣṇābhimukhatām evātasthire, nānyat kim api | tathā hi, 


    yā yatra karmaṇi gatās tad-anusthitiṁ tā


    vismṛtya tasya muralī-śruti-divya-netrāh |


    dṛśya-prabhaṁ tam abhivavrajur aśru-nīra-


    srotasvatī-mayatayā nija-jīvaneśam ||30|| [vasantatilakā] 

tadā ca—


    gokula-kumudākṣīṇāṁ 


    kumudvatīnāṁ tadā tathā kumudām | 


    akuruta kumad-ādhīśaḥ 


    sa tadā śatadhā parām sumudām ||31|| [āryā]

tadā ca—


    śuśrūṣantyaḥ patīn kāścin niruddhāh prasthitiṁ prati |


    kṛṣṇaṁ tatraiva tāh prapur ity evaṁ muni-jalptam ||32|| [anuṣṭubh]

[37] ātra ca ṣnigdhakaṇṭhenāntaś cintitam, tā etāh khalu pādmottarakhaṇḍa-dṛṣṭa-daṇḍakāraṇya-gata-muni-varyatayā sādhaka-caryas tadānim api lakṣmī-varyāṇāṁ rādhikādi-nitya-tad-bhāryāṇāṁ sva-kāmyaṁ sukāmyaṁ sāmyam anavāptā yathā tad avāpya śrī-kṛṣṇam avāptās tathā varṇyam iti sthite—


    tam eva paramātmānaṁ jāra-buddhyāpi saṅgatāh|


    jahur guṇa-mayaṁ dehaṁ sadyaḥ prakṣīṇa-bandhanāh || [bhā.pu. 10.29.11]

ity eva pratipattaye kalpate | 

[38] uktaṁ ca pādmottara-khaṇḍa [272.167] eva—


    te sarve strītvam āpannāh samudbhūtāś ca gokule |


    hariṁ samprāpya kāmena tato muktā bhavārṇavāt || iti |

[39] kintu, nāsūyan khalu kṛṣṇaya [bhā.pu. 10.33.37] ity ukta-diśā tadīyās tu na tad ūhitum īśāmāsur iti jñeyam | yac ca jighāmsayāpi haraye stanaṁ dattvāpi sad-gatim [bhā.pu. 10.6.35] ity asya sadṛśena tam eva paramātmānaṁ jāra-buddhyāpi ity ādinā sādhanasya nikarṣa-rūpam aper abhidheyaṁ phalasya tu sarvottama-rūpatvaṁ pratipadyate | 

[40] tac ca yuktaṁ, yataḥ—

tāsāṁ kṛṣṇaḥ parātmā na tu paraiti na prāpnuyāj jāratāṁ tat 

prānte prāptaḥ patitvaṁ dadad ucita-matiṁ jāram atyāpi vittaḥ|

yadvad bakyāṁ jighāṁsāv api samucitam atyarpaṇāl lālya-bhāvaṁ 

lebhe dhātrī-nibhāyāṁ sthiratamam iha yad yuktitas tat phalaṁ hi ||33|| [sragdharā] 

[41] tathāpi—


    uktaṁ purastād etat te caidyaḥ siddhiṁ yathāgataḥ |


    dviṣann api hṛṣīkeśaṁ kim utādhokṣaja-priyāh || [bhā.pu. 10.29.13] 

ity anusārātâ premāmṣena tu tāsāṁ mahad eva vailakṣaṇyam anugatam | 

[42] ṇa ca nitya-kāntāsv api prakaṭa-līlāyāṁ jāra-buddhir dṛśyata iti tasyāh ślāghaiva vācyā | yataḥ—


    yā nityā eva kāntā danuja-kula-ripo rādhikādyā na tāsām


    ślāghāṁ sā jāratā-dhī-saciva-janir iyāt kintu rāgaḥ sa nityaḥ |


    tāṁ bhittvā vighna-kartrīṁ druta-muditavatā tena taṁ nitya-kāntaṁ 


    prāpus tā nāparāsām iva vapur aparaṁ sa pratīkṣeta tāsām ||34|| [sragdharā] iti |

[43] tad etad vicintya sphuṭaṁ proce, tatas tataḥ ?

[44] madhukaṇṭha uvāca—abhiṣrtavatīnāṁ viśeṣo yathā—


    śrute murali-kākale nija-nijāhvaya-prāpake 


    samaṁ vraja-nata-bhruvaḥ sapadi phulla-dehā babhuḥ |


    anaṅgam api vardhitaṁ vihitavān aho yas tadā


    kathaṁ na kila vardhayen nija-kalā-balenāṅganāh ? ||35|| [pṛthvī]

[45] kiṁ ca, 


    satvara-prasāravattva-sattva-dhāma-hāyinī


    sarva-gurv-ahārya-kūṭa-vāraṇatiyāyinī |


    nātham ekam anv aneka-dāra-sampad-arpiṇī


    ogha-mogham anv ananta-bhakta-loka-tarpiṇī ||a||


    lola-keśa-śaivalāñci-karṇa-pūra-cakriṇī


    puṣpa-jāta-niṣprapāta-śubhra-pheṇa-cakriṇī |


    ucchalan-navīna-mīna-netra-nīra-gātriṇī


    agrimādhva-mātra-pātra-sammukhānuyātriṇī ||b||


    manda-cāla-bāhu-nāla-pāṇi-padma-sālinī


    accha-bāla-kacchapāṅga-vatsa-janma-jālinī |


    jūti-dhūti-kṛt-kuṭīra-tīra-dhīra-gāminī


    ūru-bhūruhāli-pāta-samprapāta-kāminī ||c|| 


    kāñci-kāñci-kaṅkaṇādi-śiñjad-ambha-sañjinī


    prāyaśas tu haṁsa-saṅgha-śṣabditānurañjinī |


    tūrṇa-tūrṇa-ghūrṇanādi-saṅkulāṅga-nartinī


    pūrṇa-pūrṇa-bhāva-gūrṇa-jāḍya-jāta-vartinī ||d||


    veśa-vastra-sanniveśa-cañcalatva-bhaṅginī


    tat-tad-artha-vaiparītya-kāri-vega-saṅginī |


    yan-nimittam ātma-sarva-saṅga-bhaṅga-bhāvinī


    yatra sarva-nāma-rūpa-vismrtiś ca bhāvinī ||e||


    śyāma-dhāma-suṣṭhu-rāmam etam atra sad-dhavam 


    sindhu-tulyam uttaraṅgad-aṅgam āśu mādhavam | 


    pūrva-pūrva-bhinnayātir uttarāpta-saṅgatiḥ 


    āpagāli-sammitāpa seyam āli-saṁhatiḥ ||f||36|| [tūṇaka]

[45] tās tatra ca—


    śubhaṁyu-vana-mañjule savitṛjā-rucā saṅkule 


    prasūna-gaṇa-rājite bhramara-kokila-bhrājite |


    sugandha-marud-añcite kumuda-bandhu śobhācite 


    samasta-guṇa-niścite nidhitayā ciraṁ sañcite ||37|| [pṛthvī]


    sthale maṇija-catvaraṁ samadhiruhya taṁ satvaraṁ


    vicitra-muralī-kalaṁ viracayantam udyat-kalam |


    ghanāghana-ghana-śriyaṁ taḍīd-abhīṣu-vastra-priyaṁ 


    maṇi-dyuti-vikasvaraṁ dadṛśur aṅgi divya-smaram ||38|| [pṛthvī] 

(yugmakam) 


    nirmāya kṛṣṇam abhitaḥ sthitim atra gaurī-


    paṅktis tadā tam avalambitum utka-cittā |


    madhye tamālam upalabhya suvarṇa-varṇa-


    vallī-tatir vilasatīti kila vyaloki ||39|| [vasantatilakā] 

atha—


    vaṁśī-dūtikayā nimantrya kalitāh saurabhya-dhārā-sakhī


    saṅghaiḥ sādrti bhūri dūra-saraṇer ānāyitāh subhruvaḥ |


    prāptāh svāntikam ātma-rocir amṛtāny apy āśitāh preyasā


    ṭrptiṁ naiva yayur na vā viramitaṁ tad-dāna-karmāmunā ||40|| [śārdūla]

pratyuta—


    navyāh kalādharāh śubhrā bhrāji-nakṣatra-mālikāh |


    arāla-locanāh kṛṣṇa-cakoraṁ ṭrsṇa-jaṁ vyadhuḥ ||41|| [anuṣṭubh]

[46] atha kṛṣṇas tatra sa-tṛṣṇam acintayat—aho ! nava-tāruṇyasya puṇya-sampada etā, vara-lāvaṇyasya mat-kretavya-navya-paṇya-śreṇyas trilokī-lakṣmyāś cūḍāmaṇayaḥ, sphuran-manmathasya jīvanauṣadhayaḥ kumudāyamāna-madīya-locanayor navīnāś candra-kalāh sahāvatīrya ruciṁ vitīrya virājante |

[47] tad evaṁ sthite—


    kṛṣṇāpāṅga-śaraḥ sāṅgaṁ bhittvāpāṅga-śaraṁ mama | 


    manorathinam udbhettuṁ kila prāviśad antaram ||42|| [anuṣṭubh] 

iti tāh pratyekaṁ pratyetavyaṁ cakruḥ |

[48] vastutas tu hares tāsu sarvāsu latāsv iva dvitra-lava-sevana-pūrvakam apūrvatayābhraman-netra-bhramara-yugalaṁ kamalinyām iva rādhāyām nirbādhām sthitim ātasthe | 

[49] āsthitavatīti ca tatredaṁ sa tu vicārayāmāsa—


    śobhāyāh śubhadā śobhā ramāyāh paramā ramā |


    seyaṁ mal-locanasyāpi rādhikā-cāru-locanam ||43|| [anuṣṭubh]

[50] tad evaṁ sati sā ca tadīya-tādṛśa-dṛśaḥ sparṣataḥ kampa-sampad-unmīlana-rasa-prasara-vaśatayā kṣobhaṁ labhamānāpi taṁ prati prahita-lobhāṁ śobhām uvāha | 

[51] ātra ca praśnottara-mayaṁ padyam: 


    smerayoḥ prati vidhūdyad-asrayo


    rādhikā-nayanayos tulāṁvada |


    śāradaṁ vikaca-mecakotpalaṁ 


    yan maranda-jhara-moci tat kim u? ||44|| [rathoddhatā]

[52] tad evaṁ sthite tāḥ puraḥ-sthitā yadyapy anavadya-saṁvanana-pravīṇa-veṇu-vidyā-maditā lajjām ujjahati sma, tathāpy avitathābhijātyatayā namratā-kamrā muni-vratam evānuvavṛtire | 

[53] śrī-kṛṣṇas tu yadā viśīṣṭa-lalanā-madhyam adhyāvasann evam adyotiṣṭha, tadā

tāsāṁ parama-durlabha-parimala-mātrāṇām api vaiṇava-madhura-gīta-madhu-maditatayā svayam eva kṛtābhiyātrāṇām āgatiṁ dṛśoḥ pathi nirmāya, sa-narma-smitas tad-vidhām buddhim upadhayā labdha-śuddhim avadhārayann iva tan-mukhād unmukhānurāga-jāgarūka-vāg-amṛtam āsvādayitum, tāsu ca samutsukatām āsādayituṁ, nijāntika-sthiti-yācñā-garbheṇa sphurad-upekṣā-sandarbheṇa vacasā tāh kṣobhayāmāsa | yathā—


    mahābhāgā yuṣman-milanam abhavan naḥ śubha-kṛte 


    tataḥ pṛcchāmy atrāgamanam idam avyāhatam iti |


    tad etāvat-kleśād abhigamanataḥ saṅkucita-dhīḥ 


    sa bhūyaḥ sampṛcche bhavad-abhimataṁ kiṁ nu karavai? ||45|| [śikhariṇī] 

[54] tad evam atrādara-jñāpanayā jñātvāpy ajñāna-vijñāpanayā ca sveṣūpekṣāpekṣayor ekataratayā tad-abhiprāyaṁ prāyaśo boddhum asamarthāsu tāsu tata evānabhivyakta-kiñcid-arthāsu punaḥ sa-narma ca tathā vācaṁ prāha—


    pṛcchato’pi purato mama bhavyaṁ 


    maunam eva kurutha pratigīr yat |


    tad-bhavad-vraja-gṛhe gṛha-bhājāṁ


    kiṁ nirāmayam atha pratibhāti? ||46|| [svāgatā]

[55] tataś ca mithaḥ sa-smita-nirīkṣitāsu tāsu punar uvāca—


    tad idaṁ durabhiprāyaṁ 


    boddhuṁ bahvadīyam asmi na samarthaḥ |


    svayam iha yūyaṁ tasmāt 


    kathayata saṅkocam uddhūya ||47||

[56] punar atīva saṅkacatīr nirīkṣya yojanāviśeṣa-śleṣamayatayāpi tathā prathayāmāsa—


    atha na bhavati kāryaṁ brūtha tan neti buddhaṁ


    vrajam anu cala-cittā yāta nādhvaṁ mayātra |


    vanam idam aitghoraṁ rātrir atrātighorā


    svayam atiśayi-ghora-prāṇi-vṛndaiḥ parītāḥ ||48||

[57] atra nādhvam iti na yāteti vā yojanā |  punas tad eva śleṣayituṁ sopāna-viśeṣaṁ cakāra—na cedṛśī svairatā bhavādṛśīnāṁ sadṛśī bhavati yataḥ mātāpitara-pramukhāḥ sahajāḥ patayaś ca vaḥ santi iti |

[58] punaḥ sa-hāsam āha sma—śrūyante’pi tanūjāḥ iti |

[59] atra kathakaś cintayāmāsa—vṛndā-paurṇamāsī-saṁvāda-gata-siddhāntānusāri-dhiyā—


    siṣeva ātmany avaruddha-saurataḥ


    sarvāḥ śarat-kāvya-kathā-rasāśrayāḥ [bhā.pu. 10.33.25]

ity anena pratipannasya tatrakīya-rasasyālambana-vairūpyād vairasyāpannatā-bhiyā ca tad idaṁ parihasitam eveti vidvan-matatayā vyaktīkariṣyāmi iti |

[60] atha tad eva spaṣṭam ācaṣṭa—[61] tad evaṁ tābhiḥ saha rantuṁ kṛta-vaṁśī-dhvaniḥ sa tu sarasānāṁ śiromaṇir yadyapî tāsām utpattita eva sva-mātra-sātkṛta-pati-bhāvānām anyatra patir iti pratītir loka-saṁvadana-vaśaṁvadatā-mātra-mayī kevala-sva-saṅgama-kāmanā-vrataś cāparāṅga-saṅgama-rūpa-virūpatā-nirjayīti viśadam arthaṁ tāsu svīya-kāntā-bhāva-samutpatty-anyathānupapattyā sambhāvitavān |

[62] yadyapi ca tāsām ajāta-putrāṇām api devaraṁ-manya-putrādiṣu putratā-vyavahāraḥ kevalaṁ sannihita-bālaka-viṣayaka-vatsalatā-svabhāvākāras tat-sambandhābhimānas tu bahir evācāra ity āpta-vacanān nirdhāritavāṁs tathāpi tat-tad-ullekhana-karmaṇā narma-mātram ācaritavān | tad ācarya ca tad-bandhūnām andhāyamānānām api tad-anveṣaṇa-nirbandhād bhayaṁ vicārya sāmarṣam iva vivakṣitam uvāca—katham iha tat-tad-bhayaṁ kurutha iti | atra ca ṣaṣṭhī pañcamī vā samasyate | 

[63] kiṁ cātra khaṇḍam akhaṇḍaṁ ca padyaṁ yathāyatham anūḍhā ūḍhābhāsāś ca tā dṛṣṭvācaṣṭeti gamyate | tatrānūḍhāḥ prati sahajā ity antam | ūḍhābhāsāḥ pratiśrūyante’pi tanūjā ity antam | akhaṇḍaṁ tu sarvāḥ pratīti jñeyam |

[64] punaś cārtha-dhvani-saṁvalanayā cittam āndolayāmāsa—


    dṛṣṭaṁ yad-vanam aty apūrva-kusumair divyartunā pūjitaṁ


    dyotaiś carcitam indunā yamunayā cātmānilair nartitam |


    sāmagrīyam udeti deva-nicitāsmākaṁ vihāra-krame


    tasmād etad abhāvatas tu va iha stavyā na vāstavyatā ||49||

kintu—


    diṣṭenāpte tatra gatvā sva-goṣṭhe


    kaṣṭenāpi svīya-dharmaṁ kurudhvam |


    patyur bhaktir bāla-vatsādi-pālya-


    vyaktīnāṁ yaḥ pālanādiś ca diṣṭaḥ ||50||

[65] tataḥ kaṣṭa-sādhyaṁ taṁ dharmaṁ bādhyamānaṁ vidhāyātrāvikala-sarva-dharma-phale mama sukha-vihāra-sthale praviśata | [66] anyathā punar udyad-vidhu-vanam idaṁ bhavatīnāṁ vidhuvanāya sampatsyata iti yācñā-pakṣābhiprāyaḥ |

[67] punaḥ sa vimarśam iva provāca—


    aham ahaha na budhye smeti pūrvaṁ pralāpaṁ


    cakara tad iha yūyaṁ tad vicārya kṣamadhvam |


    rati-visara-vilāsair yantraṇād āgatā yas


    tad-ucitam akhilaṁ yat snigdhatā mayy upaiti ||51||


    tad api na yadvad virahe prītis tadvan na sānnidhye


    bhavati tato gṛha-yānaṁ bhavatīnām aucitīṁ cinute ||52||

[68] atra ca prīti-viṣayād dūre sthitir na yukteti virodhi-lakṣaṇayā yācñāpakṣaḥ saṅgamyate | tataś ca—


    pūrvaṁ yac cirataḥ spṛhāvalanayā saṁkḷptam āsīt punar


    vaṁśyākāraṇayā balād upacitaṁ tad bhagnam uccair yataḥ |


    tac chrutvā dayitād vyalīka-vacanaṁ bāḍhaṁ na niścikyire


    kiṁ na smaḥ kim u vā sma ity aî tadā gopāla-vāma-bhruvaḥ ||53||


    tad āsāṁ niścalāṅgīnāṁ kāñcīnām api rājayaḥ |


    samaṁ samantataḥ kleśāt tūṣṇīkām eva saṅgatāḥ ||54||

tataś ca—


    bāṣpa-vyājād āsāṁ priya-kṛta-parihṛti-samūḍha-santāpaḥ |


    manye hṛdayāmbhoruha-nivahaḥ svarasān muhuś ca susrāva ||55||

[69] atra caivaṁ vicārayāmāsuḥ—


    prāṇāṁs tyajāma dayitasya pade luṭhāma 


    kupyāma tatra vinivṛtya gṛhaṁ vrajāma |


    kṛṣṇāṁ viśāma ca na vā kaṭhināyamānam


    etaṁ svabhālam abhihatya nicāyayāma ||56||

[70] tatra tu—


    śiraḥ-pīḍā bāṣpa-vyathita-galatā hṛd-gata-mahā-


    prakampaḥ pratyaṅga-skhalanam iti nānā-vikṛtayaḥ |


    priye rūkṣe jātā dalayitum amūr āvavṛtire


    paraṁ tad-vaktrāntaḥ-prasadanam agāt pālayitṛtām ||57||


    masī-valita-dṛg-jala-srava-tamobhir ārād uraḥ-


    sthalaṁ valita-kuṅkuma-praciti-sandhyam āvṛṇvatīḥ |


    avāṅ-mukha-vidhur vadhūḥ sapadi paurṇamāsī-śaśi-


    sphuran niśi ca tāmasīr iva cacāya tasmin hariḥ ||58||

[71] tataś ca kiñcid amarṣe sati—


    śvāsa-dīrṇa-madhurādhara-śriyaḥ


    komalāṅghria-dala-kīrṇa-bhūmayaḥ |


    hanta kāntam api taṁ nata-bhruvo


    vivyadhur nayana-sāyakāsribhiḥ ||59||

[72] tad evaṁ kṣobhe sati dāḍimād antaḥ-sakta-rakta-bījānām iva nijānāṁ bhāvānāṁ hṛdayān niṣkulākṛtiḥ svayam eva jātā, tathāpi vaidagdhī-digdhatayā priya-gīrvad eva sandigdham ūcuḥ | yad adyāpi gāyanti—


    iyam iva mā kuru punar ativādam |


    bhakta-janān bhaja muhur itarāṁs tyaja 


    vibhur iva rahita-vivādam ||dhruvam||


    pati-putrādika-bhajanam ihādhikam iti yaṁ vadasi vicāram |


    sa tvayy eva hi tiṣṭhatu na tu bahir iti vimṛśāmaḥ sāram ||60||

anayor artha-śleṣo’yam ubhayam eva pakṣaṁ viśeṣayati |

	atha dhava-suta-mukha-gaṇatas tava sukham asti satāṁ hṛdi yātam |

	tad api ca na hi bhavad-anusaraṇaṁ bhavad-icchati yuvatī-jātam ||61||

atra sandigdha-kāku-padaṁ nahīti padaṁ tad-icchā-nirdhāraṇe, yad vā niṣedhe—


    svām āśām anuvardhaya vara-tanu-tatir iha labhatāṁ śātam |


    satatānaśvara-vara varadeśvara na vitanu vitanūtpātam ||62||

atrānuvardhayeti samedhane chedane vā—

	gṛha-karmāṇy anucittaṁ sukha-tanu bhavatā nahy apinaddham |

	caraṇau pracalata iha na ca valataḥ pratigamanaṁ kila baddham ||63||

atra sukha-tanv iti bhavatety asya cittam ity asya vā viśeṣaṇam | apinaddham iti bandhanābhāve bandhane vā na ceti pūrva-nahi-vat | kileti niścaye’nṛte vā |

	svabhava-tāpa-bharam amṛta-dharādhara-rasa-jharataḥ svata eva |

	nāśaya yadi na hi mādṛśam api sa hi saṅkramitā sakhideva ||64||

atra svabhaveti kāme svajāte vā | mādṛśam ity asmat-sadṛśe  vā jane’smad-arthe vā |


    lakṣmī-sukha-dadam api bhavataḥ padam ahaha pulindī-bhavyam |


    spṛṣṭaṁ yad-avadhi dṛṣṭaṁ tad-avadhi sarvaṁ jagad-apasavyam ||65||

atrāpasavyaṁ pratikūlam ity ubhaya-pakṣe’pi samañjasam | ākṣepa-pakṣe punlindī-bhavyam iti nīca-gāmitvaṁ vyajyate—


    lakṣīr vrajam anu tulasī-vanam anu bhavad-udaya-sphurad-udayā |


    dṛśyata iti tava pada-dhūlyāplavam icchaty api pati-hṛdayā ||66||


    yasyā vīkṣaṇam api valita-kṣaṇa-pārṣada-vṛnda-nidhānam |


    tadvad vayam api hṛdi vāñchām api nahyāmaḥ savitānam ||67||

atrāpi-śabdaḥ samuccaye pūrvavat kākvā niṣedhe vā  |


    tattvaṁ sukṛpaya kṛta-vṛjinātyaya tava yāś caraṇe raktāḥ |


    tā bhavataḥ smita-vīkṣaṇa-vismita-cittāḥ kuru nija-bhaktāḥ ||68||

idam ubhayatra ca yogyam |

	alakāvṛta-mukha kuṇḍala-dhṛta-sukha hasita-vibhūṣita-netra |

	dattābhaya-bhuja-vakṣaḥ-śrī-yuja dāsyo vayam api te’tra ||69||

atra cāpiḥ pūrvavat |

	tava muralī-kalam api ca rūpa-balam anubhūyābhavad eva |

	druma-kulam api pulakāṅkura-saṅkulam iha kā nārī deva ||70||

atra keti kaumutye niṣedhe vā—

	vyaktaṁ vraja-bhaya-hara-līlā-caya devas tvam asi sa ko’pi |

	tan no nija-karam api śirasi ca dhara dāsīnāṁ bhramato’pi ||71||

[73] tad evaṁ sthite—


    tathā vilāpa-tāpena na tāsāṁ vivyathe hariḥ |


    yathā rādhā preṅkhita-bhrū-dhanur iṅkhi-dṛg-āśugaiḥ ||72||


    atha vyathita-mānasaḥ prathita-bhāva-kāruṇyataḥ


    prahasya muditānanaḥ svaka-rahasyam ullāsayan |


    pratisvam anayat priyā druta-matiḥ sva-pārśvaṁ balī


    balād api balānujo valayati sma līlāṁ prati ||73||


    āmṛśann aṅgulīḥ pāṇiṁ prakoṣṭhaṁ bāhum apy atha |


    tāsāṁ hari-karas tṛptiṁ nāgāndhanam ivādhanaḥ ||74||


    yad api ca rādhā tāsu svam abhijugopāyutādi-saṅkhyāsu |


    tad api ca hariṇā spaṣṭaṁ dṛṣṭā tārāsu candralekheva ||75||


    rādhā yarhi svakara-spṛṣṭā jātā murārāteḥ |


    ativismitaye jajñe tarhi ca sā tatra candralekheva ||76||


    gopyaḥ kṛṣṇaṁ tatra kṛṣṇaś ca rādhām


    āśliṣoccair āvrajan narma-śarma |


    bhāva-śreṇyaḥ sthāyi-bhāvaṁ svabhāvo


    yadvat puṇyād vāsanāṁ pūrva-labdhām ||77||

[74] tatra kāścid bhūrur iva nibhālya vana-mālyaḥ parīhāsataḥ parasparam ūcuḥ—


    jalade vilasati vidyud bibhyati hṛdayāni bhīrūṇām |


    kiṁ parihasasi sakhi tvaṁ kiṁ na hi paśyasi puraś citram ||78||


    ātmārāmā apy aho yasya gandhād


    brahmānandaṁ bāḍham āccādayanti |


    pūrṇānandaḥ sa svayaṁ hanta tābhiḥ 


    svānandāya krīḍanāya prayete ||79||

[75] atha samāpanam—


    īdṛg apyayi rādhe yas tāsāṁ mukha-nirīkṣakaḥ |


    tvad-utkarṣa-rasāyāsīd iva tāsu parīkṣakaḥ ||80||

iti śrī-śrī-gopāla-campūm anu 

prathama-saṅga-raṅgaja-vāko-vākya-bhaṅgī-saṅgītaṁ nāma

trayoviṁśaṁ pūraṇam

 ||23||



(24)



        20. 
atha caturviṁśaṁ pūraṇam 


29. 
śrī-rādhā-saubhāgya-śravaṇa-subhāgyaṁ nāma
[1] tataḥ snigdhakaṇṭha uvāca—

[2] atha saṅkṣepeṇa varṇitaṁ, yathā—


    tābhiḥ sametābhir udāraceṣṭitaḥ 


    priyekṣaṇotphulla-mukhībhir acyutaḥ | 


    udāra-hāsa-dvija-kunda-dīdhitir 


    vyorocataiṇāṅka ivoḍubhir vṛtaḥ || [bhā.pu. 10.29.43] iti | 

[3] tatra prathama-caraṇaḥ śloka-sātkriyayālaṅkriyayā paricaryate—


    kāntasya tābhiḥ sva-karaṁ spṛśan karaḥ 


    sarpan paraṁ cāvayavaṁ vitarkitaḥ | 


    kīrṇaś ca tasyāntaram antaraṁ bhajan[^6] 


    dṛṣṭaḥ punas taj jitakāśitāṁ gataḥ ||1|| [indravaṁśā] 

[4] atha dvitīya-caraṇaḥ—


    priyaṁ niyutaśo’py amūr na hi vilokamānāḥ samaṁ 


    nimeṣam upasedire yad iyam eva divyā sthitiḥ | 


    priyeṇa nijam arpitaṁ yad avaloka-śuddhāmṛtaṁ 


    samaṁ bubhujire pṛthak tad adhikaṁ tu kiṁ varṇyatām? ||2|| [pṛthvī] 

[5] atha siṁhāvaloka-nyāyād dvitīya-tṛtīya-caraṇau ca, yathā—


    yathā dṛśāṁ diśi diśi tā dadhur muhus 


    tathā haris tad-abhimukhaṁ dadhe dṛśam | 


    yadānvabhūd arahita-cāturakṣyatā 


    tadāhasīt sphuṭam asakṛt kṛta-kramam ||3|| [rucirā*] 

[6] tadvad uttarārdhaṁ ca—


    kavibhiḥ kṛṣṇe śaśitā tāsu ca nakṣatratā kavitā | 


    kintu smita-mukha-dīvyad-vilasita-vṛndair amī varitāḥ ||4|| [anuṣṭubh] 

[7] tataś ca nānā-narma-karmaṭhatayā haṭhavattayā ca kṛṣṇena kiṁcid asaṁkoce viracite, prāyaśaḥ sarvāvayave cāvalocite, nicolādi-viparyaye ca paricite sāsraṁ bahu vihasya tad iha sarvam eva yathāvat paryācitam ācere | 

[8] tad evam ācārya sasukham udaṅ-mukha-gati-caryayā yamunā-tīra-vana-śreṇīṁ śobhayann eṇīdṛśas tāḥ sva-kāntibhir ācakarṣa, [9] yatra labdha-harṣaś candramasam api nija-dakṣiṇataḥ samākarṣann iva saṅgitayāṅgīcakāra | [10] tad anu ca sarvābhir arvācīna-yauvanābhis tam ekam anusarantībhir ata eva parasparaṁ saṅgam apariharantībhir, ata eva sahasānupalabdhānurahasa-kaṇikābhir, ata eva tan-milana-viśeṣāya kalita-purūtkalikābhiḥ saha, sa haris tādṛśatām eva parāmṛśati sma—

[11] athānyathānupapattyā saṅgānasukham evāvalambamānaḥ kevalaṁ cañcac-cañcarīka-lulita-lalita-sukumāra-kusumāñcitaṁ vanam evāyaṁ sarva-guṇa-śālī vanamālī cañcati sma | kintu, 


    saṅgānaṁ tad idaṁ paraspara-guṇa-grāmānubhūtiḥ svataḥ 


    śarmāpy atra manorathāntara-kṛteḥ śaśvad babhūvāspadam | 


    yatrāliṅgana-cumbanādi-vidhaye tāsāṁ harer apy adaḥ 


    saukhyaṁ lakṣyam abhūt parāvṛti-vidhāṁ cāveśitā nirmame ||5|| [śārdūla] 

[12] tad etad varṇitaṁ yathā śrī-bādarāyaṇinā—


    upagīyamāna udgāyan vanitā-śata-yūthapaḥ | 


    mālāṁ bibhrad vaijayantīṁ vyacaran maṇḍayan vanam || [bhā.pu. 10.29.44] iti | 

[13] gāne viśeṣaś ca śrī-parāśareṇa—


    kṛṣṇaḥ śarac-candramasaṁ kaumudīṁ kumudākaram | 


    jagau gopī-janas tv ekaṁ kṛṣṇa-nāma punaḥ punaḥ || [vi.pu. 5.13.52] 


    vidhur ayam āgatavān śaradaṁ prati samprati | 


    itavān vidhur atha nahi bhavatīḥ prati | 


    mādhava jaya gokula-vīra jaya jaya kṛṣṇa hare ||a||


    kumudākara-calanaṁ na bhaved iti seyaṁ | 


    kaumudikāgād idam unneyam | 


    keśava jaya hārda-śarīra jaya jaya kṛṣṇa hare ||b||


    kusuma-vanī madhupair iyam añcati kāntim | 


    mama bhavatīṣu prathayatu kāntim | 


    śyāmala jaya hārda-samīra jaya jaya kṛṣṇa hare ||c||


    puṣpita-kuñja-caye vṛndācita-śobhā | 


    bhavad-anugataye kila kṛta-lobhā | 


    mohana jaya saṁvidi dhīra jaya jaya kṛṣṇa hare ||d||6|| [daśāvatārastotra]

[14] tad evaṁ gāyate priyāya pratigṛṇatīṣu tāsu nava-yuvatīṣu punaḥ śrī-śuka-vacanāti-rahasyaṁ, yathā—


    nadyāḥ pulinam āviśya gopībhir hima-vālukam | 


    juṣṭaṁ[^7] tat-taralānandi-kumudāmoda-vāyunā || 


    bāhu-prasāra-parirambha-karālakoru- 


    nīvī-stanālabhana-narma-nakhāgra-pātaiḥ | 


    kṣvelyāvaloka-hasitair vraja-sundarīṇām 


    uttambhayan rati-patiṁ ramayāñcakāra || [bhā.pu. 10.29.45-6] iti | 

[15] tad etad, yathā—tad evaṁ bhrāmaṁ bhrāmaṁ jāta-prasare’py alabdhāvasare sa-tṛṣṇa-kṛṣṇa-sahita-mahita-mahilāvisare’bhilaṣita-vilasitāya viralatā na jātā | 

[16] ajātāyāṁ ca tasyāṁ kṛṣṇayā taraṅga-kara-nikara-citam aharahar avakalitaṁ pulina-viśeṣam eva tad-ucitaṁ prabalam avakalayāmāsa | 

[17] balānujanmā yaḥ khalu hima-bālukeva bālukā yasmiṁs tādṛśa iti parama-śubhra-śubhra-guṇatayā vibhrājate sma | 

[18] yatraiva ca tādṛśa-sarva-guṇa-pūrṇa-pūrṇimā-nija-dvija-rāja-virājamāna-suṣamāsuṣama-pratisaṅkrama-para-bhāga-jāgarūka-mahā-mahasā sahasā nayanāni nābhyudaya-dayanāni bhavanti sma | 

[19] yatraiva ca tūlikāvad anukūlikā bālukā vastra-mātram āstaraṇam apekṣate sma; yatraiva ca kalinda-tanayā svayaṁ valita-sakhīnayā saugandhika-sugandha-gandhavāha-vahanādinā sevāṁ vahati sma | 

[20] tatra cātra śrī-keśavaḥ praveśam anubhūya pratipreyasy api yugmībhūya bāhu-prasārādi-līlāṁ śīlayāmāsa | 

[21] sā ceyaṁ paramarahasyeti rahasy eva kiñcid vyasyate | 

[22] yathā mithas tat tan mithunam—


    bāhu-prasāram akarot parirambhaṇāya 


    bāhū tu tat-karaṇatāṁ ciram īyatur na | 


    yo yasya naiti vaśatāṁ sa kathaṁ nu tasya 


    prāpnotu sādhakatama-sthitim añjasaiva? ||7|| [vasantatilakā] 


    kṛtaṁ ca parirambhanaṁ na parihartum īśāv amū 


    babhūvatur aghāri-tat-priya-vadhū-janāv ātmanā | 


    kathañcid api vīrudhā bhavati cet taroḥ saṁgamas 


    tayoḥ katham apṛktatā svayam anīhayor jāyatām? ||8|| [pṛthvī] 


    sakhīnām apy āsyā-rahita-samaye yat praṇayinoḥ 


    parīrambhārambhāt prabala-sukha-mūrcchā samajani | 


    tayos tāṁ vicchetuṁ param ahaha nānā-vilasita- 


    pratīkṣā supteva svayam atha jajāgāra paritaḥ ||9|| [śikhariṇī] 

tataś ca—


    rahasi saṅkucatī punar apy asau 


    nija-kareṇa harer akirat karam | 


    vyathitatām iva tāṁ tu vivṛṇvatīṁ 


    tad anumṛṣṭi-miṣād ayam aspṛśat ||10|| [drutavilambitā] 

	


    vadanaṁ tava vṛṇvate bata 


    bhramarā nānugatāsti kācana |


    iti lālayati sma sa cchalād 


    alakānāṁ tatim apy amūm anu ||11|| [viyoginī] 

	


    uru-sparśe niraste’pi nīvīm aspṛkṣad acyutaḥ | 


    niḥśaṅkayācakānāṁ hi tathācaritam īkṣyate ||12|| [anuṣṭubh] 

	


    kalayati saṁvastrayati 


    saṁhastayate sma tasya yā rāmā | 


    praṇayī sa haris tasyāḥ 


    spṛśati ca colīṁ vitūstanavyājāt ||13|| [gīti] 


    vakṣas te kim api nirīkṣyate praphullaṁ 


    sparśaṁ cāṇv api sahate calākṣi yan na | 


    tasmān man-nakha-nakharañjanī-spṛg eva 


    syān nīruk tad iti harir jahāsa cātra ||14|| [praharṣiṇī][^8] 


    madhusūdanatāṁ mukhāmbuje 


    haritāṁ hṛd-bhava-kumbhi-kumbhayoḥ | 


    gatavān bata nandajaḥ kathaṁ 


    rati-nātha-prabhavāya nārhati ||15|| [viyoginī] 


    atha yat kathanīyatocitaṁ 


    kathitaṁ tat prathitaṁ ca kiñcana | 


    yad athākathitaṁ dvi-karmakaṁ 


    smṛti-rītyā tad avehi pāṇineḥ ||16|| [viyoginī] 

[23] ity evaṁ sthite—


    gopyas tāḥ pratipadya sarva-viṣaya-śreyāṁsam ātma-priyaṁ 


    svādhīnaṁ sapadi pratisvam asakṛt tatrātigarvaṁ dadhuḥ | 


    lokaś ced bahu-rāja-rāṣṭra-vasatir jaṅganti bhaṅgaṁ tadā 


    tasyāntar-hitatā hiteti kila so’py antardadhe mādhavaḥ ||17 || [śārdūla] 

[24] tena ca vicāritaṁ khalv idaṁ—ahaha, mama paramam uddeśyam eva vismṛta-deśyam abhūt, yataḥ sarvābhir eva nirviśeṣaṁ ramamāṇe mayi ramā-śiromaṇīyamānā rādhāpi sādhāraṇatāṁ gatā | 

[25] kiṁ ca, sva-manoratha-prathanāyāṁ rādhāyāḥ prathamā prathamānā-gamanatā samprati pratipannā, tasmān mahā-maha eva mama hitāya mahīyate | sa ca śāradatā-viśāradatāyām asyāṁ paurṇamāsyāṁ rāsa-rasa eva tūrṇaṁ pūrṇatām arhati | eṣa tu sarvāsām aikamatya-pratipatty-anusārata eva sāratām prasārayati | aikyamataṁ ca pratyekaṁ sābhimānāntarāsu parāsu kiñcin mad-udāsīnatā-paraṁ dāsī-kartum āsīdati | tasmād aśeṣa-guṇādhikāṁ rādhikām ādāya tirodhāya sthāsyāmi iti | 

[26] tad etad vibhāvya bhāvyam arthaṁ sādhayan, mādhavas tatra tatrālasa-kara-caraṇādi-kriyāṁ priyāṁ priyāṁ praty uvāca—nūnaṁ vañcita-kāñcī-dhvanitayā kayācid apy atra sthīyata iti nāsthīyate | tac ca mama bhavad-ekānucāri-vihāritayā vicāritīkriyate | tasmād atyāyāsavatyā bhavatyā sthīyatām | mayā tu samayā mṛgayamāṇatāṁ nirmāya nātisamaya-virāmam āgamanīyam |

[27] tad etad abhidhāya, tatas tataḥ sarvataś cāntardhāya rādhayā saha sahasā jagāma | 

[28] atha samaya-katipaya-vyatyayam asahamānā sā sā ca tatas tata utthāya prasthāya ca tam anvicchantīti bhramaṇāt kramaśaḥ eka-dvāditayā paramparaṁ militāḥ | militāś ca tāḥ paramparam apratītitaḥ śapathaṁ prathamānāḥ kṛṣṇa-patham evānveṣayāmāsuḥ | kintu—


    anveṣṭuṁ kṛṣṇam iṣṭaṁ nikaṭam abhigataṁ cintayitvā pradūnāḥ 


    kartuṁ tan naiva śekuḥ param ahaha gatāḥ klāntim etā nipetuḥ | 


    sthitvā tadvac cirāya sphuraṇa-mayam amuṁ prāpya sarvāḥ samantān 


    matvānyo’nyaṁ tam eva pratihata-matayaś cakrur āliṅganādi ||18|| [sragdharā] 

tataś ca—


    yās tu tṛṣṇākulatayā kṛṣṇa-bhāva-vaśaṁ gatāḥ | 


    kṛṣṇāyante sma tā eva sarva-pālakatām itāḥ ||19|| [anuṣṭubh] 

[29] atha kathañcid anusaṁhita-bahirarthāḥ samayaṁ gamayitum asamarthāḥ pūrvābhyāsa-vaśān nija-rakṣāyā vaśān nikhila-sukhada-śīlāṁ bālyādi-katal-līlāṁ gātum ārabdhās tad-āveśa-parirabdhā babhūvuḥ | 

[30] tatra ca kṛṣṇam anvicchantyas tata ito gacchantyas taru-vallī-pallīm api muhur api pṛcchanti sma, unmāda-vṛtter anuvṛtteḥ, yathā—


    līlā gāyaṁs tat-tad-āveśa-vaśyas 


    tat-tad-bhāvaṁ prāpa gopī-nikāyaḥ | 


    citraṁ kṛṣṇāveśitām āpa yā yā 


    gaurāṅgī sā kṛṣṇa-varṇā pratītā ||20|| [śālinī] 


    adyāpi smṛtam uttapaty ahaha mac-cittaṁ yad etā muhuḥ 


    pṛcchanti sma hariṁ viyoga-vidhurā hā hā tarūn apy aho | 


    āstāṁ tan mama hṛdy aruntudam idaṁ gītābhir etat-kṛte 


    ghorād bhītibhir unmadiṣṇu-hṛdayā ghorānukāraṁ dadhuḥ ||21|| [śārdūla] 

[31] tadīdṛśalīlāveśaḥ paraparagacchapṛcchābhiniveśataḥ kramaśaḥ pracita-niṣkramīkṛtim avāpa, yat pṛcchābhiniveśaś caivam apagacchati sma, yathā—


    kāṁścit vikāsi-kusumair upahāsa-bhāvān 


    kāṁścin natāgra-valanair vimukhī-kṛtāsyān | 


    kāṁścin madāli-virutai rūṣitokti-yuktān 


    matvā tarūṁs tad anuyoga-rasād viremuḥ ||22|| [vasantatilakā] 

[32] tataś ca kṣitim eva praśna-lakṣitī-kṛtavatyaḥ, yathā—


    aho kim akaros tapaḥ kiyad ihorvi yac chrī-hareḥ 


    pada-spṛg anu vindase pulaka-rūpa-nānāṅkurān | 


    trivikramaja-vikramāt kim iva tat tvayā sambhṛtaṁ 


    varāha-parirambhataḥ kim athavā kvacit kintu na ||23|| [pṛthvī] 


    pṛthvī kṣamā ca nāmnā tvaṁ tat-padāṅkam udaṅkitā | 


    tasmāt tvām eva taṁ praṣṭuṁ tā vayaṁ gatim āgatāḥ ||24|| [anuṣṭubh] 

[33] tad evaṁ sarvāsu tarv-ādikaṁ pṛcchantīṣu tata itaś ca gacchantīṣu tadīyaṁ saurabhyaṁ parirabhya, jagat-prāṇeṣu sannidhānaṁ prati praṇīta-prayāṇeṣu, tad-vaidagdhī-digdha-snigdha-hṛdayā rādhā-sakhī-samudayā hariṇīṁ prati kṛta-praṇayāḥ sānumodatayā hāri vyāharanti sma—


    apy eṇapatny upagataḥ priyayeha gātrais 


    tanvan dṛśāṁ sakhi sunirvṛtim acyuto vaḥ | 


    kāntāṅga-saṅga-kuca-kuṅkuma-rañjitāyāḥ 


    kunda-srajaḥ kula-pater iha vāti gandhaḥ || [bhā.pu. 10.30.11] [vasantatilaka] 


    bāhuṁ priyāṁsa upadhāya gṛhīta-padmo 


    rāmānujas tulasikāli-kulair madāndhaiḥ | 


    anvīyamāna iha vas taravaḥ praṇāmaṁ 


    kiṁ vābhinandati caran praṇayāvalokaiḥ? || [bhā.pu. 10.30.12] [vasantatilaka] 

[34] atra khalu eṇeti patnīti sakhīti pada-trayeṇa—he praśasta-netre ! mādṛśa-mānuṣī-sadṛśa-vicāra-saṁcarita-vṛndāvana-kṣetre ! tat-tad-asmadīya-sukha-prakhyeṇa sukhena labdha-mad-vidha-sakhye ! iti vyajya sukha-rajya-māna-hṛdayāḥ prāha—

[35] priyayā samam acyutaḥ śrī-kṛṣṇaḥ śliṣṭatayā tasyāḥ sakāśād aviśliṣṭaḥ sann adasīya-śobhā-kṛtāsaṅgair aṅgair yuṣmākaṁ tādṛśāṁ dṛśāṁ kevala-sva-darśanajānandād apy atiśayitam ānandam utkarṣayan kiṁ yuṣmat-samīpam āpa? tatra tan-mithuna-ślāghā-garbha-vacanena hetuṁ racayanti kānta iti | gokula-rāja-kula-tilakasya yā kunda-mālā, tasyāḥ kutrāpy alabhya-saurabhyam iha tad-bhāra-milaj-java-bhaṅga-nibha-vāyu-saṅgataḥ prasarati | kīdṛśyāḥ? mālāyāḥ kāntā-parama-puṇyena parama-sarva-sādguṇyena tasyāpi lālasasya yā paramāspada-rūpā, tasyā aṅga-saṅge kuca-kuṅkuma-paṅka-kula-saṅkulāyāḥ | ataḥ santata-paricaya-viśeṣeṇa tat-saurabhya-viśeṣaṁ parirabhya sphuṭam ābhis tathā samupalabhyata ity arthaḥ | 

[36] atha tāṁ tad-darśana-jātena harṣeṇa samprati tad-viyoga-jātena tarṣeṇa sthagita-vacanām āśaṅkya, tena ca tayoḥ saṅgamam eva niṣṭaṅkya, paramānandatas tadīya-vilāsa-viśeṣaṁ vandamānās, tatra pallavādi-bhara-namrāṇāṁ kamrāṇāṁ purūṇāṁ tarūṇām api tadīya-sauvidallādi-bhṛtya-viśeṣa-bhāvena tad-vandanam utprekṣya, priyayā saha vihāra-ratena tena teṣām abhinandanaṁ sandihānās, tayos tādṛśa-vilāsāveśātiśayam āha—bāhum iti | 

[37] atha tasyām udāsīnā vadanti sma—


    latā imāḥ pṛcchata yā na lokitāḥ 


    purā taru-śliṣṭatayāpi puṣpitāḥ | 


    sampraty amūḥ sparśa-vaśād bakī-ripoḥ 


    puṣpānvitās tan-nakha-citram atra hi ||25|| [upajāti 12] 

[38] atha tasmāl labdhavismaye, punar akasmād akhilaśubhapadyāni tadīya-padanalinayor amalināni padāni dadhānā, vasudhā sudhām iva sudhāmāvaliṁ tāsām anyāsām api tadapratītispṛśi dṛśi kirati sma, yāni prekṣya cāmūbhir utprekṣyate sma—


    iyaṁ kṣitir muni-caritā tad-uttaraṁ 


    dade na hīty avamṛśatī punar dade | 


    dhvajāmbhjādy-upavalitāṅghri-lāñchana- 


    pradarśanād iva likhatī tad-āgamam ||26|| [rucirā*] || 

[39] kiyad-dūre tu tābhis tat-padāntarāṇy eva padāntarāṇi pratipannāni | tathā hi—

	


    tad anu tasya padaṁ padam antarā 


    padam anīdṛśam ādadṛśe param | 


    anatam alpam amadhya-kṛśaṁ dhvajādy- 


    upacitiṁ viparītadiśi śritam ||27|| [drutavilambitā*] 

[40] tatra cedam anumīyate sma—


    mṛgākṣyā lakṣyaṁ syād iha caraṇa-cihnaṁ hari-pada- 


    prasaktaṁ vaiśiṣṭyād api tu nahi pūrvatra kim api | 


    sphuṭaṁ tasmāt kāñcidd hṛdi vidadhad atrārpayad asau 


    prasiddhā stenānāṁ jagati hi hatāṅka-praśamitā ||28|| [śārdūla] 


    asavya-savyau yūnor yat 


    padāṅkau vyatimardinau | 


    tat tarkyate mithaḥ spaṣṭam 


    aṁsa-nyasta-prakoṣṭhatā ||29|| [anuṣṭubh] 

[41] tad evaṁ sādhāraṇīnāṁ varṇanam ākarṇya rādhā-sakhyaḥ punar ālapanti sma—

	


    paraspara-karagra-sphurad-amanda-khelāspadaṁ 


    pramatta-kari-dampati-sthiti tayos tu yūnor yugam | 


    yad atra vijane vane vigata-śṛṅkhalaṁ līlayā 


    vidhāsyati paraṁ mahas tad atisuṣṭhu puṣṇāti naḥ ||30|| [pṛthvī] 

[42] atha tatra suhṛdāṁ vacanam—


    anayārādhito nūnaṁ bhagavān harir īśvaraḥ | 


    yan no vihāya govindaḥ prīto yām anayad rahaḥ || [bhā.pu. 10.30.28] iti | 

[43] ayam arthaḥ: nūnam anayā param anayayā ko’py anaśvara-śaktir aṅgīkṛta-bhakta-bhaktir īśvara eva nirbādhitam ārādhitaḥ, na tu devatā-mātram | sa ca sakala-harit-pati-patiḥ śrī-harir eva, na ca haraḥ sṛṣṭi-karaś ca | haritāyām api sarvāvatāra-vistāravān svayaṁ bhagavān iti sambhāvitī-bhavati na cānyas tad-aṁśatayāpi labdha-praśaṁsaḥ | 

[44] tādṛśa-camatkāra-kāraṇam apy avatārayanti, yan naḥ iti | yāṁ khalu guṇa-rūpa-mahasā sahasā nikhila-hṛdayaṁ vindamānaḥ śrī-govindaḥ svayam ayaṁ nināya, na tu na iva na nināya | tat-paripāṭī ca praty-urasaṁ vidhāya prīti-rīti-parītatayā kṛtā, na tu tad-viparītatayā | prītir api smara-mahaḥ-pravaha-rahaḥ-saṁhatatayā, na tu sāmānyatā-mānyatayā | rahaḥ-saṁhananam api śarma-sampad-aṁhati-bṛṁhita-guṇa-baṁhitatayā, na tu tad-asaṁhitatayā | tac ca sarva-guṇa-vismāyikānām apy asmākaṁ tyāga-jāgarūka-samayata eva, na tu tad-vinimayata iti svayaṁ yan gacchann eva nināya iti | 

[45] tad evam eva manyāmahe—yā khalu dhanyā rādhābhidhā vidhātrā niḥsādhāraṇa-nāma-guṇa-rūpatayā nirmitā, saiva daiva-kṛtānukulyā bhavitum arhati | tatra yadyapi tādṛśa-bhagavad-ārādhana-sādhanatayā tan-nāma-nirvacanaṁ sacita-racanaṁ bhaved, athāpi phala-sambandha-nirbandha eva śreyān iti rādhayati govindaṁ, govindena vā rādhyata iti niruktir eva yukti-matīti mati-gamyam iti | 

[46] atha punas tasyām udāsīnāḥ procuḥ—


    ayi kalayata ete reṇavo’py atra dhanyā 


    yad ajita-pada-padma-sparśa-bhājaḥ sphuranti | 


    dhruvam agham apahartuṁ brahma-bhargābdhi-kanyā 


    dadhati śirasi yāṁs tad-darśa-bhāgyaṁ stavāma ||31|| [mālinī] 

[47] atha kācit tasyāṁ pratispardhinī vardhamāna-matsarāgnir dhūma-śikhāyamānaṁ vacanam ujjagāra—


    bhavati sukhadam asmin śrī-harer aṅghri-cihnaṁ 


    yadi na sajati tasyā hanta durnīti-matyāḥ | 


    kalayata bata dhārṣṭyaṁ suṣṭhu bhāvatka-bhogyaṁ 


    tad-adhara-madhu juṣṭaṁ kurvatī sā nililye ||32|| [mālinī] 

[48] atha tasyāḥ sakhyaḥ punar ūcuḥ—


    katham ahaha padāni tāni tasyāḥ 


    subhagatarāṅka-padāni na sphuranti | 


    api hṛdi dadhad eva tāṁ nininye 


    sakhi dayitāṁ dayitaḥ sujāta-gātrīm ||33|| [puṣpitāgrā] 

[49] atha punaḥ pratispardhinīnāṁ vacanam—


    paśyotsaṅga-kṛtāṅganā-valayinaḥ kāmāturasyāsakṛt 


    tad-vastrādika-saṁvṛti-prathanayā vyagrasya lakṣmāṇy ataḥ | 


    nimna-vyasta-padāni mālya-ghusṛṇāstīrṇāni gharmāmbhasā 


    bhūyaḥ siktatamāni velli-talatā-kṣepānta-vartmāni ca ||34|| [śārdūla]

[50] tasyāḥ sakhīnāṁ vacanam—


    nyag-jānu-dvaya-lakṣaṇasya purataḥ sūkṣmaṁ padāṅka-dvayaṁ 


    vaimukhyena dhṛtaṁ vyanakti sudṛśas tasyās tad-ūrvoḥ sthitim | iti | 

[51] atha spardhinīnām—


    tasmin garbhaka-mālya-khaṇḍa-patanād uddaṇḍam ālakṣyate 


    kāminyāḥ kila kāmukena racitā keśasya veśakriyā ||35|| [śārdūla] 

kiṁ ca—


    atrāpraguṇatābaddhā mithaḥ paddhati-paddhatiḥ | 


    rādhā-mādhavayoḥ krīḍāṁ nirvrīḍāṁ vedayaty asau ||36|| [anuṣṭubh] 

[52] atha tāḥ sanijavṛndayā vṛndayā pariṣkṛtasya latāmandiravṛndasya dvāraṁ tayoḥ praveśadvāraṁ vivikṣanti sma | 

[53] tatra tayā samadhutayā madhuraṁ puṣpavṛndaṁ tathā praveśadeśe niveśitam, yathā tallolubha-śubhaṁyumadhukaranikarā eva dauvārikā iva nivārakā jātāḥ |  \
 \
[54] te hi praveśārambhata eva dhṛtasaṁrambhāḥ praviśatām abhimukhaṁ dhāvantaḥ svakaśilīmukhatām arthāntareṇāpi prathayanti sma |  \
 \
[55] atha kathañcana ślathatāṁ cirataḥ prathayamāneṣu teṣu kramaśaḥ sarvās tarvādipallavavellanapūrvakam āviddhapaddhatitayā praviśya param apūrvaṁ tad dhāma niśāmayāmāsuḥ, yathā—


    pika-prathita-pañcamaṁ bhramara-pūrṇa-mandra-svaraṁ 


    maruc-calita-pallava-prakaṭa-vādyam udyat-prabham | 


    bhujaṅga-ripu-nartana-jñapita-cañcalāvāri-bhṛd- 


    vibhā-valita-tad-dvayātula-sabhāsad-aṅgīkṛtam ||37|| [pṛthvī] 


     \
vicitra-kusumaiś cita-sthalam analpa-talpākulaṁ 


    bahu-vyajana-cāmaraṁ surabhi-vīṭikā-sampuṭam | 


    sa-candra-vara-candanāguru-gurūru-pātrānvitaṁ 


    latā-gṛha-rahaḥ-puraṁ dhvanayati sma tāḥ praty adaḥ ||38|| [pṛthvī] 


    (yugmakam) 


    ayaṁ kusuma-saṁcayaś caraṇa-pāta-jāta-ślathas 


    tad etad api talpakaṁ vighaṭitāṅga-bhaṅgī-sthiti | 


    idaṁ vyajana-cāmaraṁ galita-yantrajāndolanaṁ 


    tathā surabhi-vīṭikādy api vibhukta-muktī-kṛtam ||39|| [pṛthvī]  \
 \
tataḥ kim iva pṛcchatha sva-vadaveta mām ujjhitaṁ 


    paraṁ drutam itaḥ paraṁ vrajata tatra taṁ prāpnuta | 


    amī pika-mukhā mama sphuṭam upeyur utpitsutāṁ svayaṁ 


    bhavati duḥkhite bhavati kasya vāṅgīkṛtiḥ? ||40|| [pṛthvī] (yugmakam) 

kiṁ ca—


    idaṁ mṛga-madāvṛtaṁ ghusṛṇa-bindu-mandokṣitaṁ 


    kṣitaṁ śayanakaṁ tataḥ sa-parivṛtti-lakṣmāpy adaḥ | 


    paraspara-viparyaya-prathiti-śāli yad bāndhavaṁ 


    kulaṁ katham amuṣya na sphuratu pāribhāvī daśā ||41|| [pṛthvī]  \


[56] atha tayor vṛttam anuvṛttyatām |  \
 \
[57] yadā tu nikuñja-pura-dvāri praveśa-kṛtāveśānāṁ tāsāṁ kolāhala-vikalatāvakalitā, tadā sambhrama-valitena rādhā-lalitena tena tataḥ pracalana-kalanāya tasyāḥ svasya ca cela-sambhālanādikam ārabdham, na tu labdham | kintu—


    utkarṇatā-samavakarṇana-vastra-veṣā- 


    dhānāni yā vivaśatā nijagāra tāṁ ca | 


    tūrṇir yadā nigirati sma tadā murārir 


    labdha-kṣaṇaḥ praṇayinī-valitaṁ nililye ||42|| [vasantatilakā] ||  \


[58] athāgrima-kathā-prathanāya parāmṛśyate | 

 \
[59] na caivam api tāsāṁ tasya ca kāmukatā-sāmānyaṁ manyatām | tan-nikāma-katā-nivāraṇasya karaṇasya kāraṇaṁ svarūpaṁ tāvan nirūpyate—


    preta-prāya-śarīrāḥ sarve te kāmukāḥ kalitāḥ | 


    kṛṣṇaḥ sāndrānandas tasya ca rādhā-mukhāḥ śobhāḥ ||43|| [upagīti] || 

 \
[60] yathoktam—


    tvakśmaśru-roma-nakha-keśa-pinaddham antar


    māṁsāsthi-rakta-kṛmi-viṭ-kapha-pitta-vātam | 


    jīvac-chavaṁ bhajati kāntam ativimūḍhā 


    yā te padābja-makarandam ajighratī strī || [bhā.pu. 10.60.45] 


    kṛṣi bhūr-vācakaḥ śabdo ṇaś ca nirvṛti-vācakaḥ | 


    tayor aikyaṁ paraṁ brahma kṛṣṇa ity abhidhīyate || 


    narākṛti paraṁ brahma | 


    tvayy eva nitya-sukha-bodha-tanāv anante | [bhā.pu. 10.14.22], 


    tābhir vidhūta-śokābhir bhagavān acyuto vṛtaḥ | 


    vyārocatādhikaṁ tāta puruṣaḥ śaktibhir yathā || [bhā.pu. 10.32.10] iti ca | 

 \
[61] bhāvaś ca na kāmatāṁ bhāvayate, kintu tan-nibha-prema-viśeṣatām eva, yataḥ—


    utkaṇṭhā prāpti-yogaḥ pratipada-milanāśleṣa-cumbādi-keliḥ 


    śrī-gopī-kṛṣṇayor apy avara-taruṇayor apy amī tulya-rūpāḥ | 


    kintu prācor mithaḥ syur nirupādhi-hitatāmātra-śarma-pradhānās 


    te’rvācor ātma-tṛpti-pravalana-paratāmātra-kḷptāḥ prathante ||44|| [sragdharā]  \


[62] yathaiva svayam eva tās tat-prema-devatā vadiṣyanti—


    yat te sujāta-caraṇāmbu-ruhaṁ staneṣu 


    bhītāḥ śanaiḥ priya dadhīmahi karkaśeṣu | [bhā.pu. 10.31.19] ity ādinā |  \


[63] tasmāl lakṣaṇaviśeṣāt tatpremaviśeṣa evāsau kāmaveśāyata iti kāmatayo-pacaryate na tu vastutas tattayā smaryate | atas tatkeliśrutiphalaśrutir api tathā viśrutiḥ—


    vikrīḍitaṁ vraja-vadhūbhir idaṁ ca viṣṇoḥ 


    śraddhānvito’nuśṛṇuyād atha varṇayed yaḥ | 


    bhaktiṁ parāṁ bhagavati parilabhya kāmaṁ 


    hṛd-rogam āśv apahinoty acireṇa dhīraḥ || [bhā.pu. 10.33.39] iti | 

[64] tāsām eṣa ca bhāva-viśeṣataḥ khalu sarveṣām api mahatāṁ mahattarāṇāṁ mahattamānām apy anveṣaṇa-padavīm anavacchinnatayā navīkaroti | yathā ca prathayiṣyate śrīmad-uddhavena—


    etāḥ paraṁ tanu-bhṛto bhuvi gopa-vadhvo 


    govinda evam akhilātmani rūḍha-bhāvāḥ | 


    vāñchanti yad bhava-bhiyo munayo vayaṁ ca  \
kiṁ brahma-janmabhir ananta-kathā-rasasya || [bhā.pu. 10.47.58]

[65] ataeva tādṛśa-tat-prema-tṛṣṇaḥ śrī-kṛṣṇaś ca tena svasya vaśatām urīkariṣyati—


    na pāraye’haṁ niravadya-saṁyujāṁ 

sva-sādhu-kṛtyaṁ vibudhāyuṣāpi vaḥ | [bhā.pu. 10.32.22] ity ādinā | 

[66] tad evaṁ sati tāsu sarva evānye’pi guṇāḥ svata evānuguṇā bhavanti—


    yasyāsti bhaktir bhagavaty akiñcanā 


    sarvair guṇais tatra samāsate surāḥ | [bhā.pu. 5.18.12] itivat | 

 \
[67] tataś caivaṁ varṇyate—


    yad-amita-rasa-śāstre vyañji vaidagdhya-vṛndaṁ 


    tad-aṇum api na vettuṁ kalpate kāmi-lokaḥ | 


    tad akhilam api yasya prema-sindhau na kiñcin


    mithunam ajita-gopī-rūpam etad vibhāti ||[^9] [mālinī]

  \
[68] tad evaṁ sati ca sarvāsu tāsu śrī-rādhā punar asādhāraṇatāṁ dhārayati | yathoktaṁ, anayārādhito nūnam ity ādinā |  \
 \
[69] tad evam ākalite nirgalite phalitam avakalitaṁ kriyate | 


    evaṁ rādhā-prema-dhāmā yayā’sāv 


    ātmārāmo’py āpta-kāmo’py adabhram | 


    reme yasmāt kāmināṁ kāminīnāṁ 


    nyakkāro’bhūd ātmanaiveti manye ||45|| [śālinī] 

[70] ātmārāmatā hy atra paramānanda-rūpatayā āpta-kāmatā ca parama-lakṣmī-lakṣaṇa-gopī-lakṣa-vallabhatā-vilakṣaṇatayā, [71] adabhratā ca tāḥ parityajyāpi tasyām akhaṇḍitatāyā vyajyamānatayeti prasajyate |  \
 \
[72] tatra ca sati—


    anyo’nyānugatiṁ yadapy anusṛtau premṇaḥ pravāhau tayo 


    rādhā-mādhavayos tadapy anupadaṁ kauṭilyam āsīdataḥ | 


    yo gāmbhīryam apāṁ javaṁ ca dadhate pūraḥ sa hi prekṣyate 

sāvarta-pracayas tataḥ parataraḥ sāralya-kaivalyavān ||46|| [śārdūla]  \
 \
[73] yathoktam—

_aher iva gatiḥ premṇaḥ svabhāva-kuṭilo bhavet |  \
ato hetor ahetoś ca yūnor māna udañcati || [UN 15.102] || _

 \
[74] tad evaṁ sthite tan-maya-vilāsa-viśeṣo varṇyate—


    dara-mukulita-netrā tiryag-ālambi-kaṇṭhī 


    śithilita-bhuja-yugmā stabdha-sakthīyam āsīt | 


    tad api ca madhu-hantrā jānatā svaṁ kṛtārthaṁ 


    muhur api hasitā kiṁ bhrū-kuṭiṁ nāpi kuryāt? ||47|| [mālinī] ||  \


[75] tad evaṁ vṛtte vṛtte netari cānunetari mānvat tasyāḥ kiñcid ahaṁ-māna-sparśo’pi sadarśo babhūva | yathā ca tayā pūrvaṁ nātyūhāpoha-sāmarthyam āsīd ity adhunā khalv idaṁ bhāvitam—


    etāvantaṁ diṣṭam ajñāsiṣaṁ na 


    preyaḥ-saṅgāt kintv idānīṁ tad ūhe | 


    preyān sarvāḥ projjhya mām eva ramyāṁ 


    saṅgamyāntaḥ-kānanaṁ yan nināya ||’48|| [śālinī]

[76] tataś cāgrima-gamanāya vyagreṇa nāthena prārthitāpi sā lālityena kiñcid ālasyam api vyañjayāmāsa, yathā—


    tvad-gātra-spṛṣṭatā-mātra-


    ślathāṅga-gatitāṁ gatām | 


    spandāya cātimandāṁ māṁ 


    yatra tatra svayaṁ naya ||49|| [anuṣṭubh] ||  \


[77] tad anu ca tad-udāsīnatādhīna-bhāva-samūham ūhamānaḥ praṇayavān api praṇaya-mānavān idaṁ sopalambha-parīhāsa-lambham uvāca—kathaṁ bhavatyā muhyate? mama skandha eva sa-nirbandham āruhyatām iti |  \
 \
[78] tadā ca tajjayā serṣyālajjayādhaḥsajjadānanam asyāḥ paśyann, antarhitavān api sakautukam antarhitavān | sahasāntarhite ca tasmin vismitā vismitā ca sā vidhurahitā kumudinīva vidhuritā babhūva | tatra kila sānulāpaṁ vilalāpa ca—

_hā nātha ha ramaṇa hā priyatātikānta _

_hā hā kva gacchasi mahābhuja hā kva vāsi? | _

_dāsyāṁ sadā kṛpaṇatājuṣi nanv amuṣyām _

_ātmopakaṇṭham api sūcaya jīviteśa ||50|| [vasantatilakā] _

 \
[79] atrāstu tāvat tava rūpa-nirūpaṇaṁ tvan-nikaṭa-bhūmim ivodhaghaṭanayāpi dhīratāṁ dhārayāmīti dhvanitam |  \


[80] tataś ca, yadyapy evam api catura-śiromaṇinā tena vicāritam asti sma, yathā—yady etasyāś ca mayā parityāgaḥ parityaktābhiḥ samprati pratīyate, mayā pṛthag enayā ca saṅgamyate, tadā parasparam āsattyāṁ satyāṁ mahā-rāsa-mahaḥ sampadyate iti, tathāpi sneha-vaśān mūrcchantīṁ tām āgacchati tasminn accha-hṛdaye mṛgayamāṇā mṛgalocanā drutam āgacchanti sma | 

[81] tataś ca sambhramataḥ pracchannatāṁ gacchati śrī-kṛṣṇaḥ—


    eṣā campaka-mālikātra patitā kiṁ candralekhāthavā 


    kāntīnām adhidevatā bhavati vā vṛndāvana-śrīr uta? | 


    hā kaṣṭaṁ nahi ceṣṭate kim iyam ity udvigna-dhī-vṛttayas 


    tām āvavrur amūś camūru-nayanā bhṛṅgī-nibhāḥ padminīm ||51|| [śārdūla]


    tatrānyās tu sakhī-nibhāḥ samabhavaṁs tasyāṁ dravan-mānasāḥ 


    prāṇa-prāṇa-samāḥ sa-māna-manasaḥ sakhyaś citaṁ tatyajuḥ | 


    yasmin nāsty avalambanaṁ kila kim apy asmin vidhiḥ sad-vidhis 


    tādṛkṣeṣu vilakṣaṇeṣu valayaty anyac ca dhanyaṁ bahu ||52|| [śārdūla] 

_kṛṣṇa-prasaṅga-parivāsitam aṅganānām _

_aṅgaṁ yadā tu nasi saṅgatim aṅgati sma | _

_sāraṅga-laṅgima-dṛśaḥ param aṅga-saṅghāś _

_cācetiṣuḥ savayaso’pi tadāṅga-tulyāḥ ||53|| [vasantatilakā]_

  \
[82] tadā tu—


    kāśmīrārdraṁ kvāpi sindūra-liptaṁ 


    kvāpi cchinnaṁ kvāpi bhinnaṁ kva cāpi | 


    antaḥ-pītācchādanaṁ tan-nicolaṁ 


    paśyan saṅghaḥ saṅginīnāṁ nananda ||54|| [śālinī] 


    svayam api yadapi tadā sā 


    hari-parimala-bhāg athāpi tāsāṁ tu | 


    āgantuka-subahūnāṁ 


    gātrāt tad-bhāg uvāha vailakṣyam ||55|| [āryā]  \


[83] tad evaṁ sarvā eva hṛdya-sauhṛdya-visrabdhās tām ātmaikadhyam āgatāṁ madhyam adhyāsya tayā saha paraspara-parīrambha-baddhāḥ sudustara-duḥkha-naddhāḥ puru ruruduḥ | 

[84] sudustaraṁ ruditvā ca tām amūs tu papracchuḥ—asmākaṁ khalu na duḥkhaṁ pañcabhiḥ saheti kalpenānalpam api duḥkhaṁ kalpatvāya nākalpata kalpam | tatas tan nātipraṣṭavyaṁ bhavatīty ananya-gatyā bhavatyās tu tat tyāgaḥ katham iti kathyatām, kathaṁ vā vikalatā-hetuḥ kevalatā jātā, tad api ca |

 \
[85] sā punar anutāpa-vipad-uttaram uttaram uvāca—


    kutaḥ kathaṁ kutra ca tena nītā


    cakāra kiṁ vāham idaṁ na jāne | 


    anena hīnā tu vicārayāmi 


    svīyaṁ tu daurātmyam anartha-hetuḥ ||56|| [upajāti 11]  \


[86] tataś ca dhairya-paryayataḥ punaḥ krandanam anuvindamānā khinnatā-nati-bhinna-sakhīkābhiḥ kābhiścit kṛta-sāntvanā mārjitānanā veśa-niveśa-kṛta-mānanā sā samam unnamayāmāse | 

[87] tayā ca samam unnayanam āyāmase—samprati ca kutra sa pratilabhyate? iti |  \
 \
[88] sā covāca—nātidūram akrūra-cetāḥ sa tu kutukitayā vilasati, na tu kitavatayā—


    yataḥ gokula-rāja-kumāraḥ 


    śuci-rati-gambhīra-dhīr hrīmān | 


    tad api ca maryādāṁ naḥ 


    svīkārāyātyajat karuṇaḥ ||57|| iti [upagīti] 

[89] tasmāt tadīya-caraṇa-carita-vartmānucaraṇam eva naḥ śreyaḥ | tad etad vacanaṁ racayamānā vana-pracayaṁ puṣpāvacaya-parā iva vicinvanti sma | tato dhvajādi-padāni pada-padma-cihnāni kramatas tāvad amūr anvakrāman yāvat tāni spaṣṭāni dṛṣṭāni | paratas tu parivīrun-mahīruha-niviḍatam āraṇya-dharaṇy-andha-tama-praviṣṭāni dṛṣṭvā nyavartanta, na ca tatrāvartanta | 

 \
[90] tatra cedaṁ vicārayāmāsuḥ—nūnam asmajjayā lajjayā sajjann asāv iha sahasā na sākṣād-bhavitum adhyavasyati, tasmāt tad abodha-nidhāya-bhūr iyaṁ dūrataḥ pariharaṇīyā parihṛtya ca sā pulina-dharaṇir evānusaraṇīyā | 

[91] yatrāham atrāsmi—tatra-bhavatyas tu kutratyatām itā ity apadeśād apatrapām apanayann ayam aparokṣatāṁ prapanīpadyate |

[92] tad etad vicārya samācārya ca paryanveṣaṇās tam uddiśya diśyaṁ diśyaṁ vanaṁ praviśya, svayam anvicchantam iva saṁcarantaṁ dainya-sainya-mayam atigāna-vitānam ācaranti sma iti | 

[93] tad evaṁ teṣāṁ sabhāsadāṁ kathā-samādher avadhāya kathakaḥ samāpanam āha—


    īdṛg eṣa varaḥ kṛṣṇas tava vṛndāvaneśvari | 


    tvāṁ vinā tu paraḥ-koṭīr api nāṅgīcakāra yaḥ ||58|| [anuṣṭubh] 

iti śrī-śrī-gopāla-campūm anu

śrī-rādhā-saubhāgya-śravaṇa-subhāgyaṁ nāma

caturviṁśaṁ pūraṇam

||24 ||

(25)



        21. 
atha pañcaviṁśaṁ pūraṇam   


30. 
vipralambhana-stambhana-śrī-kṛṣṇa-lambhanam   
[1] atha madhukaṇṭha uvāca—tac ca gānam avadhīyatām |  yathā—


    vrajavidho daśāsmākam īkṣyatām


    vrajavidho daśāsmākam īkṣyatām ||1||


    jayati te’dhikaṁ janmanā vrajaḥ   


    śrayata indirāpy asya bhūrajaḥ |  


    tad api hā’jahā nas tvam atra bho   


    vayam imaḥ kathaṁ vānyatāṁ prabho ||2|| 


    parama-jāti-bhāg uttamaṁ svataḥ  


    śaradijaṁ ca yat paṅkajaṁ tataḥ |  


    dala-kulāvṛteḥ kānti-devatāṁ   


    harasi yad dṛśā śaśvad eva tām ||3||


    katham aho vayaṁ svacchatām itā


    bhavitum īśmahe tad-bahiḥ-sthitāḥ |


    api kila tvayā yācñayā sitāḥ  


    svayam amūr vareṇāpi sanditāḥ ||4||


    iti gatās tava preṣyatāṁ punaḥ


    kim u tayā dṛśā haṁsi tās tu naḥ? |


    yad iha śastrataḥ kevalaṁ vadhaḥ


    sphurati nākṣitas tan-mataṁ tv adhaḥ ||5||


    bahu-vidhād bhayād yat tvayāvitaṁ


    sakala-gokulaṁ kānanānvitam |


    tad api manmahe svāvanaṁ yatas


    tvad-anurāgataḥ so’pi kiṁ hataḥ? ||6||


    kṛpaṇa-pālaka śrī-vrajeśvarī-


    tanuja yogya-dhīr asti naśvarī |


    iti tavātmaval lipti-riktatā


    paraga-pīḍayā bhāti tiktatā ||7||


    tvam asi nānyavat ko’pi kopanaḥ


    sphurasi yat prabho viśva-gopanaḥ |


    tad iha padmajābhyarthitaḥ sva-bhūḥ


    parama-sātvatād anvayād abhūḥ ||8||


    iti taveśituḥ suṣṭhu yaḥ karaḥ


    prathita-saṁsṛter bhīti-bhīkaraḥ |


    śirasi naḥ kuru śrī-kara-grahaṁ  


    tam iha nānyathā bhāvayāgraham ||9||


    vrajaga-bhī-hṛtau vīra yoṣitāṁ


    śamayasi smitenaiva roṣitām |  


    tad iha nānyathā daṇḍanaṁ kuru  


    prakaṭayānana-śrī-mahaḥ puru ||10||


    yad api te padaṁ śrī-niketanam  


    vṛjinajin mahā-puṇya-ketanam |


    tad api go-gaṇasyānuvartanaṁ


    viṣa-bhṛtaḥ śiro-varti-nartanam ||11||


    yad adhi tat tad apy ātta-duḥsthiti


    svayam abhūt tataḥ śāntatākṣitiḥ |


    ahaha tan manāg nas tu vakṣasi


    sva-viraha-jvale kiṁ na rakṣasi? ||12||


    madhura-līlayā karṇa-ramyayā  


    viśada-vākyayā vyakta-gamyayā |


    mukha-sugandhitāsātmyayā cirāt


    tṛṣam itā vayaṁ hanta te girā ||13||


    tava kathāmṛtaṁ tapta-jīvanaṁ  


    kavibhir īḍitaṁ kalmaṣārdanam |  


    pravitaranti ye teṣu durjanāḥ  


    sapadi naḥ kṛte jñapta-varjanāḥ ||14||


    prahasitaṁ tava preṅkhi-locanaṁ


    viharaṇa-kramād bhāva-rocanam |


    muralikā-rutaṁ sarva-śocanaṁ  


    vipinatas tu naḥ prāṇa-mocanam ||15||


    calasi yarhi vā dhenu-cāraṇe


    dalati dhīs tu nas tatra kāraṇe |


    śila-tṛṇāṅkurair yāva-sannatā  


    kila bhavat-padoḥ sāsmakān gatā ||16||


    ahaha jājvalaty antarāṇi naḥ


    smara nijān janān dīna-māninaḥ |


    caraṇa-paṅkajaṁ hṛdy amūdṛśāṁ


    ramaṇa he tvayā dhīyatāṁ bhṛśam ||17||


    ahaha yarhi yāsy ahni kānanaṁ  


    kuṭila-kuntalaṁ śrīmad-ānanam |  


    muhur apaśyatāṁ tarhi sa kṣaṇaḥ


    sphurati sarvadā kalpa-lakṣaṇaḥ ||18||


    kim iha tac ca vā vācyatāṁ vrajen


    nimir apīha yac chapyate vraje? |


    katham aho vayaṁ tās tu gopikā  


    na hi bhavāma vā tatra kopikāḥ? ||19||


    vitata-gītikā-jāla-sanditāḥ  


    svaka-janān atikramya cārditāḥ | 


    karam itā mahāraṇya-bhṛd diśi


    cchalamayaḥ striyaḥ kas tyajen niśi? ||20||


    prahasitaṁ priya prema-vīkṣaṇaṁ


    vihasitādikaṁ valgu-lakṣaṇam |


    bṛhad uraḥ śriyo dhāma vīkṣyate


    nija-vimūḍhatāsmābhir īkṣyate ||21||


    dina-laye’laka-dhvāntam ekataḥ


    prasṛta-gorajaḥ sandhyam anyataḥ |


    mukhatayā mataṁ yāminīśvaraṁ


    darśayan muhur yacchasi smaram ||22||


    sva-rati-vṛddhito’nanya-kāṅkṣiṇī


    bhavati vaṁśikā yatra sākṣiṇī |


    tam adhara-dravaṁ śoka-nāśanaṁ


    vitara vīra bhoḥ prāṇadāśanam ||23||


    iti tu yat tvayā kāma-kalpanaṁ  


    kila kalābalāt tac ca kalpanam |  


    vayam anārataṁ sneha-bhāvanāḥ  


    katham ayāmahe jātu kāmanāḥ? ||24||


    prakaṭatā tu te goṣṭha-vāsināṁ


    vṛjina-nāśinī prāṇa-bhāsinām |  


    vitara naḥ sakṛt tvat-spṛhā-yujāṁ


    yad iha sūdanaṁ snigdha-hṛd-rujām ||25|| [rājahaṁsī] 

[2] tad etad udgāya tad apy etad ity āhuḥ—yat te sujāta-caraṇāmburuhaṁ [bhā.pu. 10.31.19] ity ādi | 

[3] atra cedaṁ gadyam—yat kila kamalataḥ komalatā-yugalaṁ tava caraṇa-yugalaṁ stanāv anu snehataḥ saṁhananāyehamānāś ca vayaṁ tāv atikarkaśāv iti tarkataś ca stambhamānāḥ, śanair eva tayos tad dadhīmahīti vāñchāmaḥ |  tad aho, kaṭhina-manastayā duraṭām aṭavīm anughaṭayati tvayi kūrpādibhis tat kiṁ na vyathate?  kintu vyathata eva, yatas tad-bhāvanā-juṣāṁ bhavad-ekāyuṣām asmākaṁ manasi tan maṅkṣu saṅkrāmati |  tasmāt tad aṭanam evāsmākaṁ hṛt-pīḍā, tal-lālanam eva tac-chamanam iti tal-lālanam eva dehīti bhāvaḥ |

[4] tad evaṁ sati—


    gīter āsīd vipariṇamanaṁ tarhi tāsāṁ vilāpas


    tasyāpy uccai ruditam iti yan nādbhutaṁ tat tu tāsu |  


    kṛṣṇaṁ draṣṭuṁ prabhavati balād yasya tṛṣṇātidhṛṣṇak


    tasyānyasyāpy ahaha śatadhā dṛśyate tat tad atra ||26|| [mandākrāntā] 

[5] atha tathā masṛṇam asṛṇikam aśru nudatīṣu rudatīṣu sudatīṣu, tad-anuṣaṅgata eva tamasaḥ saṅgataḥ kramaśas tan niśamayan niśāmayan mura-śamanaḥ svaka-nayana-salila-kalilatayā nayana-lakṣeṇāpy alakṣitaḥ sahasā mahasāvṛtaḥ sarvāsāṁ madhyam adhyāsitavān, ambarāvṛtatayā sva-prathām āvṛtavāṁś ca | 

[6] ekā tu tatra tasya manāg āgamanādhigama-kamana-nayanāpi pūrvavad idam apūrva-sphuraṇa-puraskṛtam iti kevalaṁ kṛṣṇa kṛṣṇety alaṁ kala-kalatayā kalaṁ kalayāmāsa | 

[7] ākarṇita-tad-varṇa-karṇāś ca vara-varṇinyas tan-nirṇāyaka-svābhyarṇa-tan-nirvarṇanās tūrṇam eva pūrṇatām avāpuḥ | 

[8] mahāghana-ghanāghana-ghana-saṅgamān nidāgha-drāghīyastayātihrasva-doghā hradinya iva |  ubhayatra hi gata-prāya-jīvanatābhiprāyam āgatā | 

[9] tan-nirvarṇanaṁ ca, yathā—


    āvis tāsu babhūva narma tad iti vyañjan viyujyāpi sa  


    smeraḥ saṅkucad anantaraṁ svam adhiyan pītāmbara-prāvṛtaḥ |  


    kartuṁ sad vinayaṁ srag-aṁśu-yugalaṁ hasta-dvayenāmṛśan  


    sragvī manmatha-manmatha-sthitir atiśrīṇām gatiḥ śrīpatiḥ ||27|| [śārdūla]  

tataś ca—


    priyas tyāga-vrīḍād vidadhad iva tāṭasthyam abhitaḥ 


    sa tābhiḥ kāntābhis tvaritataram āsādi paritaḥ |


    samudraḥ saṅkocaṁ samaya-kalitaṁ ced valayate


    tadā nadyaḥ sadyaś capala-gatitāṁ sannidadhati ||28|| [śikhariṇī] 

[10] tatrāhaṁ-prathamikayā samupetāsu tāsu prathamataḥ śrī-parāśareṇa kathitā kācit, yathā—


    kācid ālokya govindam 


    āyāntaṁ atiharṣitā |  


    kṛṣṇa kṛṣṇeti kṛṣṇeti 


    prāha nānyad udairayat ||29|| [vi.pu. 5.13.43] iyaṁ bhadrā-nāmnī | 

[11] atha śrī-bādarāyaṇinā varṇitā varṇyate—

_kācit karaṁ murārāter _

_ācacāra nijāñjalau |  _

_nava-pallava-pātrāntar _

_yathā kamala-tallajam ||30|| [anuṣṭubh] eṣā candrāvalī |  _

tathā,  


    kācit tad-aṅghri-kamalaṁ 


    vyājato kucayor dadhe |  


    labdha-vāñchita-niṣpattiḥ 


    kurvatīva śivārcanam ||31|| [anuṣṭubh] eṣā padmā |   

tathā,  


    kācid añjalināgṛhṇāt 


    tanvī tāmbula-carvitam |  


    yadā tadīya-rāgasya 


    pātrīvācarati sma sā ||32|| [anuṣṭubh] iyaṁ śaivyā |   

tathā,  


    kācid dadhāra tad-bāhuṁ 


    aṁse candana-rūṣitam |  


    yā dehataḥ snehataś ca 


    vyānañja sva-samarthatām ||33|| [anuṣṭubh] seyaṁ śyāmalā vāmataḥ |  

tathā,  


    apagamita-nimeṣā yā tu tasyāsyam abjaṁ  


    nayana-yugam alīndra-dvandvam uccair apīpyat |  


    avakalitam akārṣīd rūpakaṁ tat tad eṣā  


    rasa-rasana-vibhūter jigyatus te tu yad yat ||34|| [mālinī] asau lalitā |   

tathā,  


    tasmin kāpy avaloka-mātra-balaval lajjā-prasajjan-manā


    mīlan-netratayā vicitra-pulakā citrāyamāṇā sthitā |  


    tām antar-valita-priyāṁ prati mamāścaryaṁ viyoga-sthiter


    madhye yogam ihāpi bhogam itavaty eṣeti yā cintyate ||35|| [śārdūla]


    eṣā khalu viśākhā |   

tathā, 


    premā kopaṁ prasavati vṛthāpy astram atrāsti netraṁ


    tac ca sthānād acalam api sad vidhyad udbhāti dūram |


    vedhaś cāsau vraṇam api vinā śrīhareḥ kleśadaḥ syād


    evaṁ yasyāḥ kim api caritaṁ tām imāṁ varṇayet kaḥ? ||36|| [mandākrāntā] 

asau tu śrī-rādhā,  tā etāḥ sammukhataḥ |   

tathā,  


    kṛṣṇa-meghāgamollāsa-


    pallavad-vadana-śriyaḥ |  


    sarvāś ca labdha-parvāṇaḥ 


    sadyaḥ siddhāḥ punar navāḥ ||37|| [anuṣṭubh] etāḥ sarvataḥ |  

_atiparimiti-śobhā-bhājanaṁ kṛṣṇa-rūpaṁ  _

_nayad anupama-kāntiṁ yauvataṁ tad vireje |  _

_idam upamiti-śūnyaṁ yat tu kāvyaṁ samāptaṁ  _

_sa iha na mama doṣas tadd hi tattvaṁ tathaiva ||38|| [mālinī] _

[12] tad evaṁ tāsāṁ tasya ca parasparaṁ parama-madana-mada-prada-vadana-nayana-nilaya-līlayā candra-cakora-śīlatā latāvad utphullatāṁ gatā | 

[13] tathā ca kṣaṇa-katipaye labdha-kṣaṇa-pracaye tāḥ sādaram ādāya, jala-jāta-jāta-samīraṇa-samīra-saraṇi-taraṇijā-taralatara-taraṅga-raṅga-nibha-nīra-sanīḍa-tīra-sarasaika-saikata-pulināntaraṁ nirvrīḍaṁ krīḍann eva vṛndāvana-devaḥ sevayāmāsa | 

[14] tad eva khalu praśasta-bhaṅga-saṅgha-lakṣeṇa hasta-lakṣeṇa parama-dhanyayā svayam eva ravi-deva-kanyayā kañja-kiñjalka-piñja-latā-mañjula-gandha-gandhavāha-parirabdha-komala-sitābhra-śubhra-bālukābhir atiniścita-citta-yācitam, tatra ca śārada-sudhākara-kara-nikara-sudhā-liptatayā dūrato’pi tamastoma-śamanaṁ, jala-sthala-kusuma-samudayāmodā-moda-madita-mukhara-madhukara-madhurī-kṛtam urīkṛtavān | 

[15] urīkṛte ca tasmin paramādeye nādeye puline, smita-vilasita-netraḥ sva-nāmnā sita-śata-patra-netraḥ sarvāsām arvācīna-vayasāṁ savayasāṁ sva-hasta-vinyasta-praśasta-kuṅkuma-grasta-nava-stana-vastra-vistṛtī-kṛta-svastikāsanas tatra stotra-bhaṅgī-saṅgīta-kalā-raṅga-bhūmitām avāpa sa tāpa-nodanaḥ |  yathā,  


    ūrdhvaṁ glaur ātapatraṁ talam anu pulinaṁ hīra-cūrṇācitāṅgaṁ  


    śrīmat-pīṭhaṁ samantāt kusuma-vana-śataṁ toraṇānīva yasya |  


    taṁ divya-svarṇa-varṇa-vraja-kulaja-ramā-rāji-vibhrāji-dehaṁ  


    sneha-śrī-kāmya-gehaṁ hari-maṇi-ruciraṁ prāṇa-nāthaṁ smarāmi ||39|| 


    [sragdharā]

[16] tataś ca vṛndāvana-sevikābhir vṛndā-pradhāna-kānana-devikābhiḥ parama-prayatna-pālya-mālya-divya-gandha-sandha-candra-candana-madhura-madhu-madānukūla-tāmbūlādyaṁ dadānābhir, muhūrtārdhaṁ vardhamāna-parihāsa-vilāsaṁ preyasī-sahitaḥ preyān mahita-mahattayā śuśubhe | 

[17] śobhamānaś ca nigūḍha-mānābhir amūbhir vraja-camūru-dṛgbhiḥ saṁvādam akḷpta | 

[18] tataś ca tāsāṁ vṛthā-parityāga-doṣa-labdha-poṣa-roṣa-mayābhiprāyakatayā jātaṁ citta-śoṣaṁ moṣaṁ nayantīnāṁ toṣa-prāyaṁ vyañjayantīnām anunaya-garbha-nānā-vinoda-sandarbha-vārtāṁ vartayati tasmin,  


    kācit karaṁ caraṇam asya parā tathorum  


    anyāvalagnam aparā mṛdu mardayantī |  


    antar nigūḍha-kupitā bahir accha-bhāvā  


    bhrū-locana-prasṛmara-smitam abhyuvāca ||40|| [vasantatilakā] 

[19] kecid evaṁ ca varṇayanti—


    nayana-valanaiś cillī-cālair nigūḍha-mṛdu-smitair  


    lalita-lapitair antar-bhaṅgair bahir valitārjavaiḥ |  


    catura-manasas tasmin kṛṣṇaṁ priyaṁ vaśa-vartinaṁ  


    praṇaya-nayataḥ prāhuḥ pṛkta-prahelikam aṅganāḥ ||41|| [hariṇī] 

[20] ayi catura-pura-purandara! prahelikā-kalikām ekāṁ vikāśaya |  yathā,


    bhajanti bhajataḥ kecin nānye’nyān eva kecana |  


    ubhayāṁś cāpare ke’pi nobhayān agatīn pare ||42|| [anuṣṭubh]

[21] śrī-kṛṣṇas tu citte tad avabudhyābhidhatte sma—


    arthajñāḥ kṛta-hantāro dhārmikā dharma-gāthinaḥ |  


    vimūḍha-pūrṇa-muktāś ca dayāvantaś ca te kramāt ||43|| [anuṣṭubh]

[22] tac chrutvā ca parasparam asaraṇa-cillibhir amūbhiś cillī-vallī-vellanenedaṁ jñāpitam—


    cāturībhir iha nas tu karṣato 


    dharma-dhāma diśataḥ samujjhataḥ |  


    nirdayaṁ punar amuṣya śiṣyate 


    yena nāsmad-atiduḥkham īkṣyate ||44|| [rathoddhatā]

[23] atra cāturībhiḥ iti tasyānarthajñatā, dharma-dhāma diśataḥ ity adhārmikatā, tad-ubhayābhyāṁ tad-ubhaya-rahitatā, punaḥ cāturībhiḥ iti vimūḍhatā, tābhir nas tu karṣataḥ iti pūrṇatā muktatā ca |  tatra svakṛtānuddeśena kṛta-hantṛtā ca niṣiddhā |  tyāge cāsmad-duḥkha-vīkṣaṇābhāvena nirdayatā tu śeṣiteti śliṣyati | 

[24] sa tu tad evam avabudhya sva-śuddhy-avagamanāya punar uvāca—

_nāhaṁ teṣāṁ sadṛg api tu māṁ lubdham ūhadhvam ṛddhau_

_premṇas tāṁ tad-viṣaya-virahaṁ hanta kṛtvāpi vaśmi | _

_yuṣmān vācyaṁ kim iha mayakā māyitāvat-pratīter  _

_etad yan me vyasanam asakṛn māṁ ca duḥkhākaroti ||45|| _


    yūyaṁ hitvā nikhilam aniśaṁ kāmayadhve paraṁ māṁ


    mat-kāmyās tu prayuta-niyutaṁ prema-bhedena santi |  


    tasmān na pratyupakṛti-kalāleśa-kalpaṁ vidhātuṁ  


    śaknomīti prathayata nijaiḥ sad-guṇair eva tuṣṭim ||46|| [mandākrāntā] 

[25] tad evam anavadyaṁ kṛṣṇa-vadyam avadhārya—


    manojñatvena na paraṁ surūpatvam ihānvabhūt |  


    budhatvenāpi kṛṣṇasya sa-tṛṣṇo’yaṁ priyā-gaṇaḥ || 47|| [anuṣṭubh] || 

[26] tatra gīrvāṇīnām ākāśataḥ parihāsavāṇīyam—


    rucim anu kuṭilākṣīṇāṁ stutim anu jihmaṁ bruvāṇānām |


    mādhava gopa-vadhūnāṁ guṇataḥ kasmān mudaṁ tanuṣe ||48|| [upagīti]  


    sa eko jayatān māna-mātaṅgo vraja-subhruvām |  


    hariṇā nirjitasyāpi yasya vīryād bibhīyate ||49|| [anuṣṭubh] || 

[27] atha samāpanam—

vaidagdhī-digdha-buddhīddhaḥ so’yaṁ rādhe sakhā tava |  

alambhūṣṇuṁ tatra mene yas tvāṁ tuṣṇīṁ sthitām api  ||50|| [anuṣṭubh]  

iti śrī-śrī-gopāla-campūm anu

vipralambhana-stambhana-śrī-kṛṣṇa-lambhanam nāma   

pañcaviṁśaṁ pūraṇam

||25|| 



(26)



        22. 
atha ṣaḍviṁśaṁ pūraṇam \



        23. 
rāsa-vilāsa-prasāraṇam \

[1] atha snigdhakaṇṭha uvāca—

suvacanam aghaśatroḥ śṛṇvatī śreṇir āsāṁ \
virahajanitaduḥkhaṁ pūrvasiddhaṁ vyadhāvīt | \
param iha na tad eva vyādhunot kintu śaṅkā- \
ntaram api yad amaṁsta spaṣṭam āyattam etam ||1|| [mālinī]

 \
[2] tad evam amūr utphullavadanakañjasadana-mañjunayanakhañjarīṭāḥ sa punar mañjulam ābhāṣate sma—

 \
yuṣmatkṛte sma sucirān manasāsmi dūya- \
mānena yūyam api tastha madartham eva | \
tasyātha durlabhatamasya manorathasya \
prāptāv ihānurahasaṁ maham ācarāma ||2|| [vasantatilakā]

 \
[3] sa ca rāsarūpa eva nirūpyate | tathā hi—

dīpaḥ śāradabhūripūritaśaśī yatrāsti vṛndāvanaṁ \
raṅgaḥ śrīvrajanāyikāḥ svayam imā yūyaṁ kalākovidāḥ | \
taṁ cemaṁ samayaṁ sametya muditaḥ so’haṁ hariḥ kiṁ paraṁ \
kartāsmi kṣaṇam antarā tam api kiṁ rāsaṁ vinā bhoḥ priyāḥ ||3|| [śārdūla]

 \
[4] iti kṣīṇatamā vrajajaladhisambhavākṣīṇacandramāḥ sarvā api tāś cakorākṣīr aṣaḍakṣīṇayugapad liṅganādinā sukhalakṣalakṣitīkṛtya, balavad ādṛtya, rāsanṛtya-vidhaye nirjambālam astambajālam abandhuraṁ bandhuraṁ kamalabandhujāpulinam āvṛtya, parasparakarasaṁvalanayā valayākārāś cakāra | 

[5] kṛte ca valaye—

 \
kṛṣṇāyāḥ pulinaṁ gatena ramaṇenāpūri kāmas tadā \
tenāmuṣya manas tathā pratipadaṁ tena dvayaṁ cakṣuṣoḥ | \
tenāṅgasphuradaṅganāsamudayas tenātha pūrvaṁ paraṁ \
sarvaṁ parva ca tad bruve kim aparaṁ nādyāpi viśrāmyati ||4 || [śārdūlavikrīḍitam]|| 

[6] tad evaṁ sva-kalita-caye valaye vanamālī śobhānicayam upalabhamānaś cintayāmāsa— \


upari yathojjvalam indor \
valayaṁ pulinaṁ tathā bhuvi ca | \
kintu kalaṅkas tasmin \
nirmala-ramaṇī-kulāny atra ||5|| [upagīti]

 \
[7] tad aho ! cāmīkara-maṇisarākāro’yaṁ ramaṇīya-ramaṇī-valayaḥ prati-yugma-madhyaṁ yadi mahāmara-katāyamāna-nāyaka-sambadhyamānatām ābadhnāti, tadā hṛdyatām āpadyate | 

[8] tac ca tathāveśena mat-praveśena paraṁ sidhyatīti nidhāya sthitaḥ sann, akasmād yathā-manorathākāram evāvasthitavān, yathā svayam api katham iti tu na tat-prathanam avāpa | tataś ca—


     \
hari-hariṇākṣī-valitaṁ \
pulinaṁ tad valgu bhāti sma | \
sva-pratibimbenādād 


    yad vidhu-bimbāya sārūpyam ||6|| [upagīti]


     \
suhṛd indoḥ pulinaṁ tat- \
pulinasyābhūn nata-bhruvāṁ pracayaḥ | \
tat-pracayasya ca valanaṁ \
śrīyuta-gopāla-mūrtīnām ||7|| [āryā] \


yatra ca,


    paraspara-karāvali-grathita-maṇḍalī-maṇḍanīr \
anusvam abalā milann ubhayatas tadā mādhavaḥ | \
tadīya-bhujapāśyayā kalita-mṛṣṭa-pṛṣṭhas tathā \
tad-aṁsa-nihitātma-dor abhavad eṣa rāsodyame ||8|| [pṛthvī]

_ \
gaurī-kṛṣṇau gaurī-kṛṣṇāv itthaṁ lakṣe lakṣe yugme | \
vṛttākāre vaṁśī-śaṁśī rādhā-saṅgī tasthau madhye ||9|| [vidyunmālā]_

_ \
rāsaṁ prārabhata svayaṁ harir asau kaiśorakaṁ mānayann \
ity evaṁ sa parāśaro’pi bhagavān prāvocad uccair yataḥ | \
tasmād gopa-vadhūbhir eva saphalaṁ taj-jātam itthaṁ tu me \
haṁho paśyata vacmi vā kim aparaṁ romṇāṁ ca jātaṁ mahaḥ ||10|| _

_[śārdūlavikrīḍitam]_

_ \
sa vividha-vanitā-vṛndair yadapi bahu-preyasī tadā jajñe | \
tadapi ca rādhā jñaptir manye tasyāparāḥ kṛtayaḥ ||11|| [āryā] \
_

tad evam—

_ \
anaṅgam aṅgena nijena sāṅgaṁ _

_kṛtvādhi-raṅga-kṣiti saṅgamayya | \
aṅgīcakārāṅga tam aṅga-hārair _

_navyāṅganā-saṅgama-maṅgalāya ||12|| [upajāti 11] \
_

_kalita-kanaka-bhāsaḥ smera-netrā vidhūti-_

_kṣubhita-valaya-vīthī-śiñjita-vyakta-tālāḥ | \
vividha-gati-vihārānaṅga-sārāṅga-hārā \
hari-hari-maṇi-mūrtīr antarā tā virejuḥ ||13|| [mālinī]_

 \
tataś ca—

_navīna-vinata-bhruvāṁ nija-navīna-kānta-cchavī- \
juṣāṁ naṭana-cāturī-kula-dhurīṇa-līlā-yujām | \
calad-valaya-śṛṅkhalāvalita-nūpurāṇāṁ dhvanir \
naṭādhva-nidhi-tālatāṁ dhvanayati sma yāvad divam ||14|| [pṛthvī] \
_

_rāse śiñjita-tāla-jālam udabhūt tadvad yathā khecarān \
apy ākṛkṣad aho vidūratarataḥ kṛtveva pūrva-sthitān | \
dyo-yānābhidha-mañca-sañcaya-gatā vādyaṁ ca gītaṁ ca ye \
sabhyatvaṁ ca samaṁ madād vidadhataḥ svaṁ nātra niścikyire ||15 || _

[śārdūlavikrīḍitam]

 \
[9] tatra devīnāṁ sañjalpaḥ—paśya, paśya—

_ \
hariṇā gānam āsādi gānena ramaṇī-kulam | \
ramaṇībhir atho gānaṁ gānena sa hariḥ punaḥ ||16|| [anuṣṭubh] \
pulinaṁ vilasat-kṛṣṇaṁ kṛṣṇaṁ sāliṅganāṅganaṁ kalaya | \
āṅganam abhinava-gītaṁ gītaṁ saṅgīta-saṅgi-saṅgītam ||17|| [gīti] \
_

[10] tatra svayam ārambhe lāsya-sambheda eva jātaḥ | [11] tad yathābhinayaṁ yathā—


     \
aṅga-hāra-calad-aṅga-hāriṣu \
svāntahāri vilasadvihāriṣu | \
lāsya-kāriṣu ca lāsyam ācaran \
bhrū-naṭī-ghaṭita-netrā nartakāḥ ||18|| [rathoddhatā]

 \
[12] tauryatrika-śaurya-varāṇāṁ khecarāṇāṁ vādye tūdbhūte tāṇḍava-maṇḍalaṁ ca sābhinayam, yathā—


     \
udyad-dundubhi-maḍḍu-ḍiṇḍima-ḍamar-vādye mṛdaṅgaṁ gate \
vādye’dyopada-vidya-vedya-nadane sadyo’tha vidyotite | \
te tarhy udbhaṭa-nāṭya-nīti-ghaṭanā-saṅghaṭṭa-niṣkuṇṭhatā- \
sūtkaṇṭhāḥ pada-pāṇi-kaṇṭha-kaṭi-sammoṭāli-koṭiṁ dadhuḥ ||19|| [śārdūla]

[13] tatra ca śastra-praśastānām iva teṣāṁ kṛta-hastakānāṁ punar lakṣyād acyava eva lakṣitaḥ | tathā hi—


     \
hitvā hitvāpy atra hastāli-bandhaṁ \
tālālambā hastakāni pradarśya | \
gaurī-śyāmā lāghavāt pūrṇamānā \
rāsollāse tadvad āsan punaś ca ||20|| [śālinī] \



    puṣpa-vṛndam apatan muhur muhuḥ \
kṛṣṇa-gaura-tanu-maṇḍalīm anu | \
vṛṣṭir ūrdhvam adharatra nīra-bhṛd \
vidyud-ālir iti yatra citratā ||21|| [rathoddhatā]

 \
[14] atra devā devyaś ca bhavya-bhāva-bhavān navya-paribhavāt kamalākṣaṁ sākṣād iva sambodhayantas tathā yoga-māyāyā yogataḥ paraṁ sva-sva-yogyam antaḥ samadhigamya ramyam idaṁ vādya-kolāhalāvṛtam ujjaguḥ | 

[15] tad etad ekīkṛtyānugīyate—


     \
jaya jaya sad-guṇa-sāra | \
jagati viśiṣṭaṁ kalayitum iṣṭaṁ gokula-lasad-avatāra ||a||dhruvam || \
kamala-bhaveśvara-vaikuṇṭheśvara-patnī-cintita-seva | \
rājasi rāse valita-vilāse nija-ramaṇībhir deva ||b|| \
naṭavat-parikara nikhila-kalādhara racita-paraspara-moda | \
āliṅgana-mukha-vitata-mahā-sukha vallava-vadhu-hṛta-toda ||c|| \
vyativīkṣaṇa-kṛta-sāttvika-parivṛta-maṇḍalam anu bahu-mūrte | \
vraja-taruṇī-gaṇa-racita-nayana-paṇa-sacita-vaśīkṛti-pūrte ||d|| \
caraṇa-kañja-dhṛti-kara-pallava-kṛti-cillī-valita-vihārān | \
madhya-bhaṅga-tati-maṇi-kuṇḍala-gati-pulaka-sveda-vikārān ||e|| \
kalayati bhavatā ghana-sāmyavatā taḍid iva sarvā lalanā | \
api vaḥ parimiti-taratamatām iti seyaṁ jñapayati tulanā ||f|| \
sumadhura-kaṇṭhe nṛtyotkaṇṭhe tava rati-mātra-prīte | \
tvat-sparśāmṛta-mada-caya-saṁvṛta-citte bhāva-krīte ||g|| 


    yuvatī-jāte gītaja-śātenāvṛta-viśva-prabhave | \
yas tvaṁ rājasi tat-sukha-bhāg asi nama etasmai prabhave ||h|| \
yā saha bhavatā vismayam avatā svara-jātīr atiśuddham | \
gāyati seyaṁ nikhilair geyaṁ kalayati nija-guṇa-ruddham ||i|| \
tata utkarṣaṁ valayita-harṣaṁ valayati yeyaṁ gāne | \
sā śrī-rādhā valitārādhā bhavatā kalitā māne ||j|| \
yeyaṁ rāse śramaja-vilāse vigalan-mallī-valayā | \
sā bhavad-aṁse lasad-avataṁse dharati karaṁ vara-kalayā ||k|| \
yā cāṁsaṁ pari bhuja-parighaṁ paricumbati tava sa-vinodam | \
hṛṣyati seyaṁ tan na gaṇeyaṁ yad roma ca sāmodam ||l|| 


    cala-kuṇḍala-dhara gaṇḍa-mukura-vara samiṣa-sparśa-vidhāne | \
tāmbūla-drava-parivartād dravam ayase cumbana-dāne ||m|| \
eṣā nartana-kīrtana-vartana-śiñjita-jāta-sutālā | \
tava rāmānuja karam atulāmbujam iṣam ādhādd hṛdi bālā ||n||


    atha rāsa-krama-parivalita-śrama-vanitālambita-deha | \
parito-bhramaṇaka-gaṇa-viśramaṇaka samudita-parama-sneha ||o|| \
kavi-kṛta-niścaya-śubhra-yaśaś-caya-mālā-samudaya-hārin | \
jayajayajayajaya jayajayajayajaya jayajaya rāsa-vihārin ||p||22|| iti | [8 x 8 x 12]

 \
[16] rājasi rāse valita-vilāse ity uktaṁ rūpam evaṁ nirūpayanti—

_ \
rūpaṁ yan nijanityasaubhagaśiroratnaṁ narākṛty asāv \
ānīyātra yadīyaśaktivibhavasyāgryāṁ sthitiṁ praikṣayat | \
citraṁ vismayate yataḥ svayam api svāśeṣasaṁveditā \
tasmin bhūṣaṇabhūṣaṇe’py adhur amūḥ śobhāṁ svayā śobhayā ||23|| _

_[śārdūlavikrīḍitam] \
_

[17] tad uktam, yan martya-līlaupāyikam [bhā.pu. 3.2.12] ity ādi, tatrātiśuśubhe [bhā.pu. 10.33.6] ity ādi ca |

 \
[18] tad evaṁ sati śrī-rādhikāyāṁ tu kaimutyam eva stutyaṁ jātam | [19] yuvatī-jāta ity ādāv evaṁ varṇayanti—

_tāsāṁ vraja-kiśorīṇāṁ nityam aprasavātmanām | \
guṇaiḥ sa-prasavaiḥ pūrṇaṁ viśvam apy anvayair iva ||24|| [anuṣṭubh] \
_

[20] yā saha bhavatā ity ādāv upaślokayanti ca—

_ \
śarva-brahma-sureśa-mukhya-diviṣad-vṛndāni yad-gānataḥ \
śaśvan moham ayus tam eva dayitaṁ kṛtvānugaṁ yā jagau | \
sārdhaṁ tena parāś camat-kṛti-parās tāṁ nirmimāṇām api \
vyarthīkṛtya vivikta-rāga-valanāṁ vandāmahe rādhikām ||25|| [śārdūla]_

 \
[21] tām evoddiśya cala-kuṇḍala ity ādāv ca kavayanti—

_ \
tad-adhara-rasam ācāntaṁ \
prāg akṛta dvir yad eṣa tad yuktam | \
dvija-saṁskṛta-tāmbūlaṁ \
katham adyād anyathā tasyāḥ ||26|| [āryā] \
_

kiṁ ca—

_kṛṣṇaḥ snehasya mūlaṁ kila lasati vapū-rūpam ity evam asmiṁs \
tādṛg nanda-vrajāntar-jana-sadasi sadaivānu-bhūti-pracāraḥ | \
so’yaṁ yāsām amaṁsta praṇaya-maya-ṛṇāny ātmani preyasīnāṁ \
tāsām apy ūrdhvam ūrdhva-prathita-nidhi-maṇiṁ rādhikām eva naumi _

_||27|| [sragdharā] _

_rādhā sva-kāntaṁ vaśitaṁ vidhāya \
niḥśeṣam ākrīḍati tena sārdham | \
nāhaṁ tathetīva śivā śivāntas- \
tanau nilīnārdha-tanu-cchalena ||28|| [upajāti 11]_

 \
athavā—


    ardhenārdhena tanvā vyatimilanavato rudrayor eṣa bhāvaḥ \
kāvya-jñais tarkyate yaḥ sa punar iha mayā manyatāṁ bhaṇyamānaḥ | \
premṇā yau pūrṇa-rūpau trijagati viditau rādhikā-mādhavākhyau \
pūrṇāṅgatvaṁ tayor apy ati-tad-asamayor nāv apīty aucitī na ||29 || [sragdharā] \


[22] tad evaṁ sati—

_ \
vādye gīte ca divye pramada-śithilite bhūṣaṇānām alīnām \
apy āsīd dhvāna-vargaḥ pratinidhi-samaye tasya tasyāpi tatra | \
khede jāte tathāgāt prabala-naṭa-kalā lāsyatāṁ yena keśa- \
karṇottaṁsāvataṁsa-pramukha-vara-sabhā tadvad ullāsyate sma ||30|| _

_[sragdharā]_

_evaṁ pariṣvaṅga-karābhimarśa- \
snigdhekṣaṇoddāma-vilāsa-hāsān | \
samaṁ priyābhir vyatikṛtya nṛtyan \
vyāñjīd asau sa-pratibimba-bimbam ||31|| [upajāti 11]_

 \
tataś ca—

_mālāḥ keśāli-veśān kuca-yugala-paṭīr maṇḍanāny anya-vāsāṁsy \
apy etā naiva śekuḥ kalayitum asakṛd rāsa-parvāvasāne | \
dhyāte yatrāpi sampraty api muni-vitatir vismaraty eva sarvam \
citraṁ tat-preyasīnāṁ tad iha bhavati kiṁ tādṛśe tat-prasaṅge ||32|| _

_[sragdharā] \
_


    taṁ dṛṣṭvāpy atha rāsam ambara-gatā rāmāś ca kāmārditā \
mohaṁ prāpur, adaś ca tāvad abhito’py āstāṁ paraṁ śrūyatām | \
candrādyair upalakṣitaṁ nabhasi yad bambhramyate sarvadā \
jyotiś-cakram idaṁ ca vismaya-karī caskambha yan mādhurī ||33 || 

[śārdūlavikrīḍitam]

 \
[23] tad evaṁ līlā-lubdhāsu paramāveśataḥ sa-priyāsu tāsu vilubhita-kriyāsu rāsa-vilāsaḥ samupararāma | [24] uparamati ca tasmiṁs, tat-tad-ananusandhāna-sandhim anu tāni mithunāni yathāvat kuñjāya kuñjāya pṛthak pṛthag antardadhire | \
antardhāya ca, tat tan mithunaṁ paraspara-parikara-pariṣkāra-parāyaṇatām āsasāda | [25] tatra ca pratyekaṁ teṣām āliṅganādi-sacivaṁ vacanādi-racanam evāsīt | \
yathā—


    hanta mām antarā kāntam antar āptaṁ tamas tvayā | \
iti bruvantaṁ śliṣyantaṁ taṁ sāsiñcan nijāśrubhiḥ ||34|| [anuṣṭubh]

 \
tataś ca—


    hanta klamaḥ samajani sphuṭa-mad-vihārād \
asyā navīna-taru-pallava-komalāyāḥ | \
jñātaś ca hanta na maye'ti pṛthak sa tāsāṁ \
sāśrur mamārja muhur ānana-gharma-bindūn ||35|| [vasantatilakā]


     \
bāṣpe mṛjye harir bāṣpaṁ svede svedaṁ tadā dadhe | \
gopāla-kula-subhrūṇāṁ śrame rāsa-vilāsaje ||36|| [anuṣṭubh]

 \
[26] tatra bahula-sāmagrī-vāhinīnāṁ vṛndā-sakhī-vāhinīnāṁ kṛta-praśna-vṛndāyāṁ vṛndāyāṁ śrī-kṛṣṇa-varṇanam, yathā—

_sāsrālokanam añcalānila-kṛtir vaktrālakādy-unmṛjā- \
gaṇḍāntaḥ-paricumbanaṁ paṭa-yugādhānaṁ tanū-carcaṇam | \
tāmbūlārpaṇam atyapūrva-madhurālāpaḥ stava-prakriyā \
seyaṁ rāsa-pariśrama-praśamanī kāntāsu kṛṣṇa-kriyā ||37|| [śārdūla]_

 \
[27] atha kāntā-varṇanaṁ, yathā—

_ \
vakra-smera-vilokanaṁ nava-dalaiḥ saṁvījanaṁ mārdavād \
aṅgānām abhimardanaṁ vighaṭita-srag-vastra-saṁyojanam | \
samyaṅ marmaga-narma-śarma-racanaṁ tāmbūla-candrārpaṇaṁ _

_seyaṁ rāsa-pariśrama-praśamanī kṛṣṇe priyāṇāṁ kriyā ||38 || [śārdūla] \
_

[28] tataḥ svayam āgatya pratyakṣīkṛtya cānyathā manyamānāyāṁ tasyāṁ sa-smitaṁ punar amūr ūcuḥ— \


_dṛṣṭaṁ devi mitho hari-vraja-vadhū-dvandva-vrajenāmunā \
svīkṛtya pramadāt prayatna-vidhinā nepathyam aṅge dhṛtaṁ | \
etad yatra sakhi kṣaṇād apagataṁ kiṁ brūmahe tad varaṁ \
gīrṇaṁ sad-bhavatān mṛṣā na tu rahas tad vyaktim āpadyatām ||39|| _

[śārdūlavikrīḍitam]

 \
[29] atha vṛndā sa-smitaṁ cetasi cintayāmāsa—satyam āhur imā, yat punaḥ punaḥ śramāpanodanaṁ sarvendriyāmodanaṁ śubha-veśaṁ gāna-vinoda-viśeṣam ārabhamāṇāni tānīmāni mithunāni mṛśyante | 

[30] atha snigdhakaṇṭhaḥ samāpanam āha sma—


     \
rādhe tvad-vallabhaḥ so’yaṁ sarveṣām api durlabhaḥ | \
varītuṁ tvām antaraṅgām anyā gopīr vṛtīyati ||40|| [anuṣṭubh] \
 

iti śrī-śrī-gopāla-campūm anu

rāsa-vilāsa-prasāraṇaṁ nāma

ṣaḍ-viṁśaṁ pūraṇam

||26 ||

(27)



        24. 
atha saptaviṁśaṁ pūraṇam \



31. 
rāsa-prapañca-pañca-pūraṇī-pūraṇam 
[1] madhukaṇṭha uvāca—

_atha vilasita-kheda-sveda-kulyāyamānāḥ \
saha hari-vara-gauryaḥ sūrya-putrīṁ samīyuḥ |_


    yad amita-śatam etāḥ sā bhajantī sravantī \
sarabha-sarasa-pūrtiṁ tat-kṣaṇād eva bheje ||1|| [mālinī] \



    atikramya sva-maryādāṁ śyāmaḥ śyāmāś ca māṁ yayuḥ | \
itīva yamunā śyāmā drāg atikrāmati sma tām ||2|| [anuṣṭubh]

 \
[2] athāṅga-rucā ghana-capalā ghanāyamānā, vācā ca cāṭaka-bhaṇita-stanitāyamānā ghanāgama-lakṣmīr iva lakṣmī-lakṣmī-patīnāṁ sabhā sā mihirajā-pravāhe nabhasi hasta-grāham avagāhamānā bhāsate sma |

_ \
mithaḥ prahasita-prathā-kala-kalaḥ samākarṣaṇaṁ \
muhuḥ stimita-gātratā pṛthula-vepathu-prakramaḥ | \
tad etad atha yat sthitaṁ bata jalāvagāhāt purā \
tad evam anumīyate samudiyāya tasya cchaviḥ ||3|| [pṛthvī] \
 \
yadā jalaṁ na hi viviśur nata-bhruvas \
tadāmunā prasiṣicire samaṁ tathā | \
amuṁ yathā laghu-gatim atra menire \
vibhūbhavann udaka-bhṛd añcatīti tāḥ ||4|| [vasantatilakā] \
 \
jalād evaṁ siṣecāmur ghanaṁ ghana-rasa-pradaḥ | \
viviśur jalam evāmūr yathāsāra-śarārditāḥ ||5|| [anuṣṭubh] \
 \
tadāvalagna-daghnaṁ vārmagnāś capala-locanāḥ | \
kṛṣṇasāra-vadhū-rūpāḥ purastād gatim adviṣan ||6|| [anuṣṭubh] \
 \
yadā tāsāṁ netra-pratiphalana-miśrā jhaṣa-gaṇā \
muhur naivāgacchan pariciti-vidhānaṁ katham api | \
tadā spardhābaddhā iva mṛdulaṁ kṣaṇagaṁ bhṛśam amī \
spṛśanto bhīrūṇāṁ murahara-dṛśoḥ kautukam adhuḥ ||7|| [śikhariṇī] \
 \
haṁsā gatīś cakra-khagāḥ payodharān _

_mīnā dṛśaḥ sārasanāni sārasāḥ | \
tāsām upetyāpagatā yatas tadā  \
teṣāṁ tu sāmrājyam apūri sarvataḥ ||8|| [indravaṁśā] \
 \
mukha-vṛndaṁ khalu tāsāṁ _

_kamalāny abhibhūya babhrāje | \
taj-jātiṣu tad-adhikatā _

_vidhutā vā kiṁ nidānam asti sma? ||9|| [udgīti] ||_

 \
[3] tataś ca locana-nikocaṁ hasantīṣu tāsu svayaṁ tena nāgara-candreṇa pravartitā vyātyukṣī,  yathā—


     \
meghaṁ vidyud vidyutaṁ cātra meghaḥ \
siñcaty uccair megha-tulye pravāhe | \
citraṁ citraṁ citram etat kim etat \
nāṭyaṁ paśyety ūcire vyoma-rāmāḥ ||10|| [śālinī] \
 \
tataś cākaṇṭha-nirmagnā mahilāḥ kamalānanāḥ | \
madhusūdana-saṁsaktāḥ kamalinya iva sthitāḥ ||11|| [anuṣṭubh] \
 \
gaṇe gaurāṅgīnāṁ harir acita-dharṣāt paribhavaṁ \
gate tatra svarṇāmbuja-ghana-vanī nihnutim adāt | \
viparyāso yarhy asphurad iha ca nīlāmbujavanī \
tadā tasyāpahnuty-ucita-citi-kṛte’bhūd anupamam ||12|| [śikhariṇī] \
 \
ambuja-gandhi tathāmbuja-


    rūpaṁ madhu-yug yathāmbujaṁ tad iva | \
tāsāṁ tasya ca vadanaṁ \
kiṁ jala-kelāv adād bhramaṁ na mithaḥ ||13|| [gīti] \
 \
kathañcid api yā labdhā hariṇāmbhoja-kānane | \
kim api vyañjayāmāsa tasyā hāhā-kṛtiṁ param ||14|| [anuṣṭubh] \
 \
smita-vilasita-nīlāmbhojam āsīdad ekā \
mukham anu hari-vaktra-sphūrti-sandigdha-cittā | \
iha ca vara-maranda-svādam āsādya sadyaṁ \
samaruci-yuvatībhyaḥ śaṅkinī svaṁ jugopa ||15|| [mālinī] \
 \
durlabhaṁ yad ajani svayaṅgrahā- \
liṅganaṁ tad iha jātam añjasā | \
yarhi magnam anayā gabhīra-vār \
ujjahāra harir apy amūm atha ||16|| [rathoddhatā] \
 \
drutam atha vara-rāmā vāri vakṣoja-daghnaṁ \
yugapad ayi bhavatyaḥ prāṇa-nāthaṁ vijetum | \
sthagita-kṛti-karābhyām icchavaḥ sektum uccaiḥ \
katham atha bata jigyur jigyire vā kathaṁ na ||17|| [mālinī] \
 \
padminyā mukha-padmaṁ 


    mudritam api sa madhusūdanaḥ pibati | \
iti miṣa-kalayā sudṛśaś 


    chalita-dṛśas tadvad ācarat kṛṣṇaḥ ||18|| [gīti] \
 \
hariṇā hṛdaye tāsāṁ vitīrṇā nakhara-vraṇāḥ | \
adbhutaṁ sahasā śliṣṭā madaneṣu-kṛta-vraṇāḥ ||19|| [anuṣṭubh] \
 \
aupajānuka-bhujas tu yadāsau \
pārśvatīya-mukhatīyatayāsīt | \
aupakarṇika-dṛśāṁ sa tad āsām \
aupanīvika-karo’py ajaniṣṭa ||20|| [svāgatā] \
 \
yadā rādhā vāri-kelau sakhīnāṁ purato gatā | \
vināpi sekaṁ sa tadā jaḍatām abhajat priyaḥ ||21|| [anuṣṭubh] \
 \
rādhā-puraḥ-saratayā jala-keli-yuddhe \
kṛṣṇaṁ cakāra jaḍam udyamam antarāpi | \
naitad viveda vanitā-nicitir mithas tu \
svīyām ajijñapad asau jita-kāśitāṁ ca ||22|| [vasantatilakā]


     \
alaka-valayi-netraṁ kañja-netreṇa kīrṇaṁ 


    svam anu madhupa-tīkṣṇaṁ kañjam unnīya tasyām | \
sabhayam apagatāyāṁ tatra senādhipāyāṁ \
sa tu tad-anuga-sainyaṁ prāviśac cāviśac ca ||23|| [mālinī] \


tataś ca—

_nīra-keli-bhṛta-rāga-cakṣuṣām \
aṭṭa-hāsa-nibha-hāsa-rociṣām | \
māra-yuddha-lasad-uddhata-śriyāṁ \
raudravad vyajani so’py asau rasaḥ ||24|| [rathoddhatā] \
 \
tataḥ krīḍā-yuddhaṁ dadhad agha-ripur nīra-vihṛti- \
prathāyām ekākī vraja-yuvati-koṭībhir abhitaḥ | \
tathā kṛtvā tīraṁ prasabham itavān samprati yathā \
purā kātyāyanyā bhajana-kṛti-kanyāsv akuruta ||25|| [śikhariṇī] \
_

tataś ca—

_ \
marāla-kūjitā nīra-vasanā nīra-jānanāḥ | \
cañcad-bhramarakā nīrajānāṁ nālya iva sthitāḥ ||26|| [anuṣṭubh] \
_

_atha hā hā hāsa-śabdāḥ pravṛttā nīra-tīrayoḥ | \
eke cātaka-gīs-tulyāḥ pare’lpa-stanita-prabhāḥ ||27|| [anuṣṭubh]&lt;_

[4] tataś ca bahudhā parihasya vinoda-viśeṣaṇāya sakhyātireka-vivekāya ca dvābhyāṁ dvābhyām ekam ekam aṁśukaṁ dattavān, haris tāḥ sarvā vastraikaika-veṣṭita-dvi-dvi-kāya-yaṣṭīr utthitā nirīkṣya pratimukhaṁ parīkṣya ca bahu jahāsa | hasitvā ca tāsām uttam uttamaṁ vāsas tathā dhārayantīnāṁ cañcalatā-sambhṛtaṁ tiryag añcalatā-saṁvṛtaṁ sambhavad aruṇa-guṇaṁ, madhye madhye stambha-nipuṇaṁ kvacana kvacana cākasmika-smita-lambhanaṁ vināpi dṛg-ambhaḥ kranditena vilokita-dambhaṁ vilocana-saṁrambhaṁ lambhaṁ lambhaṁ trilokī-mohane cikīrṣita-tadīya-ruci-dohane kusumāsāra-kāriṇī vimāna-cāriṇī-saṁhatiḥ praśasta-vastrālaṅkāra-mālyādīnāṁ puṭīḥ peṭakāś ca tat-purataḥ śanaiḥ pātanam anaiṣīt |

 \
[5] kṛṣṇas tu tāḥ sarva-stutāḥ samunna-vastrāḥ paśyann ati-samunnatānanda-vaśyaḥ svayam anurajya samupayujya vibhajya ca tāni vastrādīni prattavān |

 \
[6] tatra prathamataḥ svalpenaiva tena tena vicchittir jātā, yathā—


    majjanena tanu-rocir ācitaṁ \
sūkṣma-śubhra-vasanaṁ sata-cchavi | \
citrakaṁ dyuti-vicitram ity adaḥ \
prāyaveśam arucan hari-priyāḥ ||28|| [rathoddhatā] || 

[7] bahubhir bhūṣaṇais tu tatra tatra mithune parama-śobhā netra-lobhāya jāyate sma | tathā hi—


     \
yadā yadā nūtana-veśa-yauvanaṁ \
tathāvidhābhiḥ samam īkṣate harim | \
matvā tadā navya-vadhū-varān amūn \
divyo janaḥ puṣpa-kulāni varṣati ||29|| [upajāti 12] 

[8] atha vana-vihārāya hariṇākṣīṇāṁ tatir evam ādi-vyājaṁ vyājahāra—


    anaṅgo nāma senānīḥ kṛṣṇa kas tava vidyate | \
hanta darśaya taṁ nityaṁ sakhīyaṁ māṁ bravīti yam ||30|| [anuṣṭubh] 

[9] śrī-kṛṣṇas tu gūḍha-smitam ūcivān tatra śrī-rādhāṁ prati, yathā—


    rādhe, maiṣīr draṣṭum anaṅgam | \
tasya tu paśya gaṇaṁ kṛta-sat-kṛta-sukṛta-sulambhita-saṅgam ||dhruvam ||


    taru-vallī-tati-dampati-pallī bhavatīm atithīyantī | \
ākārayati calan-nava-pallava-pāṇibhir ātmīyantī ||a|| \
sā punar iha kusumāni kirati pathi racayitum āstara-caryām | \
kokila-kulam api tava hūtiṁ kila kalam anu kalayati varyām ||b|| \
bhrūṅkāreṇa ca bherī-śabdaṁ bhramarā vidadhati sa-sukham | \
śikhi-śatam api bata tanute nartanam abhitaś cālī-pramukham ||c|| \
nija-ruci-dīpaṁ paritaḥ prathayati so’yaṁ rajanī-svāmī | \
eṣa ca panthāḥ svaṁ vistṛtavāṁs tvat-pada-rajasāṁ kāmī ||d||31|| iti |


    atha savitṛ-sutāyā dhanya-vanyā-pradeśe \
viracita-bahu-veśe tā virejuḥ sa-kāntam | \
tam anu paraparasmin vāsare kāryam anyad \
vilasitam anukāntaṁ sūcayāmāsa kāntaḥ ||32|| [mālinī] \
 \
atha bhramara-dampati-vraja-janaḥ pratisvaṁ nijā- \
layād anugatiṁ dadhad bhavika-gītavad gītavān | \
aho kim iva so’pi taṁ nija-ramā-yutaṁ tad-vana- \
prabhuṁ pramitavān anuvrajati tatra sarvatra ca ||33|| [pṛthvī]

 \
[10] atha snigdhakaṇṭhaḥ papraccha—


     \
rātrīḥ kiñcin mātra-śeṣatvam āgād \
bambhramyante smāpi tasmin sapatnyaḥ | \
krīḍā-tṛṣṇā dhṛṣṇag evāṅga jātā \
hā kiṁ cakre tatra kṛṣṇāṅganābhiḥ? ||34|| [śālinī] \


[11] tatra madhukaṇṭha uvāca—tataś ca tad-vanasya nirvarṇana-pūrvakaṁ varṇanaṁ vidhāya, keli-kalāpe vidhīyamāne—


     \
anyo’nyaṁ nihnutānveṣaṇa-kṛti-vihṛtiṁ preyasībhir murārir \
yāṁ cakre sā rahas tan-mithuna-mithunatā-kāraṇaṁ jāyate sma | \
yatrānviṣyānuyātā vividha-gati-vapuḥ-sphūrtinā tena yā yā \
kuñjāntas taṁ gṛhītvā pṛthag apara-dṛśāṁ dūratāṁ sāñcati sma ||35|| [sragd] \
 \
kathañcana dadarśa yā kvacid apīha kṛṣṇānvitāṁ \
vadhūṁ rahasi kām api svayam idaṁ-vidhā kācana | \
pratītim agaman na hi sphuṭam amūṁ tamālānvitāṁ \
sphuṭat-puraṭa-yūthikāṁ sapadi manyamānā hṛdi ||36|| [pṛthvī] \
 \
śiñjitaṁ vihaga-kākalī-kulair \
gānam anya-bhṛta-sambhṛta-svaraiḥ | \
rūpam apy atha tamāla-campaka- \
śreṇibhir muhur avāri tādṛśām ||37|| [rathoddhatā] \
 \
yatra santamasam asti santataṁ \
tad vanaṁ na para-durgamaṁ param | \
kuñja-madhya-lasad-oṣadhī-śriyā \
tatra tatra mithuna-rddhi-vardhi ca ||38|| [rathoddhatā] \
 \
atha rahasi girāṁ vilāsa-kamraṁ \
calad-amalāṅga-vikāsi-romaharṣam | \
smara-valayi-kalā-spṛhātilolaṁ \
didivur alaṁ yugalāni tatra tatra ||39|| [puṣpitāgrā]

 \
[12] atha krama-vaśād adbhuta-bhayānaka-raudra-bībhatsa-vatsala-karuṇa-vīra-hāsya-śānta-śṛṅgāra-rasāḥ śṛṅgārānukūlatayā yathāyogaṁ rasayitum āsāditāḥ | [13] yathā—


    kvacid ahīna-tuhina-marīci-marīci-vīci-rocamāna-kānane paricitāparicita-nānā-vidha-mṛga-pakṣi-vṛkṣa-vallī-vilakṣaṇatā-vilokanāya kṛta-paribhramaṇam;


    kvacid api madākula-bhramara-kula-saṅkula-gūḍha-kuḍuṅga-kusuma-caya-cayanāya kampamāna-prāṇa-praṇayinī-janasya prakaṭaṁ cāṭutā-ghaṭanāya tatra balād iva viracita-praveśanābhiniveśam;


    kvacid api dhṛṣṭa-ṣaṭpada-daṣṭatā-labdha-kaṣṭa-spaṣṭa-duṣparihara-bāṣpa-lalanāvakalanād uddaṇḍitena sanāla-keli-kharanāla-daṇḍena tad-daṇḍanāya makara-kuṇḍala-tuṇḍa-paryanta-sparśi-roka-koka-nadāyamāna-netra-puṇḍarīkam;


    kvacid api lalitavilāsa-valitānana-lalanā-vapur anubhūya jugupsitī-kṛta-sthala-kamala-sthalāvalokanam;


    kvacid api śuka-nikarādhigamanīya-ramaṇīya-vāṇī-vilāsa-kalanāya salālana-kalita-kalakalā-kalāpam;


    kvacid api nija-līlā-milad-ullala-bhāva-vilulita-sulalita-mukula-kula-latā-vakalanena vikalatayā vigalita-nayana-jala-leśam;


    kvacid api prauḍhatā-samūḍha-gūḍha-garva-parva-kharvaṇāya sadambharambhoru-varūtham anu nirvyūḍha-prarūḍhamāra-samprahāram;


    kvacid api mithuna-mithaḥ-keli-kalānukṛti-niyati-valita-praticchāyāvaloka-kautuka-vāhitayā vihita-bahu-hāsam; 


    kvacid api parasparam aparaspara-sparśa-sukha-parāmarśajāta-nivṛtti-citta-vṛttitayā nimīlad-vilocana-rocamānam;

kvacid api niryantraṇa-ramaṇa-śrama-paratantra-tandrāyām api tad eva ramaṇaṁ bhūyaḥ samanubhūya rāga-sāgarāyamāṇa-jāgaram—


    [14] sa eṣa keśavaḥ preyasībhiḥ saha vilalāsa |


     \
bhramaram iha nibhālya datta-cumbaṁ \
vratatiṣu kīram apīha dāḍimīṣu | \
punar api ramaṇo manojavaśya- \
sthiti-ramaṇāya babhūva vallavīṣu ||40|| [puṣpitāgrā] \
 \
alir iha vadanopadaṁśam āsīn \
madhurasapānakaraḥ sarojinīnām | \
yad ajitaramaṇītatir nirīkṣya \
sphuṭam abhajan madanaṁ vidūrato’pi ||41|| [puṣpitāgrā] || \


[15] tac ca tac ca na varṇayitum ātmaśaktiṁ nirvarṇaye, yataḥ—


    tāṁ jyautsnīṁ tac ca vṛndā-vipinam api ca tat kuñja-vṛndaṁ tathā tāḥ \
śayyā dve dve ca te te hari-hariṇa-dṛśau tāś ca sa-prema-līlāḥ | \
paśyat paśyan mano me sapadi viṣayitām ujjhad atrānumuhyat \
paśyad drāg yāti tat-tad-viṣaya-valayatāṁ hanta paśyāni kena? ||42|| [sragdharā] 

[16] tad etad iha sāmānyatayā varṇitam, viśeṣataḥ punar evam—


     \
anyā varṇāḥ santi yatra sphuren na \
śrīrādhāyāḥ kāpi saubhāgyalakṣmīḥ | \
tasyāḥ sphūrtau varṇanāyāṁ na śakyā \
sāpy evaṁ ced anyavārtā tu dūre ||43|| [śālinī] || \


[17] tataś ca parasparaṁ para-parāgamanātaṅkayā maṅkṣu saṅkucita-līlā-vilāsāḥ sa-viśleṣaṁ veṣaṁ saṁśleṣa-valitaṁ vidhāya vallī-gṛha-pallīnāṁ bahir-varti-sanniveśa-veṣaṁ sthalī-viśeṣaṁ kramataḥ krāmanti sma, yatra kṛṣṇasyāpy aikadhyam udbudhyate sma | \
 \
[18] tathā ca taṁ krāntvā ca dāruṇatā-padāruṇatā-prakāśa-sānnidhyaṁ nidhyāyanti sma | tataḥ—

_ \
pūrvasyāṁ diśi kācanāruṇa-ruci-cchāyāvṛṇoc candrikāṁ \
candro’py āśu tadā patann iva karair ālambatāstācalam | \
itthaṁ kairaviṇī-kulaṁ kila dara-glāniṁ yayāv ity amūs \
tad-rāsāṅkita-rātri-śānti-vibudhā mamluś ca kṛṣṇa-priyāḥ ||44| [śārdūla] \
_

[19] tatra khecara-strīṇāṁ vacanam

_nīca-bhāva-valayī balād vrajann \
ūrdhvatāṁ nipatatīti niścitam | \
paśya gopa-sumukhī-mukhātigaḥ \
puṣkarāt skhalitavān asau vidhuḥ ||45|| [rathoddhatā]_

 \
kiṁ ca—


    ahriyata kuvalaya-mālā-


    līlā gopāṅganāpāṅgaiḥ | \
iti kila dūnita-bandhuḥ 


    kuvalaya-bandhuḥ papāta hā sindhum ||46|| [upagīti]

 \
[20] śrī-vraja-devīnām api—


    tārāṇāṁ vṛndam āmṛdnann asmākam api sarvataḥ |


    ayam ākramate’nūrur vyoma cākramati drutam ||47|| [anuṣṭubh] 

 \
[21] tataś ca tāsāṁ tathā-bhāvaṁ vibhāvya bhavya-svabhāvaḥ sa śrīmān navya-kiśoratā-navya-sad-bhāvaḥ pratisvam āliṅgitānāṁ darśita-praṇaya-sampad-iṅgitānāṁ vaktra-kamalaṁ sravad-asraṁ mamārja |

 \
[22] sāntvayann eva cedaṁ sāntvam uvāca—

_acchinnaṁ samayaṁ vahāmi bhujayor antaḥ sakhi tvām iti \
pratyāśā yadi sidhyatīha tad api svāntaṁ na me tṛpyati | \
siddhau tatra tu vighna-jātam atulaṁ bandhvādi-sambhālanaṁ \
tasmād geha-gater avaśya-valane mā mlānir āsādyatām ||48|| [śārdūla] \
_

[23] iti pūrvavad eva pratyekaṁ hastena vyatiṣajya sajyamāna-vihāratayā vraja-vartmānuvartate sma |


    yadyapi vanitā-vaśatām antar yātas tathāpy asau kṛṣṇaḥ | \
bhajati snigdhān anyān sat-puruṣāṇām iyaṁ śailī ||49|| [āryā] || \


[24] atha labdha-paraspara-vicchedeṣu ca tat-tat-pallī-vartma-bhedeṣu prāyeṇa prāpta-gaṇa-saṅgama-troṭatām adhika-koṭatayā bhāvinī-samudayaḥ svayaṁ na bhāvayitum īśāmbabhūva |

 \
[25] krameṇa cātyanta-raṅga-tat-tad-aṅganā-gaṇe gaṇeyatayāvaśiṣṭe tena saha nija-nijopavanāntar-varti-gehāṅgaṇa-vartma-bhedam āsādya, kṣaṇaṁ gamanād virarāma reme ca | tatra ca—

_ \
gāḍhopagūḍha-ciratāṁ paṭu-cumbitaṁ tad- \
viśrambha-bhāg-abhihitaṁ bahu-mānitaṁ ca | \
tāsāṁ gatau racayatā vraja-rāja-putre- \
ṇākāri kiṁ na kim ito gaṇanāṁ na vedmi ||50|| [vasantatilaka]_

 \
[26] tataś ca tāḥ sa-gadgadaṁ jagaduḥ—

_sambhāvitaṁ na valate sma yad asmakābhis \
tvat-prāptir atra bhaviteti tayā ca jātam | \
vijñāpanaṁ tu na idaṁ śṛṇu kṛṣṇa tasmin \
aṅgīkṛtaṁ pariharanti na jātu santaḥ ||51|| [vasantatilakā] _

tataś ca—


    mitho mithunam uttaraṁ viraham ūhamānaṁ mithaḥ 


    patan-nayana-vāribhiḥ samabhiṣiktam āśliṣyata |


    tad evam akhilaṁ vapur niyatam ārdram āsīd bahis 


    tad asya hṛdayaṁ punar vyajani tādṛg antar bahiḥ ||52|| [pṛthvi]

 \
[27] tataś ca, saha-kāntaḥ kāntā-samudayaḥ śakunta-kula-kala-kolāhalāt prātar iti —kalita-camatkāraḥ kampa-sampat-sampatad-asram ajasra-bhāvanā-nidānaṁ kathañcid eva viśleṣam iyeṣa |

 \
[28] tathā viśliṣya ca—

_ \
tiryak paśyan muhur api mithas tatra tatrāpi sāsrī- \
bhāvād vyasraṁ mithunam atha tat kṛṣṇa-rādhādi nāma | \
gehaṁ gacchad yad iha gamanāyāśakan tan na citraṁ \
dhanyānāṁ syād ucitam akhilaṁ yat prayatnaṁ vināpi ||53|| [mandā] \
_

_ajani bahu-vyathatāntar bahu-dayitānāṁ viyogatas tasya | \
sarvāvaraka-rug-antaram iva jajñe sā tu rādhikā-viyutiḥ ||54|| [gīti]_

_ \
jyautsnīṁ śāradikāṁ vihṛtya vividhaṁ tasmin balād āgataṁ \
vīkṣya brāhma-muhūrtam ullala-dhiyaś channādhva-mūrti-kriyāḥ | \
tat-tat-keli-kalā-vilāsa-valita-svāntāḥ sva-kānta-priyāḥ \
sāntas tarṣam anantar īṣad udita-śrānti vrajaṁ prāviśan ||55|| [śārdūla] _

[29] sa eṣa rāsotsava-viśeṣaś ca nivṛtta iti bahir eva vṛttaṁ nāntaḥ, yataḥ—


     \
rāsotsavaṁ kila samāpya gṛhādi-kṛtya- \
vyagrāś ca tan-mayatayā vraja-vāma-netrāḥ | \
nānā-vilāsa-maya-nartana-gīta-vādyaṁ \
sākṣād iva vyadadhatātra ca tat tad eva ||56|| [vasantatilakā]


     \
netā yeṣu tu rāsa-keliṣu bhavet kṛṣṇaḥ svayaṁ nāyikāḥ \
śrī-jaitra-vraja-subhruvo, rasa-kathās tatraiva nirlāñchanāḥ | \
tat-tad-varṇanam eva kāvya-vibudhāḥ kārtsnyena kuryuḥ paraṁ \
kintu śrī-śuka-sammataṁ na yad idaṁ pūryeta taiḥ sarvakaiḥ ||57|| [śārdūla] \


[30] snigdhakaṇṭha uvāca—hanta, catvāras te kumārakāḥ kva gatāḥ? |

 \
[31] madhukaṇṭha uvāca—pūrvam ārūḍha-mahā-taravaḥ paścān nija-prabhoḥ sva-gṛha-vartmānuvartanam avadhāya, dūra-cariṣṇutayā tūṣṇīm evānuvartiṣṇutām avāpuḥ iti | \


[32] tad evaṁ madhukaṇṭhaḥ prathitam api rāsa-līlā-varṇanaṁ triyāmāniyamataḥ saṁkṣipya tadīya-samādher vikṣipyamāṇatā-sañjanāya sāñjalir vyañjayāmāsa—


     \
sa īdṛg vallabho labdhas tvayā śrīmati rādhike | \
yaṁ bheje rāsa-rabhasāt trilokī nāyikā-nibhā ||58|| [anuṣṭubh]

 \
[33] atha kañja-netraḥ kṛtāñjalitayā pratīkṣitānujñā-sārau sūta-kumārau svāntikam āhūya bhūyaḥ paricaskāra nijānām aṅgānām aṅganānām api pariṣkāra-dravyeṇa |

 \
[34] yad anu dāna-parvaṇā sarva eva bhāsamānaḥ sabhā-sajjanaḥ pratyekam eka-vyaktir api kriyā-lāghavād bahu-vidha-nibhāṁ vyaktim avāpa | \


[35] tato brāhma-muhūrte muhūrta-viśramāya sarva eva sva-sva-dhāma jagāma |

 \
 iti śrī-śrī-gopāla-campūm anu

rāsa-prapañca-pañca-pūraṇī-pūraṇam nāma

saptaviṁśaṁ pūraṇam 

||27 || 



(28)



        25. 
athāṣṭaviṁśaṁ pūraṇam 


32. 
ambikā-vana-gamana-saṁvidhānaṁ
[1] atha pratyahavat prabhāta-bhāsamānāyāṁ sabhāyāṁ svāvasara-jāta-prasaraḥ snigdhakaṇṭhaḥ sotkaṇṭham āha sma—madhukaṇṭha śrūyatām anantaraṁ hari-caritam |

[2] tataḥ sarvānanda-varṣe harer navame varṣe parutnād apy adhikatayā yatnād aiṣamastye sāmastyena kṛta-vistāre giri-yajña-sāre nirvṛtte māsa-katipaye ca vṛtte vilakṣaṇa-lakṣaṇā śiva-kṣaṇadātipracuraṁ jana-samājam ājahāra | kintu prāyaśo yaśodhanādikām anayā sāmānādhikaraṇyād ambikāraṇyāya samam ambikā-pati-pūjanārthaṁ janā varṣaṁ varṣaṁ prati saharṣaṁ gacchanti | yacchanti ca vividhāni dhanāni kimuta tasyāṁ yogaviśeṣād asamāyāṁ samāyām | yatra kutūhalāvakalanādi-līlā-kallolinī-kallola-lola-śrī-gopāla-cālita-cittā gopālāḥ | kiṁ bahunā,  gopāla-kṣiti-pāla-caraṇāś ca tad-yātrā-spṛhā-pātratām avāpuḥ | 

[3] saṁcerire ca te cireṇa mahārambha-sambhāra-bhāra-hāra-viśaṅkaṭa-vāra-niḥsāraṇayā | tatra janair nānā-sāmagrīr agarhya-vahyānaḍuhaś cānāṁsi vāhayantaḥ kolāhala-kutūhalam anvabhuvaṁś ca |

[4] yatra putrānurāga-parimala-nirmala-pātrī vraja-dharitrī kṣiti-pālayitrī nānā-gopa-kalatrāṇāṁ sukha-satrāyamāṇatayā taiḥ saha satra-yātrāṁ cakāra | kiṁ bahunā, go-gokula-pālana-kṛte kṛtehānupanandābhinandādīn ṛte sarva eva parva-pūrvaṁ calanti sma | yatra lālya-bhāvataḥ saṁnanda-nandanāv agrajam anuvrajataḥ sma lālaka-bhāvāt taj-janmānam anu ca |

 \
[5] tatra viśeṣatas tu—


    mukha-kamala-virājan-nāṭya-dṛk-khañjarītā 


    stana-kanakaja-kumbha-bhrāji-patrāvalīkā | \
caraṇa-sarasijāṇāṁ haṁsaka-svāna-ramyā 


    vraja-nija-mahilālī tatra bhavyaṁ babhāra ||1||

tataś ca—


    na paraṁ cākṣuṣam āsīt tad-vraja-jana-calanaṁ vidūrataḥ kintu | \
śakaṭa-ghaṭāṭananād vādād apy andha-vedyaṁ ca ||2|| \



    surāṇāṁ nṝṇāṁ ca pratipada-bahūbhāva-mayatāṁ 


    sa-vādyair gītādyaiḥ saha kusuma-varṣair jaya-ravaiḥ | \
mukundālokāya prathita-pathikālī-śavalanaiḥ 


    samantāt saṅghaṭṭair abhiyayur amī āmbika-vanam ||3|| \


tatra ca—


    bhrātrā satrā haris tatrāruhya kambali-vāhyakam | \
vicitra-mitra-gantrīṇāṁ vṛtaṁ pṛtanayāyayau ||4|| \



    kadācid unnataṁ tatra śakaṭaṁ ghaṭayan pṛthak | \
abhīṣṭaṁ draṣṭum utkaṇṭhī sa sma suṣṭhu pratiṣṭhate ||5|| \
 \
sakhi-bala-balavān vihāra-caryāṁ 


    pathi vidadhat-kutukaṁ ca lokamānaḥ | \
muhur upacaritaḥ svayaṁ jananyā 

_bakaripur āmbika-kānanaṁ viveśa ||6||_

 \
tatra ca—


    jaṅghālās te lakṣaśo loka-saṅghās 


    tīrthaṁ yātāḥ kṛṣṇam āpuś ca daivāt | \
tṛṣṇā-dīnāḥ pāthasas tat-prayātāḥ 

_saudhīṁ yadvad vṛṣṭim ante labhante ||7||_

 \
[6] tasminn idam adbhutam udbhūtam abhūt—

_utphulla-netra-kamalaṁ pulaka-prasāra- _

_śaivālam aśru-milad-ūrmi-jana-pravāhaḥ | \
ākramya setum adhigamya suramya-kṛṣṇa- _

_śobhā-mahāmbudhim agāj jalatām apīha ||8||_

 \
[7] tataś cābhikhyā-mātrataḥ kṛta-sarva-vaśībhāvasya tasya tad-āsecanaka-rūpa-nirūpaṇāt paśya paśyety evāsmin paśyati loke kathaṁcit kṛta-nivāraṇe ca tasmin kolāhala-kāraṇe vraja-vāsi-janaḥ sarva eva yathāyatham āvāsam āsasāda |

 \
[8] āsādya ca purohita-hita-sahitatayā kṛta-snāna-dāna-vyāpāre śrī-vrajarāja-virājamāna-samāja-vāre kutukatas tairthika-sārtha-darśanārthaṁ snātānuliptatā-dīptaḥ sakhi-rāmārāma-ramaṇaḥ kamana-kamala-locanas tatra tatra bhramaṇa-kramam ācacāra | yatra nānā-deśa-janānāṁ veśa-niveśa-nirveśa-saṁveśa-bhāṣābhiniveśa-kriyā-viniveśa-viśeṣān anubhūya bahula-kutūhalam ākalayāṁ babhūva |

[9] yatra ca kṛṣṇaṁ paśya rāmaṁ paśya śrīdāmānaṁ paśyety amī paśyantaḥ kolāhalaṁ baṁhayām āsuḥ |

 \
[10] yatra ca tadīya-vṛndāni govindīya-sundaratā-maranda-vinisyandam amandaṁ nayana-rasanayā rasayanti | mohātiśayavanti vihita-hita-sarvasvātma-nivedanaṁ sāsra-namra-kamra-vadanaṁ sadana-sadanād asīdanti ca saṁjitāñjalitayā tasthuḥ |

 \
[11] śrī-kṛṣṇas tu tad aṅgīkṛtyāpi śīla-vṛttyā tadīya-snehaṁ sāṅgīkurvan madīyā eva bhavad-bhavadīyārthā mat-pratyarpaṇataḥ pratisvaṁ yathā-niṣṭham avatiṣṭhantām iti santoṣayan kramaśo nijāśramam evāśramam ājagāma |

 \
[12] āgamya ca sāyantanam aśanaṁ saṁgatya mātur mānasam ānandena vitatya praśasta-vastra-mālālaṁkāra-sāraṁ parikṛtya sakhibhir ātmānaṁ parivṛtya sarva-bhāgavata-śiva-pradasya bhāgavata-paramparā-parama-guroḥ śivasya varivasyāyāṁ śiva-rātri-yātribhiḥ pitrādibhir ekāgratayā sva-maṅgala-kṛte kṛta-jāgaraṁ svīya-parakīya-rājakīya-janakīya-bahala-kolāhala-prakāraṁ śivāgāram anu nānā-vidyā-vismāyakatayā vidyamānān saṁpaśyati sma |

_sarve vrajajanās tatra kalpa-vṛkṣa-samā babhuḥ | \
adhideva ivādīpyad dhanyaḥ parjanya-nandanaḥ ||9||_

 \
[13] prabhāte ca prabhāte vadānyatā-pracārāhṛta-viprādīnām agaṇeya-gaṇāya guṇa-guṇitānnādi-dānataḥ saṁmānataś ca vitānita-yaśasi śrī-vrajarāja-sadasi teṣu tat-tīrtha-yātri-śateṣu ca cira-paricita-caravat parama-prīti-sphītībhāvana-nītitaḥ katham api prasthāpiteṣu tasyām amāvasyāyāṁ tāsminn eva vraja-vasatibhiḥ saha pitṛbhyāṁ lālitaḥ sa harir vāsateyīm uvāsa |

 \
[14] tataḥ sā ca rātrir yātrika-jana-prācurya-pūryamāṇā nāsīd iti kolāhalāpagamena hyastana-jāgara-klamena ca suptiḥ sarvataś ca nirbharam evāvirbhavati sma |

[15] yatra danujāmitras tu vrīḍātaḥ krīḍātaś ca kiṁcid dūragataḥ sakhi-jana-janita-sukhaṁ nidrāyate sma |

[16] atha tasyāṁ niśi diśi diśy api darśita-tamasi rahita-dantagaraḥ kaścij jarada-jagaraḥ sarpaḥ sarpan vrajarāja-caraṇa-rājīvaṁ nijagāra | \


[17] tena ca vīryavattayā nigīryamāṇe caraṇe śaraṇecchur vraja-dharaṇīśaḥ santata-kṛṣṇa-sphūrti-pūrti-pracita-cittatayā jāgrad eva kṛṣṇam uddiśya cukrośa | yathā—


    kṛṣṇa kṛṣṇa bata kṛṣṇa kṛṣṇa he 


    tāta mām ajagaro graseta kim | \
ity asau smaraṇatas tanūjanes


    tasya moha-maya-bhāvam ayayau ||10||

 \
[18] atha tat-pārśva-vartinaḥ śūra-cakra-vartinaś candra-hāsam ādāya samutthitāś candramasaṁ grasamānaṁ rāhum iva bāhu-śālinas taṁ paśyantaḥ pravyathitā vyarthī-bhūta-tat-prahāra-prayāsās tad-upāyāntaram apaśyantaś ca vyagratā-kvathitāḥ śarārubhir jvalad-agrodagra-dārubhir jaghnuḥ |

 \
[19] tathāpy atyajati tatrājagare prathama-śabdād eva jāgrad-vrajarāja-tanūjaḥ sura-gaja-rāja iva dhāvaṁs tarhy evājagāma |

[20] āgacchataś ca tasya sa dīrghatara-dīrgha-pṛṣṭhaḥ puccham anu vāṭa-ghaṭita-nyāyena caraṇa-pallava-spṛṣṭatāṁ prāpa |

 \
[21] tat-spṛṣṭaś cāyaṁ visṛṣṭa-tac-caraṇaḥ svayam akasmāt sarpākārād utsarpan vapur antaram antareṇa vidyādharākāraṁ dhārayati sma | \


[22] tat-kara-pallava-spṛṣṭa-caraṇāḥ śrī-vraja-rāja-caraṇāś ca yathāvad virājamānatām āpuḥ | \


[23] tataḥ sāścaryaṁ kṛtāvalokeṣu sarva-lokeṣu sudarśana-nāma-dharaḥ sa tu vidyādhara-caraḥ punar-labdha-svarūpa-varas taṁ praśaṁsan sva-śāpa-vṛttāntaṁ śaṁsaṁs tadīyāṁ kṣamām āśaṁsaṁs tad-anujñātaḥ svādhiṣṭhānam eva pratiṣṭhate sma |

 \
[24] ye pūrvaṁ tatrāpatrapām apahāya śrī-vraja-patipatnī-prabhṛtayaḥ kula-strī-janāḥ kim utānye saṁsṛjyamānatayānusṛtya kṛtya-mūḍhatām anubabhūvuḥ |

 \
[25] samprati tu te yathāyathaṁ mithaḥ samupagūḍhāh kevala-mūḍha-rodanā babhūvuḥ |


     \
yathā tātaṁ kṛṣṇaś ca rāmaś ca kṛṣṇaṁ rāmaṁ ca mātaraḥ | \
mātṝś cānyāstathānyo’nyam anye śiśliṣur unmadāḥ ||11||

 \
[26] tad evaṁ kṛta-kṣapaṇāyāṁ kṣapāyāṁ tat-kṣaṇam eva tūrṇa-gamana-manasaḥ samam anaḥ-samūham ārohayantaś cira-gantavyaṁ panthānam antikam ivātikrāntavantaḥ prāptavantaś ca nija-vrajam |

 \
[27] yatropanandādayaḥ sa-nandanaṁ sahaja-mātraṁ śrīman-nanda-rājam anavadya-vādya-gīta-parīta-veda-ghoṣānugata-sarva-ghoṣā yathāyathaṁ saṁsajya nīrājya ca vrajopavanam āvāsya snapanādibhir upāsya ca tatraiva nija-gṛha-janaṁ prāpayya pākaṁ samāpayya ca sarvān eva sambhojya sukhena saṁyojya ca vartma-vārtāṁ saṁpṛcchya harṣa-dharṣādikaṁ samṛcchya ca sva-sva-vasatim anu vasatīṁ vāsayām āsuḥ |

 \
[28] atha samāpanam āha—

_ \
īdṛśas te vrajādhīśa putraś citrayaśāḥ śaśī | \
yad-aṅghri-nakhara-jyotsnā tamaḥ sarvam anīnaśat ||12||_

iti śrī-gopāla-campūm anv

ambikā-vana-gamana-saṁvidhānaṁ nāma

aṣṭaviṁśaṁ pūraṇam  

||28|| 



(29)



        26. 
athaikonatriṁśaṁ pūraṇam   


33. 
rahaḥ-kutūhala-vaha-bahala-rahaḥ krīḍākhyam  
[1] atha rātri-kathāṁ punaḥ snigdhakaṇṭhaḥ prathayāmāsa—


    yadā rāsād vāsaṁ rahasi yayur ābhīra-vanitās


    tadā śaṅkāṁ jagmuḥ svayam api tu nāsāṁ gṛha-janāḥ | \
yad anyās tad-rūpā vyadhita hari-māyā prati-gṛhaṁ 


    yathāmībhir jñātaṁ nivavṛtira etāḥ patha iti ||1||

 \
[2] atha tad-anantara-rātri-santatīr nānā-rasa-rāsa-vilāsādibhir ativāhayati śrī-govinde vṛndā tu vividha-sāhāyakaṁ samāharati sma, yathā—


    upavrajaṁ nyasyati sā tamālān 


    dīprauṣadhīś ca vraja-dūra-deśe | \
ity ādi tatrābhisṛtau sa-vṛndā 


    vṛndā hareḥ sevanam ācacāra ||2|| \


tadā ca—


    acīcakāsad vipināny ājīhayad iha priyāḥ | \
rāsāyata-tvarad-rātrīr atrāmūr ajajāgarat ||3||


     \
ārarambhata rambhorūr lambhaṁ lambhaṁ tato hariḥ | \
hārān iva vihārāṁs tān kāraṁ kāraṁ dadhe hṛdi ||4||

 \
[3] kadācana caurya-caryayā tāsāṁ gṛham āyāti | tatreyaṁ dik—


     \
sāhāyye lalitāyāḥ kalayan veśaṁ viśākhāyāḥ | \
viparīte viparītaṁ harir aviśat tamasi veśma rādhāyāḥ ||5||

 \
[4] tatrāndhe tamasi kāmyamāna-vāmyām āliṁ pratyāli-cchala-vacanam—


    susakhīyati te subhrūr asau gopa-matallikā | \
śape tubhyaṁ lapeyaṁ ca svayaṁ sakhyam urīkuru ||6||

 \
[5] tatra kathaṁcid api tad-āgamane vṛddhābhiḥ kiṁcid ivāvagate kuñjāneva sva-līlayā kañja-locanas tābhiḥ samaṁ rañjayati |

 \
[6] tatra tat-preyasyā vṛddhābhivañcanā-cañcutā, yathā—

_yas tvāṁ rātriṣu vṛddhe mām api devo vibhīṣayate | \
sa tu mantribhir utkalito goṣṭhāt kuñjān vimardayati ||7|| \
_

[7] tasmād atrānyathā māvagās tatra ca māgā iti dhvanitam |

[8] atha sakhyāḥ—


     \
satyaṁ jarati mad-ālyā vara-yuji gaṇḍe makara-vataṁsāṅkaḥ | \
na mayā likhitaḥ kutukān na mṛṣā-muṣyāḥ sapatnyā ca ||8|| \


[9] atra mama sakhītvena tasyāś ca sapatnītvena virodha-lakṣaṇā-prāpter mayaiva likhita iti tayā dhvanitam | [10] tad-anuvādinā kavinā tu tasya mrṣātvam iti |

[11] atha vraja eva vighna-nighnatayā proṣita-bhartṛkā varṇyate | [12] tatra śrī-kṛṣṇasya bhāvanā—

_ \
rādhāṁ paśyasi jalpasi spṛśasi ca svātmann athāliṅgasi _

_svasmiṁs tat tad anukriyām api tayārabdhāṁ bhajan nandasi | \
viśrambhaṁ na hi manyase tadapi ced anyāṁ daśāṁ yāmitas_

_tat-prāptiṁ manuṣe tayā kathaya bho kiṁ te sukhaṁ setsyati ||9||_

 \
[12] śrī-kṛṣṇaṁ prati sakhī-vacanam—

_bhūṣaṇam agni-prāyaṁ bhūṣaṇa-nibham agnim apy asau rādhā | \
tvad-virahe yā kalayati sā katham anyaiḥ samādheyā ||10|| \
tasyāḥ prāṇā bhavān sā ca bhavat-prāṇā iti sphuṭam | \
etad-vācā laghūkartuṁ prāṇantīṁ māṁ tu dhik prabho ||11|| \
_

[13] athotkaṇṭhitā | tatra ca taṁ prati sakhī-vacanam—

_ \
tām eva prerayaty uccair utkaṇṭhā tvāṁ tu naiti sā | \
iti tasyām asau kṛṣṇa vitṛṣṇā-śarma nāñcati ||12||_

_asraiḥ kampair vivarṇa-cchavi-kula-valanair gadgadai romaharṣaiḥ _

_svedaiḥ stambhair vimohair murahara dalita-prāya-dehāṁ vidhāya | \
na tyaktuṁ na grahītuṁ katham api suśakā prāṇa-ghātāvarodhād_

_utkaṇṭhā kaṇṭha-lagnāśana-kavala-nibhāṁ tāṁ tu duḥkhākaroti ||13|| \
 \
parama-guṇas tvaṁ mādhava _

_doṣāpūrṇa-prabhāvo’si | \
katham iva tāṁ guṇa-rūpā- _

_kṛtim adhicittaṁ samadadhyāḥ ||14||_

[15] athābhisārikā | tatra tāṁ prati kasyāścid utprāsa-vacanam—


     \
sandhyāyāṁ kva nu yāsi lola-nayanāpy agrāyanaikāgrahā 


    tatrāpy agratamaṁ sthalaṁ kim api tac cetasy alam bibhratī | \
sā caiṣā na hi budhyate tava gatir dṛṣṭvā tamālaṁ muhur


    viṣṭabdhā dhṛta-bhaṅgi-saṅgi-savayo-madhye muhur līyase ||15||


    ambara-maṇi-saṁvalitaṁ caramācalam adhijagantha pūrvādrim | \
śaṅke yan nija-kṛtyaṁ kartuṁ kṛṣṇāntikaṁ yāsi ||16||

[16] tatrābhisāro, yathā—


     \
anyāś cābhisaranti bhāva-valitāḥ śubhra-kṣapāyāṁ kṛtaiḥ 


    śubhrair veṣa-varair vidhāya pihitaṁ svaṁ satyam etad-vacaḥ | \
tasmin gopa-varāṅganāḥ punar amūḥ kāntāṅga-saṅga-smṛter


    jātānandatayā smita-dyuti-vṛtās teṣāṁ vyadhur vyarthatām ||17||


     \
sāmānādhikaraṇyaṁ tejas-tamaso raho kalitam | \
kavayanty api yat kṛṣṇa-bhrāntiṁ tamasi vraja-strīṇām ||18|| \
 \
ārambhād api kampate hṛdayakaṁ prasthānataḥ stambhate 


    pāda-dvandvam aho manasy anumilan dehaṁ niruddhe priyaḥ | \
yāsāṁ gopa-nata-bhrūvām abhisṛtau tāsāṁ paraṁ kāraṇaṁ 


    daivaṁ yan nayate tad-antikam amūs taṁ vā balāt karṣati ||19||

[17] kadācit kācit kāṁcid divāpi kṛṣṇa-samīpaṁ chalataḥ saṁvalayati, yathā—


     \
āli paśya paritaḥ śikhi-vṛndaṁ 


    bhīti-rīti-rahitaṁ naṭad asti | \
bāḍham asya viharann adhigamyaṁ 


    navya-nīrada-varaḥ pratibhāti ||20|| \


[18] atra nirjanatvaṁ madhya-sthita-kṛṣṇatvaṁ ca dhvanitam | atha vāsakasajjā—


     \
puṣpāṇy ācinute vicitya cinute talpaṁ vrajasyāṅganā 


    yan nāsti trijagaty api sphuṭam aho vaikuṇṭha-vīthiṣv api | \
evaṁ vāsaka-sajjikā lasati sā chāyā-dvitīyā yadā 


    saṅginy-ācita-saṅgatiḥ punar asau vettīva kiñcin na hi ||21||

 \
tatra cotkaṇṭhāvaśyāyāṁ tasyāṁ taṁ prati sakhī-vacanam—


     \
talpaṁ kṛtvā bhavad-abhigamaṁ cintayantī samantāt


    tatrādṛṣṭe bhavati samaya-kṣepa-leśākṣamā sā | \
cakre cakrāṅkita-kara mahā-kampa-sampad-vihastā 


    śasta-kalpaṁ kṛtam api ca tat kalpayantī viśīrṇam ||22||

[20] atha vipralabdhā | tatra ca taṁ prati sakhī-vacanam—


     \
bhuktiṁ muktiṁ ca tanute na paraṁ bhavad-āgamaḥ | \
bhaktiṁ vyanakti ca vyaktaṁ suhṛtsu parameśvara ||23||

[21] atha khaṇḍitā | tatra ca taṁ prati sakhī-vacanam—


     \
kuryās tvaṁ khaṇḍitāṁ kāṁcin nakharādy-aṅga-saṅgataḥ | \
taṁ vinā yāṁ tathākārṣīs tatra te mahatī kalā ||24|| \


[22] khaṇḍitāṁ prati tasyāḥ suhṛd-upālambha-racanaṁ tad-dūtī-vacanam—


     \
mānini vacmi tvām aham iha suhṛdāṁ tava śṛṇotu vṛndaṁ ca | \
sahajā yā nija-vṛttir govinde svayam upāsva tām eva ||25||

 \
[23] tatra kaṭhorāyamānāṁ prati ca—

_mānāgni-maya-dṛg-vāṇaṁ muñca tvaṁ kiṁ nu garvasi | \
rādhe kṛṣṇaś ca dṛk-paryak-parjanyāstraṁ vimokṣyati ||26||_

[24] atha sambhramād āgatasya nakharādi-sparśāt kṣatāyamāna-raktimnā samaktasya kāntasya vacanaṁ tasyāḥ prativacanaṁ ca | \



    dayite dayita kathaṁ tvaṁ malina-mukhī dhig na vetsi hā kim idam | \
nakha-radana-kṣatam ūhet tvayi supte supti-rākṣasī cakre ||27|| \


[25] atha tasyāḥ sakhyā saṁvādaḥ—


     \
jalade vilasati vidyud bibhyati hṛdayāṇi bhīrūṇām | \
hasasi hariṁ kimu mugdhe na hi hṛdi citraṁ stuve’ham etasya ||28|| \


[26] atha tasyāḥ kṛṣṇaṁ prati—

_āvṛṇutāmaruṇāṁśur nakha-pada-sindūra-cihnāni | \
añjanam api kṛṣṇābhaṁ tat tu tavauṣṭhaḥ sphuṭaṁ kurute ||29|| \
 \
pūrvāṁ haritam ākramya niṣkrāman kṛṣṇa-nīradaḥ | \
nihnute śaśabhṛl-lekhāṁ harid-antara-lajjayā ||30|| \
 \
strī-bhāvam ākalayituṁ kamaṭhānukāraṁ _

_gacchan-mahādri-talam āśritavān bhavān yat | \
tac cājitasya na tavānucitaṁ yatas tvaṁ _

_svāṁ devatāṁ ramayituṁ sudhayodyato’si ||31|| \
 \
māmapi hitvā krīḍasi tāmapi hitveti nānṛtaṁ vacanam | \
ekaṁ tatra jahāteranyadrūpaṁ dadhāter hi ||32|| \
 \
nīrasā sarasā veti viviktir nātikāminām | \
paśya vaṁśyā mukhaṁ nāyaṁ pibann ujjhati mādhavaḥ ||33|| \
_

[27] tatra śrī-kṛṣṇasya vacanam—


     \
rādhe vapuṣā tanvī komala-hṛdayātisūkṣmādhīr asi ca | \
mānaḥ katham etāvān māti tvayi tat tu pṛcchāmi ||34|| \
mukham abjaṁ tava rasanā pallava-patrī kathaṁ vacaḥ krūram | \
āṁ jñātaṁ kila yasmāt tan-mūlaṁ bhāti hṛd-vajram ||35|| \


[28] bhavatu ca—

_ \
yathā me rocate māno na prasādas tathā tava | \
yatra svādhīnatā-vyaktiṁ kuruṣe tāḍanena ca ||36|| \
ardito’pi ruṣā rādhe līlābjenāsmi nārditaḥ | \
hanta mat-kaṇṭakair etat tvad-aṅghri-suhṛd ardyate ||37|| \
_

[29] tad evam upavadamāne tasmin punas tasyā vacanam—


    nirvṛty-ambudhi-kumbhajaḥ sthiti-mahā-meghāvalī-mārutaḥ 


    prāṇānāṁ pavanāśanas tanuvanī-naidāgha-dāvānalaḥ | \
so’yaṁ te viraho yayā bata mayā soḍhastayā vā kathaṁ 


    soḍhuṁ hanta na śakyate nava-navaḥ padmāpate durnayaḥ ||38||

 \
[30] evaṁ rudatīṁ sakhīm ālakṣya sakhī taṁ prāha—


     \
anurāgavatī sandhyā svaccho’yaṁ vāsarastataḥ | \
sthāne tayā tasya saṅgo na rātryā malinātmanā ||39|| \


[31] tvayi tu tad-etad-viparītaṁ pratīyate tato na svacchateti vyañjanā | \
tataḥ sā māninī punas tām āha—


     \
dīpa-jvālā mama hṛdi gatā sneham uddhūya vakre 


    cakre yena pratihati-mitā taṁ kathaṁ nindasi tvam | \
nirdvandvāhaṁ sapadi bhavitāsmy eva so’py eṣa nānā- 


    gopī-saṅghāt pramadam ayitā hanta kiṁ kasya duḥkham ||40||

 \
[32] atha tasya tad-bāṣpāpasāraṇāya vyāja-racanaṁ vacanam—


     \
mīnād api tan-muktā-


    phalam udbhavatīti ratna-śāstrārtham | \
paśyann iva mama hastas 


    tava mukham abhiyāti mānini prasabham ||41||

 \
[33] tataś ca sā vimukhī-bhavantī manasīdaṁ vadantī kalahāntaritā-bhāvam āsasāda |


     \
aiṣīstvaṁ yadi mānasa mānenāmuṁ vaśīkartum | \
vaśage’py asmin kṛṣṇe tyajasi na kiṁ taṁ vṛthā-bhūtam ||42|| \


[34] tadā ca sakhī tam uvāca—


     \
yā tava hṛdaya-vidāraṁ nakharair akaron murārāte | \
tāṁ manuṣe priya-dayitāṁ jvalati tu tasmād dṛg asmākam ||43|| \
yā khalu mānam amānaṁ dadhire tvan-māna-jīvanā dayitā | \
ghaṭate gopī-vallabha tasyāḥ sphuṭam asugamaḥ sugamaḥ ||44|| \


[35] iti sakhīṣu parāṅ-mukhīṣu bahu taṭasthatāṁ ghaṭayan dūra-deśīya-deśam aṭati sma yadāsau, tadā tu—


     \
rādhāyā dṛṣṭa-mānāyāḥ sṛṣṭa-romāñca-sañcayāḥ | \
vaiṇava-dhvani-jātīyā jīyāsuḥ kīcaka-svanāḥ ||45||

 \
[36] tad avagamya vāmāyā vacanam—


     \
na vadasi paruṣaṁ ruṣaṁ na dhatse 


    manasi ca tatra kathaṁ kṛtāparādhe | \
hari hari satataṁ vimānitāhaṁ 


    tvayi bata śarma kadāpi nāparādhe ||46|| \


[37] tatra tasyā manaḥ-kathā—


    mānaṁ kurviti vakti sā priya-sakhī mānaṁ na vedmi sphuṭaṁ 


    kauṭilyena yadi prasidhyati sa tat kauṭilyam evātra kim | \
hā tasya smita-kañja-cāru-nayanaṁ śyāmasya man-mānasaṁ 


    draṣṭuṁ vāñchati hanta kaṣṭam aparāṁ sphūrtiṁ kathaṁ gacchatu ||47|| \
 \
āgas-kṛte’pi tasmai rajyati hṛdayaṁ khalaṁ tad etan me | \
tyaktuṁ tad api na śakyaṁ katham iva sa hariḥ parityājyaḥ ||48|| \


tataś ca—


    balān mānaṁ śikṣayantīr api tatra sakhī-tatīḥ | \
rādhayā sārdham ākarṣan jīyād veṇu-kala-svanaḥ ||49|| \


[38] tasyā mukham avakalayya tat-tad-upamā-jātiyatayā saṁśayya sthitavantaṁ kāntaṁ prati sakhī-vacanam—


     \
tasminn api vidhu-buddhiṁ kartuṁ mā kṛṣṇa sāhasaṁ kārṣīḥ | \
sarvaṁ jetṛ tad etad bhrū-dhanur anu netra-vāṇam utkṣipati ||50|| \


tataś ca—


    bhramarīvāmbujāraṇyaṁ śapharīva jalāśayam | \
kṛṣṇaṁ labdhvā pūrvameva dṛṣṭā sābhūnna tūttaram ||51|| \


atha svādhīnabhartṛkā |


     \
nityaṁ yā yācitāpi priyatama-hariṇā necchati sparśa-mātraṁ 


    vācā seyaṁ muhus taṁ nidiśati rasanām apy aho saṁvarītum | \
tan manye nūnam asyāvayava-samuditir divya-sīdhu-prakāraḥ 


    saṅgād apy aṅga yasya prabhavati muhur unmāda-lakṣmīr amūdṛk ||52||


     \
tatra ca vakti rūpaṁ yadā kṛṣṇas tadā sā rādhikādhikam | \
śṛṇoti naiva tat tasya paśyantī rūpam adbhutam ||53||

 \
[39] etad-anantaraṁ sakhīnāṁ nibhṛtālāpaḥ—


     \
api līlāyitam anayā campakalatayā tamālādhaḥ | \
prāgalbhyāt punar etāṁ tad upari ramaṇa-spṛhāṁ vedmi ||54||

 \
[40] atha śrīmat-parama-rūpa-gurūpadeśa-maya-svapna-kalitaṁ prātastana-lalita-rāga-saṁvalitaṁ lalitā-gītam—


     \
jāgaraṇād atha kuñja-vare | \
vīkṣita-bhāskara-ruci-nikare || \
kāntā-nidrā-bhaṅga-kare | \
api saṅkalita-sva-parikare || \
mama dhīr majjati kaṁsa-hare | \
mauli-śikhopari-piñcha-dhare || [dhruvam] 


    muhur ullāsita-yuvati-kare | \
samamanyā bahir anaya-care || \
ghana-gahanādhvani gamana-pare | \
tatra ca bahu kṛta-sukha-vitare || \
āśāstambhita-viraha-gare | \
dhāmni sanātana-śarma-hare || iti ||55|| \


[41] dināntare sakhī-saubhāgyam—


     \
kiṁcid vilokya kuñje sakhyāḥ prāgalbhyam ekāntāt | \
smerā karam anu muralīṁ prāgād barhāvaliṁ śirasi ||56||

 \
[42] tāṁ prati śrī-rādhā kim apīdam ācārya provāca—


    śete mañju-nikuñja-talpam anu sa preyān iti preyasi 


    tvāṁ veṇuṁ kila hartum asya kutukāt prāhaiṣam asmi drutam | \
taṁ tu tvaṁ parihṛtya cāgatavatī śrānteva ca prekṣyase 


    tad-vartmāny adurī-cakartha rabhasā yan mādṛśāṁ durgamam ||57||

[43] tad evaṁ tāsāṁ tasya ca prāvṛṣija-kṛṣivad daiva-vaśata eva vaśe vaśaṁvade tad-anantaraṁ vasanta-pañcamīm anu vasanta-rāgaṁ janayan gopāla-janībhir militvā śrīmān gopālaḥ khalu khelati sma | [44] tathā hi—tasyāṁ pañcamyām utkaṇṭhita-ṣaṭ-pada-khaṇḍita-tuṇḍa-mudrākula-mukula-maṇḍalatayā prathamam unmīliteṣu keṣucit puṇḍrakeṣu śrīman-mādhava-rādhādīnām abādham āgamanam asambhāvya bhṛśam unmanāyamānāyāṁ vṛndāyāṁ sumanāyamānā kācid āli-pālir āgamya tām ullāsitavatī—[45] sakhi vṛnde ! katham iva mandatāṁ vindase ? āgamya ramyam idam avagamyatām |

 \
[46] vṛndāha—kīdṛśam ? \


[47] sā prāha—yādṛśaṁ bhavad-abhirucitam |

 \
[48] vṛndāha—kathyatāṁ tathyam |

 \
[48] sā prāha—kācid ālī mādhavī-maṇḍalam anu mādhavaṁ mādhava-prakāśa-darśanataḥ samujjṛmbhita-rādhā-vipralambha-bādhaṁ nibhālya tām ullolayāmāsa | \
ullolya ca saṅgataś calantī sakhībhir idaṁ vasanta-rāgeṇa gāyantī vallabham api lambhayāmāsa |

 \
[49] gānaṁ yathā—

_ \
kṛṣṇa-vanaṁ sakhi bhāti saraṅgam | \
bhavatīm iva laghu netum adhīśaṁ | \
sevita-madhura-sa-saṅgham || [dhruvam]_

_jāgaram itam iva mādhavikāśatam anukṛta-jṛmbhā-bhaṅgam | \
cumbati madhupa-gaṇe kṛta-bhaṅgi smārayati priya-saṅgam || \
sarasa-rasālaja-mukula-kulaṁ paripulakayad iva samam aṅgam | \
ākāritam iva tava kurute pika-kalam anukalayad anaṅgam || \
tvāṁ celā-kali-candana-marutā vāsayatānulavaṅgam | \
karṣati madhuripu-madhu-parvodita-vīṇā-veṇu-mṛdaṅgam || \
nītāyāṁ tvayi mādhavi mādhava-mādhava-gāna-taraṅgam | \
kirati parāga-cayaṁ locanam iva naṭayati cāru-kuraṅgam || \
iti sā labdhvā vallabham aniśaṁ manasā valitāsaṅgam | \
jayati nirupama-rūpiṇi madhye yamunā-mānasa-gaṅgam ||58|| \
_

[51] atra ca padyam ekaṁ gadyate—


     \
vana-ruci-ruciraḥ śrīmān 


    madana-vinodāya nunna-gopīkaḥ | \
abhitaḥ surabhita-deśaḥ 


    sahacari paśya mādhavaḥ sphurati ||59||

[52] tad evaṁ niśamya tatra vindamānāṁ vṛndām anu punar evaṁ darśayāmāsa,  \
yathā—

_rādhā harir api pulaki-vasantam | \
gāyati nija-nudam anu vikasantam ||dhruvam|| \
upadiśate diśi diśi guṇayantam | \
pikam anu pañcamam aticirayantam || \
vāsantī-madhu rahasi dhayantam | \
śaṁsati madhuliham anugāyantam || \
madhu-rasamanu gānaṁ ramayantam | \
rasayati vinimitam adharam ayantam || \
malayaja-surabhi-dhuraṁ khañjantam | \
kavayati gandhavahaṁ prasajantam || \
vādya-gaṇaṁ guṇa-valita-dig-antam | \
anunṛtyati mad-alola-dṛg-antam || \
capalāghana-sama-rucim anu taṁ tam | \
naṭayati śikhi-gaṇam api nipatantam || \
kirati cūrṇam anu pūrṇad-anantam | \
samam ālīla-lalanābhir anantam || \
śrama-jala-kaṇa-gaṇam anu vilasantam | \
vahati parāga-bharaṁ rucim anantam ||60|| iti |_

 \
[53] atha tāvatīṁ gatim apy asahamānāḥ sahamānā guravaḥ kuravam ācarya paryavasthayā tāsāṁ svatantratām āvārya sarvato nirodham udbodhayāmāsuḥ |

[54] yatra khalu rakṣiṇī-vargas tāh sarvataḥ samacakṣiṣṭa | yena svata eva kṛṣṇasya ca tad-vaśyatā jātā | tad evaṁ vidhureṇa sarvatra ca tatra vidhure sati—

_ \
padyāṁ paśyati veṇum ākalayati preṣyādikaṁ preṣayaty_

_anyaṁ kṛtsnam upāyam ācarati yat kāntaḥ sa-kāntaḥ purā | \
tad gurvādi-nirodha-bandha-vidhiṣu prauḍheṣu hākarṣaṇaṁ _

_jajñe niṣphalanam eva yena ca tayor marmāṇi bhedaṁ yayuḥ ||61||_

 \
[55] tatra cobhayor manaḥ-kathā, yathā—

_ \
na prāg dṛṣṭir amuṣya yat priya-janasyāsīt tad uccaiḥ sukhaṁ _

_manye sā bata sāmprataṁ samabhavad yat tasya tad duḥkham | \
tasya svasya ca yā krameṇa mamatā jātādhunā sā dvayaṁ _

_cūrṇīkartum athecchatīha kim ahaṁ kartāsmi kartā sa kim ||62|| \
 \
rātrāv adyātimātraṁ praṇayi-janam ahaṁ taṁ dadarśāpy asau māṁ _

_naitāvan-mātram atra pratinava-madanaṁ hanta pasparśa ca drāk | \
yady eṣa svapna eva sphurati na hi tadāpy ātmanaḥ prāṇa-rakṣāṁ _

_manye jāgrad-daśā vā tad api na hi hahā kṛṣṇa-kānte kva nu tvam ||63|| \
 \
śyāmāṅgam antarā dehaḥ suhṛdaḥ sarva eva ca | \
antar-mano-bhidas tāpaṁ dadhate vahni-jālavat ||64|| iti |_

_ \
evaṁ saṁcakrudhus te te rurudhuś ca vadhur yadā | \
tadā kṛṣṇas tīrtha-yātrāṁ tṛṣṇayā cchadma nirmame ||65||_

_ \
yadā kṛṣṇānuraktābhiḥ sā yātrā tābhir ākali | \
mano-rājyaṁ tadā prājyam acāyi niracāyi ca ||66|| \
 \
yadā pratasthe govindo vindan śakaṭam unnatam | \
tadā dṛk-pakṣiṇāṁ tābhir lakṣitā bandhu-vicyutiḥ ||67|| \
 \
rātriṁ rātriṁ vasanti sma yatra te tatra niścitam | \
abhūd amūṣu samprāptir vidhor dākṣāyaṇīṣv iva ||68||_

 \
tathā hi—

_ \
tābhiḥ svasya vidūrakābhir abhisāro’dyan-madābhis tadā _

_gaty-arthaṁ kṛta-vāsakābhir udita-prollāsi-tat-kelibhiḥ | \
kābhiścit parivañcitābhir ativyāptābhir udvāsita- _

_dvandvābhir vividha-sva-kelim abhajat tasmin sa kṛṣṇaḥ pathi ||69|| \
 \
yarhi ca tīrthaṁ yātā gokulalokāstadā harirvidadhe | \
guṇajīvistrīveśaṁ tāsāmāsattisaukhyāya ||70||_

 \
[56] tatra jyotir-mantra-yoga-tantra-viduṣī-veṣo, yathā—


     \
sarvajñe kiṁ trilokyāṁ sukha-kara-sadanaṁ kṛṣṇa-goṣṭhaṁ kim asminn


    ājīvyaṁ kṛṣṇa-gānaṁ kim atula-bhavika-prāpaṇaṁ kṛṣṇa-lipsā | \
kiṁ bhogyaṁ kṛṣṇa-rūpaṁ pariṇatir iha kā kṛṣṇa-labdhiḥ samantād


    ity evaṁ rādhikāyāṁ prativacana-kṛtī pātu naḥ kṛṣṇa-dambhaḥ ||71||

 \
[57] dūtī-veśo yathā—


     \
kāsi preśyā kimīyā tava tam anugatā kiṁguṇā tasya tulyā 


    tatra syāt kiṁ pramāṇaṁ vijana-gṛha-gatā paśya me sarvam aṅgam | \
ity evaṁ dig-vitāna-praṇihiti-valitaṁ sa-smitaṁ tan-nidiṣṭā 


    rādhā-gīr-bhaṅgi-mātrāt paricitim akarod astu tat kāmya-vastu ||72||

 \
[58] tad evaṁ śrī-rādhayā tad-viraha-cintā-saṁbādhayāpi gata-tad-bādhayā kvacid anyathānyathā ca rajany antare punaḥ punar anya-bahu-vidha-veśaṁ keśavaṁ niśāmya bhaṇitam, yathā—

_seyaṁ bhiṣag-asitāṅgī mama hṛd-dāhaṁ cikitsituṁ labdhā | \
spṛśatī sakhi kara-nāḍīm anyāṅgaṁ dhik kutaḥ spṛśati ||73|| \
 \
śyāmā vaiṇavikīyaṁ _

_vidūra-vāsā niśārdham udbhūtam | \
sakhya-sthalam idam alpaṁ _

_tan mama talpaṁ tu saṁkucad bhavatu ||74|| \
 \
kavir iyam atulā bhavatu śyāma-vyaktiḥ svadhīta-tad-vidyā | \
asmākaṁ raha eṣā katham iva jānāti tan na jānāmi ||75|| \
 \
śyāmā citra-karīyaṁ citraṁ vijane prakāśayati | \
mām iva kām api yatra sva-tulita-puṁsānvitāṁ sakhi vyadhita ||76|| \
 \
rahasi tad etad vadmi tvayi sakhi na paratra kutrāpi | \
tāmbūlikīyam asitā mohana-mantraṁ vijānāti ||77|| \
 \
seyaṁ mālā-kārī-mūrtir mālāḥ prasārayati | \
tasya śyāmala-mūrteḥ kasmāt puṣpeṣu vāsanāṁ tanute ||78|| \
 \
phala-vikrayiṇī śyāmā phalam iha vividhaṁ prasārayati | \
bilvaṁ kevalam atha kiṁ gṛhṇaty asmān vilokayati ||79|| \
 \
seyaṁ śyāmā na satī hāra-vyatihāra-sambhavad-dravyā | \
aparicitāpi svayam atha maṇisara-paridhāpanaṁ vaṣṭi ||80|| \
 \
yad-avadhi tad-aguru-sattvaṁ tasyā gṛhṇāmi gandha-jīvinyāḥ | \
tad-avadhi guravo mayi sakhi kṛṣṇam akṛṣṇaṁ ca bruvate ||81|| \
_

[59] atha śrīvatsa-lakṣaṇasyāpy etad-upalakṣaṇaṁ bahu-racanaṁ vacanaṁ lakṣaṇīyam, yathā—

_ \
sīvana-vijñā svayam api para-śilpānāṁ vilokanāt kartrī | \
sāhaṁ praṇayi-vyaktir lokaya gopi sva-hṛd-gatāṁ colīm ||82|| \
 \
aham iha rañjana-kārī śyāmābhikhyā jagad-gata-khyātiḥ | \
yā mama vastraṁ vaste vikasati hṛt-kañja-rañjanāpy asyāḥ ||83|| \
 \
darpaṇa-kārmuka-vidruma-muktā vikretum īhase spaṣṭam | \
gūḍhaṁ sampuṭa-yugalaṁ kretum ahaṁ tu vrajastri pṛcchāmi ||84|| \
 \
saṁvāhana-nipuṇātmā sutanur ahaṁ tava niṣevaṇaṁ lipsuḥ | \
mat-sparśāṁśaja-saukhyaṁ subhage brāhmaṁ sukhaṁ jayati ||85||_

 \
[60] tatra ca sati—


     \
kaṅkaṇa-kāri-strīvad-veśaṁ 


    keśavam upetya yāḥ kāścit | \
dakṣiṇa-vāma-caritraṁ tenus 


    tan na hi karavāmahe sadasi ||86|| \
 \
andhakāra-maya-pakṣa-lakṣitām


    ambikā-vana-gatiṁ vidhāya tām | \
yady adiṣṭam abhavan murāriṇā 


    miṣṭam iṣṭam ataniṣṭa tad bahu ||87|| \


[61] tad evaṁ sati—


     \
kaṁsārer hṛdayābja-sambhavad-alī-vīthīyamānā vraja- 


    preyasyaḥ sphuṭam antarāntara-padaṁ yātāḥ kramād antataḥ | \
evaṁ ced bhavatān na tatra ca vayaṁ saṁdihya vibrūmahe 


    rādhā yat kila karṇikā-sthitim agād asmākam atrāgrahaḥ ||88||

[62] atha samāpanam—


     \
sudarśanasya śāpāntakārī rādhe sudarśanaḥ | \
atikāntas tavāvāti-kāntaḥ so’yaṁ bakāntakaḥ ||89||

iti śrī-śrī-gopāla-campūm anu

rahaḥ-kutūhala-vaha-bahala-rahaḥ krīḍākhyam  

ekonatriṁśaṁ pūraṇam

||29|| 



(30)



        27. 
atha triṁśaṁ pūraṇam 


34. 
nirvrīḍa-horikā-vikrīḍanaṁ
[1] atha madhukaṇṭhaḥ prabhātakathāṁ kramataḥ prakramate sma—


    ambikā-vana-gatir babhūva sā keli-karmaṇi hareḥ samardhanī | 


    āgatāvapi tadā punar vraje horikā-pramada-parva-paddhatiḥ ||1|| 

[2] tatra ca parvaṇi sarva eva strī-puṁsa-janaḥ pramatta-gaṇa iva gāyan nṛtyan yudhyan kriḍatīti madhya-deśataḥ samudācāraḥ pracarati bhaviṣyottara-purāṇa-prāmāṇyasya purāṇānāṁ mānyatayā | 

[3] atha tatra yadā pūrṇa-guṇa-phālguna-pūrṇimā-niśāyāṁ kutuka-tṛṣṇak kṛṣṇaś ca rāmaś ca ḍhuṇḍhā-paraparyāya-horikā-gṛha-gṛhyāyāṁ bhuvi ramate sma | tadākasmād uttarasmād āgataḥ kaścid yadyapi guhyakādhipa-saṁgrāhyas tathāpi guhyaka-garhyatayā kaṁsa-śubhāśaṁsanas tatra krīḍantīr vraja-yuvatīḥ prati durdṛṣṭiṁ vidhāya tad-ākṛṣṭiṁ cintitavān | 

[4] cintayann eva ca sahasā tatra praviṣṭaḥ sa khalu durdhyānāviṣṭas tasmād akasmād aṅganānāṁ gaṇam udajavaj javataḥ kālayāmāsa |

[5] atha sāgrajaḥ so’yaṁ gadāgrajastamasabhyasvabhāvamupalabhya pūrvaṁ tatparvarasikavaihāsikaveśaviśeṣaṁ dadhṛṣaṁ manvānaḥ sthagita ivāsīt | tataś ca—


    pratihari-gati-ceṣṭā śaṅkhacūḍena ruddhā 


    dṛg api rutir api drāk kṛṣṇa-rāmeti tāsām | 


    yad ayam atula-vega-drohi-rūpāti-śabdaiḥ 


    pratipadam anuvartī vṛtti-lopaṁ cakāra ||2|| 

[6] atha tatra śrī-kṛṣṇa-vākyam—


    pratyayantyo’py atijava-bharād asya ghorān nivṛttāḥ 


    paśyantyo nāv api dhig amutas trāsa-vidhvasta-netrāḥ | 


    krośantyo’pi pratirutikṛtānena nīruddha-śabdāḥ 


    bhrātas tarhy apy ahaha kim amū rakṣituṁ na dravāva ||3|| 

[7] tad evaṁ niścinvānau taṁ bhīṣaṇārambhatayā stambhayituṁ vicinvānau sahasā śāla-dvayaṁ sahasā troṭayantau punas tad-viṭapādikam api pramoṭayantau sudṛḍha-bhujāgra-jāgrat-tad-yugalatayā prabalatayā ca tāv anudadruvatuḥ | tad anu vidrava-vaśād anye’pi saṁvidrate sma | tadā ca—


    itthaṁ na tarkitaṁ laukair anayoḥ śāla-hastayoḥ | 


    śālau kiṁ laghutāṁ yātau vigrahau gurutām uta ||4|| 

tataś ca—


    agre śubhraṁ rauhiṇeyaṁ vidhāya 


    śrī-govindaḥ pradravac chaṅkhacūḍam | 


    kīrti-stoma-prāyatāṁ tasya tanvann


    eṣa prāyas taṁ purastāt karoti ||5|| 


    vilokya sa-balaṁ hariṁ parama-vikramaṁ sa-kramaṁ 


    visṛjya vanitā-janaṁ tvaritam adravad guhyakaḥ | 


    balasya kila kālatām amata mṛtyutāṁ yad dharer


    mṛgaṁ tad ucitaṁ yataḥ sa sa jagāma tat tat kṛtim ||6|| 

[8] tena visṛṣṭāyāṁ cāvalāvalāvayaṁ balābhidhas tat-saṁvalanāya tatra sthitaḥ | 

[9] atha śrīmān danuja-gajasiṁhas tad-anujas tu sa-vikramaṁ vikramamāṇaḥ prahasya sphuṭam auttarāhvasya ca tasya dākṣiṇātyaṁ palāyanam avetya dūretyaṁ taṁ pratyavajñayā taru-yaṣṭiṁ hastād vibhraṣṭāṁ cakāra | 

[10] vidrutya labdha-sanīḍaṁ punar asau vikrīḍana-catura-cittas tata itas taṁ vidrāvya ceṣṭitena veveṣṭi sma | nṛsiṁha iva hiraṇyakaśipuṁ ripuṁ sa-nigraham eva jagrāha ca | 

[11] tatas taṁ hasta-rodhaṁ gṛhṇann ahnāya maṇi-gṛhītaye sphurann urasilaḥ kara-sarasijena tac-chirasi kakkhaṭī-bhāva-vighaṭita-tad-adhīci-muny-asthijena gṛhīta-saṁgrāha-sāraṁ prahāram ājahāra uttarasminn anehasi mṛta-deha-pratīkādānam anuttaram itīva bhraṁśayāmāsa ca tasya tam uttaṁsam | 

[12] sa punar ātatāyī durmāyī maṇim anu prāṇān api vyaktam eva tyaktavān | tad-dhana-mātra-jīvana-yātraḥ khalv asau | tataś ca—


    jīvo ratnaṁ veti bhedākṣamaṁ taj-


    jyotir-mātraṁ vastu yakṣād gṛhītvā | 


    paśyantīnāṁ yoṣitāṁ kaṁsa-vairī 


    ninye kāmaṁ rāma-sāyujyam eva ||7|| 

[13] taṁ cābhipannaṁ mukhaṁ vyādāya vinnapātaṁ panna-maṇiṁ vyāpannaṁ dṛṣṭvā śrī-kṛṣṇābhiprāyam abhiprayadbhir diviṣadbhir upahasitam, yathā—


    strī-ratnaṁ puru parakīyam ādithas tvaṁ 


    svaṁ cūḍāmaṇim api hārayāṁ cakartha | 


    atyākṣīr bata nija-jīvanaṁ ca dhik tvāṁ 


    vyādāḥ kiṁ mukham atha vaktram atra yakṣa ||8|| 

[14] tad evaṁ karṇa-rasanayā rasyamānam ācarya rahasyaṁ vihasya ca snigdhakaṇṭhaḥ punaḥ sa-bāṣpa-kaṇṭham uvāca—


    tat-kṣobhaṇaṁ tad dravaṇaṁ tathā tad-


    vikrīḍanaṁ tad-dhananaṁ sva-śatroḥ | 


    tad-rakta-rajyan-maṇi-pāṇi-rocir


    mayy adya sadyaḥ prabham asya bhāti ||9|| 

[15] punar madhukaṇṭha uvāca—tad evaṁ dalita-cūḍe śaṅkhacūḍe niṣpīḍite krīḍite ca vrīḍitena nivṛtte kolāhala-paramparātaḥ kātaratā-virata-prakṛtayaḥ sarva eva vrajorvīpati-prabhṛtayaḥ samāgatya vismitya ca tādṛśa-duṣṭa-naṣṭībhāvataḥ punar bhaya-sandehenāspṛṣṭāḥ spaṣṭānanda-sandoha-dohās tat-parva-krīḍāṁ nirvrīḍā iva vivavruḥ | 

[16] vivṛtya ca śāstra-vipratipatti-viprayojayitṛ-viprebhyaḥ sūta-sarvānanda-guṇa-prabhūta-sūta-māgadha-vandibhyaś ca paramāvadānāni dānāni bahūni cakruḥ | tābhyaś ca śasta-vastrādīni prasthāpayāmāsuḥ | svasthāyamānāḥ samājagmuś ca kṛṣṇa-kṛṣṇāgrajau puraskṛtya nijaṁ vrajam iti | 


    evaṁ vicitra-vikrīḍaḥ putras te goṣṭha-nāyaka | 


    taṁ krodha-vahnau ḍhuṇḍhāgre yakṣor abhraṁ jahāva yaḥ ||10|| 

[17] athātra rātri-kathāyāṁ madhukaṇṭhas tāṁ horikā-kathām eva viśeṣataḥ sevayāmāsa | 


    śiva-kṣapāyām atha yāpitāyāṁ 


    valgūtsavā phālguna-pūrṇimāgāt | 


    pakṣa-dvayasyāsya yathaiva kāntiḥ 


    parva-dvayasyāsya ca tadvad asti ||11|| 


    hime gate hima-rucir ujjvalaṁ babhāv


    aphalguni sva-mahasi phalgu-parva ca | 


    na vābhavan katham atha tatra gopikā 


    madotkarād api paribhūta-gopikā ||12|| 

[18] atha balakṣa-pakṣa-sapakṣakair avaprakara-śobhākara-karani-kara-karambitāṁ sva-manoratha-prathanāvalambitāṁ kṣapam anvīkṣya sarvās tat-parvānarvācīna-samudācāra-garvān mudā bahir āvirbhavanti sma, yathā—


    muhur agaṇita-gauravāḥ samantāt 


    praṇaya-madāt paridhāya divya-veśam | 


    api bata janatāsu horikāyāṁ 


    harim abhisasrur aho vrajasya nāryaḥ ||13|| 

[19] tad evaṁ sadma-sadmanāṁ sakhī-padma-varūthinībhiḥ saha yūtha-nātha-kavaca-sthiti-racana-kañculikādi-vastraiḥ surabhi-kaṣāya-mocana-yantra-prabhṛti-śastrair bahula-kāhalādi-vāditra-vicitra-kutūhalaiḥ sa-keli-gāli-rīti-maya-gīti-kolāhalaiḥ sārvatrika-tat-pārvaṇa-rītyā nirlajjatayā sajjatayā ca vraja-pura-dvāra-puraḥ-sthita-horikāyatanāgrīya-samagrāyata-prāṅgaṇa-vihāra-saṅgara-raṅga-bhuvi saṁgatā babhūvuḥ | 

[20] yāḥ khalu bala-balānujayor yathāsvaṁ pṛthak pṛthag anurāga-dharaṇād vibhāgam āgatās tat-tan-niṣṭha-dṛṣṭitayā tiṣṭhanti sma | 

[21] tatra tābhir īryamāṇaṁ vardhita-śauṭīrya-parimāṇaṁ kala-kalam ākalayya jayyatāmayyas tā iti bhāvanāṁ paryavasāya-sāhāyyāya sakhi-ghaṭayā kaṭakaṁ saṅghaṭayya tadvad eva sajjatayā bala-balānujāv api valgu valgantau tatraiva gacchataḥ sma | 

[22] gatau cānavadya-vādya-ghoṣeṇa ghoṣaṁ vadhirayantau pratisenām avadhīrayāmāsatuḥ | yena samuddīpita-mānāḥ pratisenāyamānāś ca tās tathā vādyataḥ saṁmukhatām āsādya paritas tān api sarvān aticitrayāmāsuḥ | 

[23] yatra pratispardhayā vardhamānayos tayor yūtha-varūthinī-pramāṇayor ekatra mādhavaḥ paratra tu rādhā rājāyate sma | jāyate sma ca tena janānām ativismayaḥ | tathā hi—


    yadvac chubhratara-prakīrṇaka-maṇi-cchatrādikaṁ śrī-harer


    āsīt tadvad amūbhir aprathi tadā śrī-rādhikāyām api | 


    kiṁ cābhyāṁ na parasparaṁ nayanayoḥ prāntaś ca sehe 


    yathā jetṛtvaṁ kva nu jeyatā ca bhavitā kutreti nātrohitam ||14|| 

[24] tad evaṁ parasparam utsāhamānatām asahamānatām apy adhikṛtya kṛta-kṛtyatā-samāhārayor manoharaṇāyābhihāra-vihārayos tayor anīkinī-sahitayoḥ sarva-mahitayoḥ samañjasatām iva saṁjayantī vrajarāja-savayaḥ-purohita-śvaśurāvaraja-dāratayā gantavya-pakṣaṁ narma-śarmaṇā rañjayantī kācid ardha-vṛddhā tat-prema-samṛddhā madhyastha-padavīm adhyāsya pragalbhatayā gatyā vātyāyamānā rādhā-varga-madhyāt tat-pratipakṣasya kṣmādhavaṁ śrīman-mādhavaṁ saṁnihitavatī | saṁnidhāya ca yathā-yathaṁ prathamāna-smitatayā kṛte’bhivādane’bhivadane ca teṣāṁ sarveṣāṁ śṛṇvatām abravīt—

[25] ahaṁ kila prajñā prājñā ca mahā-dharādhīśa-gaṇa-kṛtārādhāyā śrī-rādhāyā dūta-karmaṇi prabhūtatām āsannāsmi | tad etad avadhāryatām—

[26] ity ukta-mātrām etāṁ madhumaṅgalaḥ sahāsam āha sma—kim uktam avadhāryatām iti | 

[27] tac chrutvā sarvasmin prahasati sovāca—vadhiro’yaṁ bhavatāṁ sabhāsad iti | 

[28] madhumaṅgala uvāca—yuktaṁ tavedaṁ nirargalatvam | yatas tasyā dharādhiśāyā vaśā bhavatī kasya vānyasya vaśā bhaviṣyati | 

[29] śrī-kṛṣṇas tu sa-gāmbhīryam uvāca—nikāmam eva nivedyatām | 

[30] dūtī tu tayā śiṣṭācāra-pratipālayitryā viśiṣṭam idam ādiṣṭam ity ardhokte viṣṇu viṣṇv ity uktvā provāca—śacī-jayi-tadīya-saciva-varābhir idam ādiṣṭam | sarvatra prasṛmara-samajñām asmadīya-rājñīm avajñāya dūrataś ca kim uta pūrataś chatrādika-dhāraṇaṁ bhavatām asādhāraṇam | 

[31] atha kṛṣṇaḥ sabhābhiḥ saha hasitvā provāca—satyaṁ tad-ādeśatas tad-abhiniveśaṁ tyajāmaḥ | kintu yuddhaṁ vinā rājñāṁ veda-buddhaṁ syād iti yuddhāya saṁnaddhayā bhavatyā bhāvyam ity eva vaktavyam | 

[32] atra madhumaṅgalaḥ saṁmukhaṁ gatas tad idam āha sma—deva tad idam eva samākarṇyatām | jātitaḥ strī cāstrī yo janastasmin vāmatārāme nāmamātreṇa rāmāspadamāgate nārjavacaryayā kāryamaryate | tasmādārjavavarjanādūrjasvinaste vayam evadūtyāya sthāpanīyāḥ prasthāpanīyāśca | asmāsu cāham evaprahāpaṇīyaḥ | yataḥ kovido’smi |

[33] dūtī sahāsamāha sma—lālāṭika bhavān yadi kovidas tarhy anyaḥ ko’vidaḥ | 

[34] madhumaṅgalaḥ sotprāsam uvāca—jalpāki kalayāmi bhavatī tasyāḥ sabhāyā vindur asti | tathāpi trayītanor mamāgrataḥ sthitir api tava na sthiratāṁ labheta | 

[35] dūtī sāvajñam uvāca—viśāradāyā mama purataḥ śāradas tvaṁ kiyad vā vaditāsi | tasmān nīvākavalitam ākalaya | 

[36] madhumaṅgalaḥ sa-roṣaṁ śrī-kṛṣṇam avalocya vakti sma—para-vaktavyā khalv iyaṁ vaktavyā bhavatīti nāsmākaṁ vaktavyā bhavitum arhati | kintu seyaṁ tāvad atra nirudhyatām yāvad ahaṁ tad vṛttam avabudhya sudhy-agraṇīr bhavantam avaruṇadhmi | 

[37] dūtī sa-hāsam uvāca—nūnaṁ bhavatāṁ dūtaḥ so’yam agrata eva vyagratām avāpa | yan māmatra ruddhann eva tatra jigamiṣati | tasmān na mādṛg iva niḥśaṅkaṁ so’yam iti bhavatāṁ kalaṅkāya paraṁ pratipatsyate | yuktam eva ca tat-tad-āvayoḥ | svāmi-guṇā hi parijanam anuyanti | 

[38] kṛṣṇa uvāca—bhāmini svāmi-guṇatvaṁ punaḥ prakārāntareṇa mantavyam | sā khalu vāmā vayaṁ tu dakṣiṇā iti | 

[39] dūty uvāca—yūyaṁ khalv apasavyā iti satyam eva yataḥ sveṣāṁ dakṣiṇatāvācitve’pi pratikūlatāṁ na jahītha | 

[40] madhumaṅgalas tu tad aśṛṇvann iva provāca—mahārāja vāmātvam eva khalu tāsāṁ balāya kalpate yasmād abalāḥ | 

[41] dūty uvāca—doṣa-jñāḥ khalu bhavantaḥ katham iva guṇānusandhānaṁ kurvantu | 

[42] madhumaṅgala uvāca—doṣaika-dṛk purobhāgīty evaṁ yac-chābdikair matam tasmāt tvam eva purataḥ sudhībhis tābhir āhitā | 

[43] dūty uvāca—asaṅkhyāvatāṁ bhavatāṁ purataḥ katham eka-saṅkhyāvatī pratyuttaraṁ dadyām | bhavāṁs tu tatrānubandha eva | tathāpi sarve śṛṇvantu | tāsām abalātvaṁ khalu virodhi-lakṣaṇayā yataḥ śastra-śarīratvam eva dṛśyate | tad etac ca tan-mukhyām upalakṣya lakṣyatām | 


    keśāḥ pāśāś cala-nayana-yugaṁ vāṇa-yugmaṁ namad-bhrūś


    cāpaḥ karṇāvari-paridadhatau nāsikā divya-śastrī | 


    dantā vajrāṇy apara-tad-aparaṁ tarkyam evaṁ tad etac-


    chastrai rādhā svayam udayati ko vā balīyān ato’nyaḥ ||15|| 

[44] atra ko vā balīyān ato’nya iti kṛṣṇam eva kaṭākṣeṇa paśyantī prāha sma—[45] evaṁ vivadamānayor anayoḥ kṛṣṇas tu tayā prastutaṁ tasyāḥ saundaryam avadhārya kṣaṇaṁ dhīratāṁ saṁdhārya provāca—dūti jātita eva pratīpadarśiny asi | kiṁ bruve | kintu madīya-dūta-nirmitā rāja-nītir iyaṁ na tu bhītiḥ | 

[46] tato bhavatī tāvad atra sthitim anubhavatu | mama dūtas tatra gacchatu | tataḥ saṁcārakāṇām ācāreṇa samācāreṇa sācāre labdha-pracāre yathāyatham ācaritavyam | 

[47] punar madhumaṅgalaṁ praty uvāca—bhadraṁ svayam eva tatra gamyatām iti | 

[48] dūty uvāca—


    nyāye yuktau pramāṇe ca sthito madhyastha ucyate | 


    paraṁ madhye sthito yaḥ syāt sa madhya-sthāvaraḥ smṛtaḥ ||16|| 

[49] so’yaṁ punaś cheka eva | tataḥ śikṣām api nārhatīti svairam eva gacchatu | 

[50] madhumaṅgalas tu viśastā khalv iyaṁ kathaṁ śastaṁ vadatu nāmeti nivedya yathādiśanti mahārāja-mahāśayā iti prasthitavān | prasthāya ca tāsāṁ sthānam āsīdann āśī-rāśibhiḥ prasādam āsādayāmāsa | 

[51] sarvāś ca namaskṛtya sa-smitaṁ kṛtyaṁ pṛcchanti sma | 

[52] madhumaṅgalas tu bhavatīnām etan-nṛtya-darśanam eva kṛtyam iti procya pratyuvāca—kiṁ ca bhavatīnāṁ dūtī tatra gatā vartate brūte ca | asmākaṁ rājñī sārvabhaumaṁ bhavantaṁ militum icchatīti | tad avadhārya vismayād asmākaṁ rājñā cājñāpitam | sā khalu parānugatā jātāstīti śrūyate | tasmād etan na śraddadhyāma | ataḥ svasya svasā kācid asmāsu kasmaicana vivahanāya dīyatām | tadā tasyāḥ śvovasīyasāya syād iti | 

[53] sarvāḥ sa-bhrū-vijṛmbham āhuḥ sma—vācāṭa-tāpāṭavamaya-dhūrtatāyā mūrtir evāyaṁ sphuṭam anyathākāraṁ vadann asmān vañcayitum evānañcitavān asti | sa kadācid evaṁ na kadvadāyate | sā punar asmākaṁ saṁcārikā nemāṁ kucaratām ācaret | kintu baddheti saṁbadhyate | 

[54] viśākhovāca—yathākāraṁ tathākāraṁ vā vadatu | so’yaṁ kathaṁkāraṁ yūyam idaṁ vicārayatha | yato viprasyāsya kṛtaṁ khalu viprakṛtam eva bhaṇyate | katham iva prakṛtaṁ syāt | 

[55] madhumaṅgala uvāca—ko vātra mama lābhaḥ | 

[56] viśākhovāca—aye bhadra vipra labdhamapi tathaivānusandheyam | 

[57] tad evaṁ pratyādiṣṭas tu madhumaṅgala uvāca—sarva-klamatha-mathanānāṁ śamatha-damatha-satpatha-prathana-parāṇām atha kathaṁ na bhavaty asmākam evāyaṁ doṣaḥ | yat khalu sandhy-anusandhānam etābhis tu yuddham evānubaddham asti | 

[58] atha śrī-rādhikābhidadhāti sma—kiṁ balaḥ saṁvalate bhavadīyaḥ sa rājā | yasmād etāvad garvāyase | 

[59] madhumaṅgala uvāca—


    uccāṭanaṁ guṇa-gaṇa-prathanād vikṛṣṭir


    vaṁśī-kalād vikalanaṁ vara-rūpa-vṛndāt | 


    stambho vilāsa-valayād vaśatā ca vāṇī 


    mādhuryataḥ sumukhi yasya balī tataḥ kaḥ ||17|| 

kiṁ ca—


    drāghiṣṭa-kṣepiṣṭha-preṣṭha-variṣṭha-sthaviṣṭha-baṁhiṣṭhāḥ | 


    asman-nṛpateḥ purataḥ sarve garveṇa ricyante ||18|| 

api ca—


    vṛndiṣṭha-kṣodiṣṭha-jyeṣṭha-gariṣṭha-hrasiṣṭha-sādhiṣṭhāḥ | 


    asman-nṛpater agre viparītābhā-parītāḥ syuḥ ||19|| 

[60] atha śrī-rādhā tu tad-avadhāraṇād antaḥ-prema-bādhāṁ katham api samādhāya lalitā-mukham īkṣitavatī | lalitā tu sa-vipralāpam ālalāpa—


    sa veṇur mūka-vadhiro yatrāgād vāvadūkatām | 


    tatrāyaṁ kiṁ na vāgmī syād brahma-vaṁśa-samudbhavaḥ ||20|| 

[61] kintu yathāsmākaṁ dūtī niruddhā tathā tam etam api nirudhya yuddhāya saṁnahyāmaḥ | anantaraṁ tu parama-pracaṇḍāḥ sva-pitṛ-purohita-paugaṇḍāḥ samādiśyantām | te ca strī-veśam evāsya balāt kurvantu | kṛte ca tad-veśe śrī-vrajarāja-purohita-bhāgineyaḥ so’yaṁ na cārbhakas tatra gacchann asmadīya-saṁdeśa-varṇāṁs tat-karṇābhyarṇān karotu | asmākam anyā kanyā na vidyate | kintu siṁhala-dvīpād dīpābhā padminīyam ekā jita-sarvātirekā nītāsti | sā tu svayaṁ rājñā pariṇīyatām | 

[62] tatra padminī-prāyeṇa duṣkula-sadmajeti nāvajñātavyā | 


    viṣād apy amṛtaṁ grāhyam 


    amedhyād api kāñcanam | 


    nīcād apy uttamāṁ vidyāṁ 


    strī-ratnaṁ duṣkulād api || [GarP 1.110] iti hi smaryate | 

[63] madhumaṅgala uvāca—nanu bhavatyaś ca padminyas tarhi tā eva kathaṁ kule nānarhitāḥ | 

[64] lalitā sa-roṣam uvāca—


    āvṛtā jagati padminī yayā padmayā jitavatī sadāpi tām | 


    rādhikādir api padminītayā bhaṇyatāṁ tatir aho mṛgī-dṛśām ||21|| 

[65] atha śrī-rādhikā hasitvā cillī-cālanayā lasitvā ca sva-pitṛ-purohita-bālakānāṁ pañcāśataṁ tad-veśāyādiśya rāja-purohita-svasrīyeṇa ca tathā saṁdiśya yuddha-kautukāyābhiniviśya tasya strī-veśasya purataḥ sthitiṁ nidiśya cāmūbhiś camūru-cakṣuś-camūbhir abhikrantavatī yuddhābhimukhatayā ca sthitavatī kṛṣṇaṁ ca manasyāhitavatī | tatra ca—


    abībhaṣad ayaṁ horīm ababhāṣad iyaṁ tathā | 


    adīdipad asau bhāvam asau ca tam adīdipat ||22|| 

[66] tataś ca rājāyamāna-gokula-yuvarājas taṁ nikāra-prakāraṁ baṭu-mukhataḥ kaṭu-nibhaṁ karṇa-puṭam ānīya tāṁ dūtīṁ sva-pakṣa-rakṣitābhiḥ kābhiścit pragalbhatā-lakṣitābhis tādṛśa-strībhiḥ puruṣa-veśāṁ vidhāya tena baṭunā saṁdideśa | tasyāḥ kanyāyāḥ so’yam evadhanyo vara iti | 

[67] saṁdiśya ca tām api madhumaṅgalavat puraḥ praḥīyābhiṣeṇayāmāsa | 

[68] tad evaṁ mithaḥ kṛte niyate netroḥ kābhiścid anyābhiḥ kutuka-kṛte taṭasthatayā tatra saṅghaṭamānābhiḥ prakaṭa-haṭhatayā dvayos tat-tad-veśa-viśeṣiṇoḥ kṛta-sandhe paṭāñcala-bandhe jāte cobhayataś ca nānā-hāsa-prabandhe śrī-rādhā-pakṣa-lakṣitābhir mṛgākṣībhir idam ākhyāyi | 

[69] varṣīyasānena vareṇāsmat-padminīyaṁ dharṣitā | tasmād yuddhārtham udyamaḥ saṁbadhyatām | 

[70] tataḥ saṁbaddheṣu śuṣirādibhiḥ sārdhaṁ yuddha-vādyārtham ānaddheṣu | 


    narmāṅga-gālir udaka-kṣipa-yantra-yuktir


    daṇḍī-prapātana-nivartana-keli-rītiḥ | 


    kāntākṛti-vyati-kṛta-grahaṇaṁ sakhīnāṁ 


    sāhāyakaṁ yudhi babhau hari-horikāyāḥ ||23|| 

[71] cirataś ca kṛṣṇa-keli-kalāvakalana-kevalatayā vikalita-sva-sva-keli-kalaha-pralāpeṣu rāma-śrīdāma-sudāmādi-kalāpeṣu tal-līlā-tṛṣṇak-kṛṣṇa eva sva-preyasībhiḥ saha sahasāhava-nibhaṁ viharati sma | 

[72] prathamaṁ tāvad asāv amūś ca parasparaṁ snigdhā vyatiṣajya vyatibiddhā babhūvuḥ, yataḥ—


    bhrū-kārmukā netra-bāṇā ye teṣāṁ māra-saṁyati | 


    aṅgāstrāṇāṁ hanta kiṁ syād aparāddha-pṛṣatkatā ||24|| 

[73] atha punar daṇḍādaṇḍidaṇḍanapūrvakaṁ bāhābāhavibahalamevāyaṁ harirāhavamuvāha | tathā hi—


    dorāndolanam aṅgulī-parimalaṁ keśa-grahaṁ veśanut 


    pāṇyoś cañcalatāṁ tathā para-paraṁ vācyāṁ vicārāt param | 


    kurvaṁs tat-para-dāra-sainyam aviśat kṛṣṇas tathā svaṁ yathā 


    kutrāgād iti veda na sma janatā sāpy astu nāpi svayam ||25|| 

[74] tataś ca kramaśaḥ para-parātikrama-pūrvakam apūrvotsāha-vṛtayoḥ sakhībhir āvṛtayor asādhāraṇa-krīḍā-raṇa-javayo rādhā-mādhavayor eva vyatiṣaṅgaḥ prasaṅga-māyātaḥ | tatra ca | yathā-yathaṁ tat-kautukāvakalanataḥ sva-sva-vyāpāraṁ parityajya rajyamāna-citratayā citrāyamāṇā vara-varṇinyaḥ sauvarṇa-varṇākāratayā vṛṇvānā mithas tad varṇayāmāsuḥ | 

[76] tatha hi gītam—


    paśya paśya sakhi horīyuddham | 


    rādhā-mādhava-kṛtam anurahasaṁ suciraṁ bhavad-anuruddham ||dhru|| 


    daṇḍādaṇḍi-gate parikhaṇḍita-taratamato vyatirodham | 


    vyatiṣañjanam iha bhāti taḍid-ghana-ruci-jaya-lasad-udbodham || 


    mastaka-vastra-skhalanārambhāt pihite tan-mukha-yugale | 


    bhramara-varāyitam ekenāsminn anyasmin bahu kamale || 


    bhuja-bhujagena harer bahudhāraci hṛdi tasyāḥ phaṇa-līlā | 


    cakravāka-yuga-gīrṇir avākali yatra muhuḥ kṛti-śīlā || 


    api punar asminn avakalayata kila niravaniruha-tati-deśam | 


    abhinava-kanaka-latā-parivalayita-taruṇa-tamāla-kuleśam || 


    taṁ yuvatī-kula-sāhāyaka-kṛta-bala-rādhā-vaśa-balinam | 


    racayati nayati ca nija-viṣaye diśi rabhasarasād api valinam || 


    nītaṁ taṁ nava-pīta-paṭaṁ mṛga-nābhi-jalair abhiṣiktam | 


    tanute sutanū-tatir iha vitanu-pramada-madād atiriktam || 


    seyaṁ rādhā svayam iha muralīṁ yad bata harati sa-yatnam | 


    na tad adbhutam iva yad aharad asya prathamaṁ hṛn-maṇi-ratnam || 


    atha rāmādiḥ sakhi-janatā taṁ paśyantī viniruddham | 


    sandhim adhitsata visṛjantī tāḥ prati dūtaṁ guṇa-śuddham || 


    rāmaḥ sa yadā phālguna-parvaṇi deyaṁ mene dātum | 


    pratibhuvam ādāyātha tadā harir ābhir amanyata rātum || 


    jāte sandhāv akhilenāpi ca śaṁsati divye loke | 


    nija-nija-kāntā-moha-virohaṇa-gītiḥ sa sa viluloke || iti ||26|| 

[77] evaṁ sthite parasparaṁ carcarikā-racana-nicāyane vismāyake jāte samāja-dvaye ca mithaḥ kiṁcid dūraṁ yāte kasmād apy akasmān mūḍha-dhīḥ śaṅkhacūḍaḥ samāgataḥ | sa tu vigīta evety alam ati-tad-vistareṇa | 

[78] atha samāpanam—


    śaṅkhacūḍaṁ nihatavān yan maṇiṁ dattavān api | 


    rādhe kāntas tavāyaṁ tat kṛtavāṁs tvat-kṛte dvayam ||27|| 

iti śrī-śrī-gopāla-campūm anu

nirvrīḍa-horikā-vikrīḍanaṁ nāma

triṁśaṁ pūraṇam

||30|| 

(31)



        28. 
athaikatriṁśaṁ pūraṇam


35. 
nānā-rāga-vicitra-caritra-citram
[1] atha snigdhakaṇṭhaḥ prabhāta-kathāṁ prathayāmāsa—[2] tad evaṁ pratikṣaṇam eva parama-prema-lakṣaṇa-līlāṁ phullad-ullāsataḥ sa gokula-bandhur daśamaṁ saṁvatsaraṁ saṁvalate sma |

 \
[3] sa tu nṛśaṁsaḥ kaṁsaḥ kramaśaḥ sarveṣu nirmita-nija-garveṣu tarhi nistarhiteṣu vaira-śuddhiṁ prati pratigata-buddhiḥ sarvataḥ śreṣṭhatayā rakṣitāvariṣṭa-keśināv āhūya saṁrabha-māṇatayā sabhayatayā cābhihitavān | mayāvajñayā nātiyogyā eva tatra viniyogyāḥ kṛtāḥ | sa tu dāraka iti buddhyā | kintu sphuṭam asau sarveṣāṁ dāraka eva jātaḥ | tataḥ kausīdya-khidyamānatayā bhavantāv anuyujyete | kim iha yujyata iti |

[4] tāv ūcatuḥ—deva tad etad eva pratīkṣya sthiratayābhīkṣṇaṁ vartāvahe | sāmprataṁ tu sāmpratam ājñāpyatām | athavā kim ājñāpanayā | vināpi tāṁ viniyuktā eva yukta-sevakatayā vayam ity utthāya sābhyutthāna-praṇāmaṁ prasthitayos tayoḥ kaṁsaḥ śaśaṁsa |  \


[5] ariṣṭas tāvat pratiṣṭhatām | iṣṭāpatti-vipattitas tu keśī ca tat-prativeśa-veśī bhavitā | tad etad avadhāya tau ca gṛham āgatya sātatyata eva tad-artham ājagṛhatuḥ |

[6] atha kadācil lohitāyamāne sāyaṁ mārtaṇḍa-raśmi-maṇḍale nāmnāriṣṭaḥ sarva-diviṣa-dariṣṭaḥ sarvatra ca raṁhasā jaṅghanyamānaḥ sarvāṁś cāghnā jeghnīyamānaḥ śrīmantaṁ goṣṭha-dvārāntam ājagāma | 

[8] yadā hi citrāyuta-pūrṇa-candrāṁ pūrṇimām anu turṇita-cetāḥ sva-sukha-vardhana-govardhana-vilokana-kāmanayā śrī-rāma-kaniṣṭhaḥ kiṁcid dūraṁ praviṣṭa āsīt | tataś ca—

_ \
bhū-kampa-kramaṇān mahīdhra-calanaṁ tasyāgater vāri-bhṛd-_

_vikṣobhaṁ nadanān niśācara-varaṁ vaikṛtyabhāg-ākṛteḥ | \
tad-rūpādri-viniścayaṁ kakudi vār-mug-vṛnda-saṅghaṭṭanād \
unnīya vrajaga-prajā diśi diśi drāk kāndiśīkyaṁ gatāḥ ||1|| \
 \
kiṁcit kiṁcin mūtraṇād āpagānāṁ _

_gūtha-tyāgād gaṇḍa-śailāvalīnām | \
sṛṣṭiṁ kartā paśyatāriṣṭa-nāmā _

_devāriṣṭaḥ parvatātmā pratītaḥ ||2|| \
 \
vṛṣa-dambhī sa-saṁrambhaṁ rambhaṇaṁ yad-vyadhād asau | \
tenāsīd vyakta-sandarbhaḥ svayaṁ go-garbha-pātinā ||3|| \
 \
vapraṁ yadāpaskirate sma śṛṅgā-_

_dibhir vikurvāṇatā vṛṣaḥ saḥ | \
tadākhilaṁ gokulam āśu mṛdbhiḥ _

_pracchannam āsīd vana-maṇḍalaṁ ca ||4|| \
 \
yatra tatra khuram ādadhāti _

_sa kṣmāpi tatra valate vidīrṇatām | \
netra-tulya-vilataḥ samucchritaṁ _

_vāri rodana-nibhaṁ bibharti ca ||5||_

 \
[9] tatra lokānāṁ vacanaṁ—

_jātu mātu girireṣa samantād- \
uccalann api tathāvidha-mūrteḥ | \
kiṁ tu śṛṅga-talagaṁ ravi-yugmaṁ _

_hā vyasismayata gokula-lokam ||6|| iti |_

 \
[10] evam udghnatā gavām udghnān nighnatā ca sarvaṁ vastu prastubhyatā cāriṣṭena kṛtād ākruṣṭāt kaṣṭam anuspṛṣṭavantas te goṣṭha-niṣṭhā go-nara-prakṛṣṭāḥ kṛṣṇāya muhur vikṛṣṭavantaḥ |

 \
[11] sūrataḥ sa tu dūratas teṣām avagata-vikrośana-leśa-mātraṁ kutrāpy akṛta-yātra iva saṁmukhata evāvatasthe | avasthāya ca mā bhaiṣṭety abhayam uddiṣṭaṁ vidhāya krodhāviṣṭas tam ariṣṭam ājuhāva balīvarda-krodha-vardhana-narda-viśeṣeṇa | tad idaṁ tu taṁ prati samprati sukarārdanas tvam asīti jñāpanāya |

[12] atha covāca, yathā— \


_sapālaiḥ paśubhir manda trāsitaiḥ kim asattama | \
mayi śāstari duṣṭānāṁ tvad-vidhānāṁ durātmanām || [bhā.pu. 10.36.7] iti |_

 \
punaś ca—


     \
piṇḍīśūra vidūraḥ san krūratāṁ tvaṁ kim ṛcchasi | \
sāmudra-pūra iva māṁ kumbha-jātaṁ prapūrayeti ||7|| \


[13] tad idaṁ ca tasya gāṁ-manyasya jighāṁsayā lokānāṁ gotva-bhramāpagamanayā coktavān iti gamyate | kiṁ ca—

_ \
āsphoṭanaṁ kṛtam anena tadā yad asmād- \
āsphoṭanaṁ samabhavad danuja-śrutīnām | \
ko’yaṁ cakāra sa tu yad vṛsabhas tad_

_uccaiḥ kopaṁ ca varṣa-śiśuvan nahi jāhasīti ||8|| \
 \
kṛṣṇaḥ sakhyuḥ skandha-deśe sva-bāhuṁ _

_nikṣipyāsāv uddhasann eva tasthau | \
yena krodhaṁ vardhayāmāsa tasya _

_preyo-vargāṇāṁ ca sandeha-sargam ||9|| \
 \
vṛṣas tv asau raja iva puccha-mārjanī- \
paribhramair ghana-gaṇa-lakṣam utkṣipan | \
kṣitiṁ kṣatām atha khura-vajra-vijvalat- \
khanitrakair vidadhad agād dhariṁ prati ||10|| \
 \
sa vajrati sma na param āśu vidravaṁ _

_prati dviṣat-pratirutatī-vratāṁ prati | \
na kevalaṁ harir iha hā samāyayau _

_sakhāpi yaḥ parikṛta-tad-bhujāṁsakaḥ ||11|| \
_

[14] tādṛśatayā spaṣṭam aviprakṛṣṭe ca tasmin śrīmān kṛṣṇas tu śṛṅga-dvayam evābhijagrāha, yathā—


     \
śṛṅge ye pūrvatāṁ nīte jayāya vṛṣa-rakṣasā | \
sva-sandānāya te sṛṣṭe kṛṣṇa-doṣṇor vaśaṁ gate ||12||


    bāhu-pāśa-sita-tīvra-śṛṅgakaḥ 


    sa sphuṭaṁ pratimukhaṁ sarann api | \
pratyag aṣṭādaśa ca kramān balād \
dity-apatya-ripuṇāpayāpitaḥ ||13|| \
 \
ayam uddhutas tad iha nāsti bhāratā 


    na phalaṁ vinodana-kalā-vinodataḥ | \
iti mādhavaḥ sphuṭam ariṣṭam utkṣipan


    nati-rīḍhayā bata vivṛttim āṭiṭat ||14|| \
 \
vyavartata hari-kṣiptaḥ paraṁ nokṣāsuraḥ kṣitau | \
hāsāveśa-vaśe kṣiptaḥ svarge’pi svargiṇāṁ gaṇaḥ ||15|| \
 \
papāta pucchaṁ bhuvi śṛṅgayor balāc


    chṛṅge tu pucchasya nipetatur bhuvi | \
pṛṣṭhāṅghri caivaṁ vṛṣa-rakṣasas tadā 


    yuktaṁ tad asmin viparīta-kāriṇi ||16|| \
 \
tajjā lajjāpy utthitā tasya so’pi 


    pratyuttasthāv abhyayuṅktāpi bhūyaḥ | \
kṛṣṇas tv enaṁ pātayan vāma-śṛṅge- \
ṇotkṛttenāmuṣya vaktraṁ cukuṭṭa ||17|| \


[14] śṛṅgotpāṭaṇaṁ ghaṭayaṁs tv idam ācaṣṭa—


     \
abhadrasyāpi bhavato bhadrākṛti-vidha-sariṇaḥ | \
viṣāṇa-muṇḍanād bhadrākṛtir eva praśasyate ||18||


     \
athārdra-vasanaṁ yathā parinipīḍayan jīvanaṁ 


    vikarṣati janas tathā tam akarod ariṣṭaṁ hariḥ | \
malāni ca yadākirac chamala-mūtra-raktādikāny


    asyau parama-śuddhatām api jagāma kaivalyataḥ ||19||


     \
layaṁ paramam āgatas tad api yat padaṁ nairṛtaṁ 


    yayāvayam iti smṛtaṁ munibhir etad uccai ruṣā | \
prasūnam atha yan mudā vavṛṣur āditeyās tad apy


    amitra-vilayād bhaved ucitam īdṛśāt kiṁ punaḥ ||20||

[15] atra ca śrī-gokula-prāṇābhiprāyam abhiprayadbhis tad eva cānuvadadbhir diviṣadbhir upahasitam—

_ \
vatsaṁ laghuṁ daityatayāvagacchan _

_jaghāna bāle’py aham ukṣa daitya | \
prauḍhaḥ kathaṁ tvām atibhīṣma-varṣma- \
praṣṭhaṁ na jānāni na ghātayānīti ||21||_

[16] atra gokula-janasya gokula-jīvanasya ca bhāvam āviśann eva śrī-śukadevas tad idaṁ vadati sma—


     \
evaṁ kukudminaṁ hatvā 


    stūyamānaṁ svajātibhiḥ | \
viveśa goṣṭhaṁ sabalo 


    gopīnāṁ nayanotsavaḥ || [bhā.pu. 10.36.15] iti |

_āyāte vrajam acyute ripu-jaya-svasti-praśastīḍite _

_sarve’py unmadatāṁ gatā bahu-vidhaṁ saṁvādam unnirmamuḥ | \
kiṁ tu drāk pitarāv amuṣya vadanaṁ tad vīkṣyamāṇāv amū _

_svair bāṣpāmbubhir āplutaṁ mamṛjatur vikruśya mūkāv iva ||22||_

 \
[17] atha samāpanam—


     \
ayaṁ sa stava-bhāk sūnus tava gopa-narādhipa | \
pūṣitās tridaśā yena mūṣitās tridaśārayaḥ ||23||

[18] atha rātri-kathāyām api snigdhakaṇṭha evābhidadhe—[19] evaṁ horikā-prānta-kānta-krīḍāntarānusāreṇābhira-vīra-sarasijākṣīṇām akṣīṇānaṅgānāṁ vṛtta-kṛṣṇa-saṅgānāṁ bahudhā nivṛttaṁ rātri-vṛttaṁ svayam eva sakhībhir anusandhīyatām | 

[20] vāsarāvasaraś cāyaṁ mad-ukti-nidigdha-dig-darśanataḥ parāmarśam ānīyatām | \
yathā cāha śrī-parāśaraḥ—


     \
sa tathā saha gopībhī rarāma madhusūdanaḥ | \
yathābda-koṭi-pratimaḥ kṣaṇas tena vinābhavat || [vi.pu. 5.13.57]

 \
yathā ca śrī-śukaḥ—


     \
gopyaḥ kṛṣṇe vanaṁ yāte tam anudruta-cetasaḥ | \
kṛṣṇa-līlāḥ pragāyantyo ninyur duḥkhena vāsarān || [bhā.pu. 10.35.1] iti |

[22] tathā hi—yadā khalv aharahaḥ kṣayam āsādya vādya-gīta-nṛtyaṁ vivṛtya sahacara-saṅginībhiḥ śṛṅgiṇībhiḥ saha sa harir vraja-jana-sneha-dhanaḥ sva-veśma praviśati tadā vigata-parimāṇā vimānānucāriṇaḥ sarva eva samam upary-upari-cariṇaḥ saha gaṇena kaṇehatya spaṣṭaṁ draṣṭum icchantas tad-abhāva-labdha-kadanāḥ sadanānta-paryantam āyānti | kṛta-veśma-praveśe tu tasmin vismaya-sthagitatayā sa-lālasatayā ca tatra tatra citrāyamāṇā rātriṁ gamayanti sma |

[23] śaraṇāntarāt punar yāvan niḥsarati sa eṣa śaraṇāgatāyāgatānusaraṇaḥ | tad evaṁ yadā niḥsarati niḥsṛtya ca gopa-gogaṇa-sañcaraṇāya veṇuṁ raṇayati | tadātanaṁ caritaṁ gocaratām aticarad api nija-bhāva-prabhāva-sampadā cakṣuṣīva racitaṁ vidhāya śrīmad-ābhīra-bhīrubhir abhigītam, yathā—


    avadhāraya sakhi tava sakhi-vṛttam | \
virahi-janānāṁ janayati hṛdayam vidayatayā bata kṛttam |


    [dhruvam idaṁ paraparatrāpi |]


    vāma-bhujākṛta-vāma-kapolakam ullala-cilli-bhāsam | \
sukumārāṅguli-vilasitam ujjvala-veṇu-mukhaṁ mṛdu-hāsam ||  \
rāga-kalā-kulitākhila-bhūcara-gāna-kalair anuviddham | \
vyomaga-yāna-janījana-mohanam anugamitākhila-siddham ||24||

 \
[24] tataś ca muhur api tāvan mātre tāsāṁ gāna-pātre sati vana-vrajayor madhyam adhyāsya harṣaṁ tarṣaṁ ca dhāsyan vaṁśaṁ śaṁsayati sma | [25] tatra ca tābhir gītaṁ, yathā— \



    citraṁ lakṣmī-rekhāsau hṛdi capalā na bhavati capalā | \
maṇim ambara-maṇim anu tārāvalir api sā rājāti taralā ||  \
yasya sa cāyaṁ veṇu-kalāmṛta-varṣī kalayati gavyām | \
sa-tṛṇaka-daśanām unnata-karṇāmatrām arthiṣu bhavyām ||25|| \


[25] tataścātuccha-piccha-guluccha-puṣpa-guccha-dhātu-cchavibhir malla-paricchadaṁ gacchati sma śrī-gopikānāṁ pracchanna-ramaṇaḥ |

[27] taṁ gatvā ca satvara-prathama-payaḥ-pāyanāya gaṅgā-yamunādi-nāmnā gāḥ su-vikasvara-sarasijaṁ saraḥ prati kramād veṇu-gānataḥ samākārayati tasmin vraja-ramānāthe buddha-nijākāraṇa iva ruddha-pravāha-prasaratayāsthiratām utkalikām apy anusarati | vidūra-cara-sarid-visare ca punar āsāṁ gītaṁ, yathā— \



    candraka-dhātu-dala-stavakādika-kṛta-mallottama-veśam | \
ākārayati sa gāḥ sarid-ālī labhate tatra viśeṣam ||  \
kamita-bhaṅga-bhujā kila tat-pada-raja āśuga-tati-nītam | \
laghu sukṛtāsmād dṛg iva spṛhayati vidatī svam anabhinītam ||26|| \


[28] atha tadā tadāhūti-kṛtām ānanda-vibhūtim ārabhya tac-caritam upalabhya kadācid vraja-dharitrīśitrī-sadasi gatabhiḥ kābhiścana tābhir utkaṇṭhayā suṣṭhu pratuṣṭuṣamāṇābhir api nija-bhāvaṁ pidhāya bhāvāntara-sādhāraṇyaṁ vidhāya tad idaṁ varṇanaṁ tan-nirvarṇanam ivāsīt | \


[29] tatra gānāntaraṁ, yathā— \



     \
ādi-puruṣa iva vaibhava-śālī | \
anucara-varṇita-vīrya-samunnatir ayam udayati vanamālī ||dhru|| \
 \
sa gavākāraṇa-muralī-kalam anu tanute yatra vanaṁ ca | \
tad-rūpāntaryāmi-sphuraṇaja-bhāvān kalayati pañca ||  \
puṣpa-hasita-madhu-baṣpa-navāṅkura-pulaka-tatīr anuyātam | \
ejan-namad api śākhā-tatibhir yat kila kalayati śātam ||27|| \


[30] tad evam aniṅgānām apīṅgānām iva śaśvad iṅga-vyaṅgaṁ vihitavān |

[31] atha samāsanne vinodenāhnāyavan madhyāhne kvacin mahā-sarasi sarasija-saurabha-sarasena ghana-rasena snāna-līlām abhiniviśya kevala-tilaka-vanamālā-valita-veśa-bhaṅgi-saṅgitā-pūrvakam apūrve tasminn ekānte kusumita-vanānte kānte mahā-śaila-prānte pallava-lasad-urutara-taru-tala-vilasita-śilāyām upaviśya virājannusrāvāra-cāraṁ prati bhūri-dūrī-bhāvam iteṣu mitreṣu nija-saurabha-rabhasa-samudita-madhura-madhu-kara-nikara-gāna-kṛtāvadhānas tad-dhūṅkāra-kāraṇa-svara-sāram anu kutuka-kṛtānusandhānas tad-anusāri-veṇu-cāri-raṇitena suracita-sārasādi-rasādhānaḥ so’yaṁ ramate sma |

[32] tac ca, yathā— \


_ramya-tilaka-nava-tulasī-dala-bhava-vana-mālātivikāsī | \
nija-saurabha-vaśa-madhupa-gītam anugāyati veṇu-vilāsī ||  \
atha sārasa-yuta-haṁsāyuta-tatir alam anugamya parītā | \
parito nyaviśata tām āviśatī rutim iha yā hari-gītā ||28|| \
_

[33] tataś ca tatas tataḥ samāgate sāgraje samagre sakhi-varge tadānīntana-barhi-prabarha-barhādi-nānā-vanya-nepathya-prathyamāna-śobha-lobhanīya-rūpa-varīyastayā praśasta-srajīyastayā ca vistṛta-śātasya tasya gocāraṇa-caritaṁ pracāraṇīyam | 

[34] tathā hi—kvacid api kṣiti-bhṛti vṛkṣa-śūnya-kṣiti-gata-puṇya-tṛṇaṁ dhenuṣu carantīṣu vahnīyamāna-mādhyāhnika-lalāṭaṁ-tapa-tapana-tāpāpanodāya veṇuṁ vāditavān | yatra balāhakās tat-pratimalla-nibha-mallāra-rāga-balād āhṛtās teṣāṁ śītalatā-valanāya babhūvuḥ |

[35] yac ca vādyam udbhavat-puru-guru-garima-giri-droṇīḥ pratidhavan yat tat paramparayā ca sarvam api tatha raṇayat-trilokī-lokam api tat-kautukālokanāyākarṣati sma |

[36] tatha ca sati tat tad anubhūya bhūyaś ca tābhir idaṁ tasyām eva sabhāyāṁ varṇitam—

_ \
dhṛta-vana-mālya-vataṁsa-lasad-vana-veśa-tatir bala-saṅgī | \
giri-taṭam anu gocāraṇa-kāraṇa-veṇu-vinodana-raṅgī ||  \
viśvaṁ bhramayati karṣati varṣati mudam api ghana-gaṇa-hārī | \
sāndra-cchāyām anu śītala-tanur anu sakhi-sukha-saṁcārī ||  \
kusumaṁ varṣan nija-ruci-vitaraṇa-sauhṛdam enam upāste | \
ambu-dharaḥ sphuṭam upagantā na ca kiṁ tu chatram ivāste ||29|| \
_

[37] tataś ca tatrātighane ghana-cchāye vihāraṁ vicchāyati sma | 

[38] tad etac ca vrajarāja-jāyā-samājam anu sādhāraṇa-sampradhāraṇatayā tābhir varṇitam, yathā—


     \
sva-sutaṁ kalayata keli-kalā-budham ātmopakrama-veṇum | \
vidhi-śiva-mohana-vividha-sva-ramaya-rāga-nivartita-dhenum ||30|| iti |

 \
[39] tad-anantaraṁ ca prāyaśaḥ kāścid vraja-devīr vrajād ahni cāpahnuty vyājaṁ vyajya vā tad-āgamana-vartmani tad-anuvartanāya vartamānās taṁ paśyantīḥ punar apaśyantīr iva dūrāt pariharantīr itthaṁ kāścid dūtikāḥ parihasanti—


     \
madāndhe rājate piñchī na sapiñchī puras tava | \
veṇu-dhvānī jagat-prāṇaḥ sa jagat-prāṇa eṣa neti ||31|| \


[40] śrī-kṛṣṇaṁ ca chalena vijñāpayanti, yathā—

_ \
jyotsnāṁ tanoti lalitāṁ dadhate vicitrāṁ _

_śākhāṁ dadhāti nikhilaṁ jayatīti-bhāṅgyā | \
candrāvalīṁ ca lalitāṁ ca viśākhikāṁ ca _

_rādhāṁ ca tāḥ sakhi-sadasy api sūcayanti ||32|| \
_

[41] tatra kāścid deva-pūjā-vvyājena duṣprāpa-puṣpādikam avacinvānā bahala-kalaha-mūlatāṁ prayānti |

[42] kāścit tu navya-bhavya-gavyādikaṁ tad-artham evānayanti tathāpi nātmanā tasminn arpayanti | tata eva kṛtrima-dāna-catvara-deśam apadeśam avarudhya vartma vinirudhya pṛcchantaṁ taṁ prati kraya-vikrayika-rītyānyathā khyāpayanti | divyād api divyam etad vijñāya yajña-patnīr anu kṛta-yatnāsu krayikatām āśrayamāṇāsu yajña-bhuk-pati-vratāsu satyākṛti-kṛtinīvāka-parīpākam ākalayya kṛtsnaṁ vasnaṁ ca saṁkalayya vikretavyam iti |

[43] tatra puṣpāvacaye praṇayinā saha vākovākyam, yathā—


     \
kā yūyaṁ vana-devatāḥ kurutha kiṁ puṣpāṇi saṁcinmahe 


    kiṁ nirmāsyatha devatārcanam ato yūyaṁ kathaṁ devatāḥ | \
tac ca krīḍanam eva naḥ sphuṭam abhūd asmābhir īdṛg-vidhair


    aikātmyaṁ va iti prasahya viharan hārī hariḥ pātu vaḥ ||33|| \


[44] kadācic ca—


     \
kā yūyaṁ vana-devatāḥ kurutha kiṁ puṣpāṇi gṛhṇīmahe 


    rājyaṁ nas tridaśair vihāpitam idaṁ devyo vanasyātra kāḥ | \
asmaj-jātibhir arpitaṁ yadi tadāpy asmākam uccaiḥ sthitiḥ 


    syād evaṁ sa-vivādam aṅgaja-raṇaḥ kṛṣṇasya tābhir babhau ||34||

 \
[45] kadācic ca kasyāścid dūtyā saha kṛṣṇasya vākovākyam—


    iyaṁ kā strī strītvaṁ bhavati katham īṣat-padam idaṁ 


    kim asthāne siddhaṁ tava vacanam asthānakam idam | \
na kākor udbhūtaṁ bhavati tad aho kākūr iha kā 


    tad evaṁ dūtī-vāg jayati hariṇākṣyā harim anu ||35||

 \
[46] atha gavya-vikraya-vyājataḥ krīḍā-vivādo, yatha—


     \
kā yūyaṁ kila gavya-vikrayikikā lakṣmīm atītya sthitiṁ 


    prāptānāṁ na tad asti sambhava-padaṁ yuṣmākam āsāṁ kvacit | \
mūlyaṁ tām atipatya tasya viditaṁ tasmān na tad-dūṣaṇaṁ 


    dānaṁ tarhi mamāpi tadvadam idaṁ dattātha ghaṭṭeśituḥ ||36||

 \
[47] atha sakhīn prati śrī-kṛṣṇasyādeśaḥ—


     \
gṛhṇīdhvaṁ pūrvam āsāṁ phalam atula-balād ghaṭṭa-caryā-vighaṭṭaṁ 


    kartrīṇāṁ tasya cāste vitanuta parito rodanaṁ bodhanaṁ ca | \
budhyeran yady amūr na sphuṭataram aṭavīkārayā dhārayiṣyāmy


    etāḥ kiṁ vā hariṣye svayam atha pihitāḥ samyag anviṣya nīvīḥ ||37|| \


[48] tad evam uditvā muditvā ca tat tad ācaritavati tasmin kathaṁcid gṛham āgatya gaty-antareṇa sakhīṣu tat-prakhyāpayantībhir idam api gītam—

_ \
taṁ śṛṇu sad-vidha-mohana-karaṇam | \
dhvaja-vajrāṅkuśa-lapa-dārpaṇa-bhūruha-punar-aṅkuraṇam ||dhruvam|| \
gajagati viharati gāyati nṛtyati vādayate ca sa vaṁśam | \
asmat-paddhatim āvṛṇute’pi ca nāthati ghaṭṭagam aṁśam ||38|| \
_

[49] tad evaṁ naukayā ramaṇam apy avagamanīyam |

[50] yadā hi kvacid amūś camūru-dṛśas tadīya-saundarya-sārāvalokana-kutuki-dṛśaḥ samūha-vyūham ācarya vihāra-caryayā tam upasadya ca parihāsataḥ parataś caraṇa-caryām ācaranti | tadā caturānana-vimohanaḥ sa ca khalu sahacara-sahasra-visrambha-mahakaraḥ sahacaratayā sarvataḥ parvata-nirjharānekī-bhāvenāvarjya sphuṭam arjyamāna-sukhatayā madhye tāsāṁ vāmatā-yujāṁ mohanāya kūla-mud-rujāṁ durdhyāna-kāraṇāṁ durnivāraṇāṁ sarid-varāṁ pravartayati | pravartya ca puruṣa-dvayadvayasīyam iti vyavasīya-mānatayā tasyāṁ nāvyatayā bhāvyāyāṁ bahula-palāśa-dala-mayīṁ mahā-taraṇiṁ saraṇim anu sakhibhir akhila-maṇiḥ praṇīya karṇa-dhārāyamāṇas tābhir ātara-vitara-vistārādi-kātarābhiḥ praṇaya-maya-nayatayā praṇīta-kalahaṁ bahula-vilāsaṁ niculitālaṅkāra-kalanāya kalayati | \


[50] tad api gītaṁ, yathā—


     \
saritaṁ nāvaṁ racayati ca drutamasmākaṁ pathi tasyām | \
ārohayate pārayituṁ naḥ spṛśati miṣādapi yasyām ||39||

 \
[50] tābhir evātra ślokitaṁ, yathā—


    ārohāya vidhāya saṁstaramilatparyakstavaṁ tadvacaḥ- \
sāhāyyaṁ viracayya naḥ sakhi nadīmadhyaṁ yadā jagmivān | \
vṛṇvan durvitaraṁ tadātarapaṇaṁ viṣkabhya naukāṁ na kāṁ cakre vakrakalākalāpakalanāṁ cakrāṅkapāṇiḥ sa tu ||40|| \


[53] tad evaṁ sākṣāt-kṛta-manoratha-tatiḥ samabhīpsita-gṛha-gatiḥ sakhibhiś carita-jalpaḥ punaḥ snānādi-racitākalpas tatraiva ca kutracana taṭinī-taṭe kadāpi yamunā-nikaṭe payaḥ-pāyanāya saṁkaṭitāṁ go-ghaṭāṁ ghaṭayan kramaśaś ca gaṇanayā gaṇaśaḥ prakaṭayaṁs tan-manana-caritārthatayā jagau |

[54] tac ca tābhir anupaṭhitaṁ, yathā— \



    maṇi-mālā-kṛta-go-gaṇa-gaṇanā-pūraṇam anu sānandam | \
praṇayitarāṁsaga-bhujam udgāna-hṛta-hariṇīkam amandam ||  \
kṛṣṇaṁ kalayata mohana-mantragam eṇīm eṇī-nayanām | \
na yadi tadā katham ubhaya-vyaktiṁ vīkṣe tad apṛthag-ayanām ||41|| iti | \


[55] tataś cetas tataḥ sakhibhir akhilaiḥ praṇītānītāmanda-makaranda-sundara-kunda-dāmabhir mukundaḥ kṛtālaṅkṛtir yathā nijahāra | śreṇīkṛta-go-samāhṛtir yathā cāsasāra | tathā varṇitam | kintu tad-vilambataḥ kātarya-paryākulāyāḥ śrī-vrajeśvaryāḥ sabhāgatatayā svabhāva-gopanayā | tathā hi—


     \
āgatam iva harim aciram | \
kalayata suhṛdāṁ dayayā yad asau nagam api dadhre suciram ||dhruvam|| \
kunda-srag-avita-kautuka-veśaṁ go-gopair viharantam | \
mṛdu-mṛdu-marud-anuvījitam anu lavam akhila-manāṁsi harantam ||  \
sura-vandibhir abhivanditam avahita-tat-kṛta-nartana-vādyam | \
muni-samudaya-nuti-guṇitaṁ guṇitā-nipuṇaṁ jagad abhivādyam ||  \
atha go-dhana-gaṇam anu samam anugais tad-varṇita-garimāṇam | \
śrama-kāntibhir api sukha-kāriṇam ita-veṇu-kalā-varimāṇam ||  \
khura-reṇu-pluta-mālya-mano-haram īṣad-ghūrṇita-nayanam | \
etaṁ paśyata nija-jana-mānadam īpsita-gavyānayanam ||  \
kuṇḍala-lakṣmī-bhṛta-pāṇḍu-dyuti-gaṇḍaṁ gaja-pati-khelam | \
kṣaṇadā-pativat pramuditam uditaṁ prāgadhi-sandhyā-velam ||42|| iti |

 \
[56] atha vaiṣṇavaṁ vārāham api purāṇam anusṛtya gaty-antaraṁ pratyāyayiṣyāmaḥ |

[57] evaṁ samayana-samayānavalokataḥ samayākaraṇāya tad-varṇanāvagāha-rocanāsu karṇajāha-vilocanāsu cetasi racita-tadīya-śocanaḥ śrī-kamala-locanaḥ samāgamya yathā-yatham avitatha-ramya-sukha-dhārayā sarvaṁ sukhākurvann api tāsāṁ viraha-dahana-jvālā-viśeṣāvaśeṣa-santapta-bhaṅgurāpāṅga-pātra-sapatra-kṛtas tad apasāraṇāya muralī-kalī-kalayā go-dhanālaya-govardhanācalayor antarāle tā evānanya-gatitayā saṁkalayya nirvṛtiṁ parikalayya ca vasanta-santata-rāsāya yukti-mukti-viṣayāṁ saṁvalayya tāsām āśāsānānām āśāṁ dadamānaḥ sva-vrajataḥ pragarjad-ariṣṭa-kṛtāriṣṭa-kaṣṭataḥ prakaṭam ākruṣṭaṁ śrutavān | śruta-mātre ca tatra nija-nija-vartmanā tābhiḥ saha sahasā vrajam āvavrāja | tad-anantaraṁ tu vṛttaṁ pūrvam eva vṛttam asti | tatremāṁ gāthāṁ prathayanti—


     \
gatasya rāsa-vikrīḍām āgatasya vṛṣāsuram | \
devair na dṛṣṭaḥ kṛṣṇasya sambhramaḥ kim uta śramaḥ ||43||

 \
[58] yadā khalu riṣṭaḥ so’yam ariṣṭas tadāpi tad-ariṇā hariṇā nijāviṣṭatā nāpakṛṣtā | \
vīryasya bahu-vikīryamāṇatām avāptāsya paryāpta-viṣayatāṁ so’yam anāsīdan diti-sūnur āsīditi | \


[59] anapakṛṣṭāyāṁ ca tasyāṁ saraṅga-bhūtāgas tat-saṅgamataḥ sāgaska iva pārṣṇi-prahārāl lambhita-vidaratayā vibhāgam āgamitaḥ | ya eva vibhāgas tīrthatāṁ samarthayan nikhila-puruṣārthaṁ pratyavyarthatām āsasāda |

[60] yatra ca śrī-harir iyaṁ svayam akhilaiḥ sakhibhir majjan sajjanānām ācāraṁ pracārayāmāsa | pātālān mahā-tīrtham idaṁ samutthitam itītthaṁ vyajya nimajjya samunmajjya bahu visarjya ca sarva-vraja-janatayā janita-śarmā gīti-ripu-vijaya-karmā vrajam evāvavrāja |

 \
[61] āvrajya ca śrī-vraja-rājādīn praṇaya-vinayābhyāṁ susabhājya viśramaṇa-vyājataḥ śayyā-gṛham āsajya saṅketita-veṇu-saṁkvaṇitena paramānurāga-sāgaraḥ sarvataḥ śreyasīr amūḥ preyasīḥ pūrva-kṛta-vraja-vraja-bāhya-vibhāga-mayyāṁ mahyāṁ saṁkalayya kenāpy avayajyatayā punar api rāsāyāsāditavān | tatra ca—


     \
rādhayāsvāditā yāsīn mādhurī mādhavādhare | \
saivānubhūtā muralī-kalī-khuralikām anu ||44|| \


tatraiva ca—


    abhisāre cala-celā vraja-tanvīnāṁ tatī ruruce | \
api kiṁ vijaya-patākā dadhire’naṅgasya saṅgatiḥ ||45||

[62] yatra ca pathi prathama-labdha-nirgamayā parama-ramayā nikhila-kalitārādhayā rādhayā samam ekāntataḥ kāntasya narma mahadeva śarma pupoṣa |

[63] yadā hi cintā-santāpa-tānta-svāntā sā kāntā tādṛśa-vipattim uttīrṇaṁ taṁ kāntaṁ rahaḥ saṁhitavatī tadā lajjā-maryādām apy asajjantī pariṣvajya vyajyamāna-stambha-mukha-sāttvika-sambhavā ciraṁ vicāra-rahitatām ācarati sma |

[64] sa ca tathaiva tām anucarati sma |

 \
[65] tataś ca sakhībhiḥ kathaṁcana sāntvitayoḥ kāntayoḥ kāntas tu sva-nirmitaṁ tat-kuṇḍaṁ tāsāṁ dṛṣṭi-kirmīritaṁ nirmimāṇaḥ sanarma kāntāṁ vyājahāra | 

 \
[66] paśya paśya mama kamalākaro’yaṁ sāgara iva girirājam āsajya kamalodbhavaṁ bhāvayitā | sudhākara ivaika-deśa-sthityāpi nija-rucibhiḥ kumuda-vanaṁ vikāsayitā | \
dambholi-pāṇir iva sa-dambholitayā vilāsī | ambhoja-janir iva bhuvana-visarjanena prabhāsī | tripura-jiṣṇur iva saha-sāgara-māna-śamanaḥ | śrīmān viṣṇur iva paramahaṁsa-cakrāśrayatā-kamanaḥ | śrī-rāma iva rohiṇī-sukha-saṁcārī | kiṁ bahunā, śrī-rāmānuja iva ca śiṣṭa-kaṣṭa-prada-pāpāriṣṭa-hārī | tad etan mayā khalu kṛta-sukṛta-prasaraṁ sara idam aciraṁ viracayya caritārthatā labdhā | bhavatyā tu nedṛśa-naipuṇyaṁ puṇyaṁ kṛtam iti guṇy-anuguṇatā katham āpsyate ?

 \
[67] atha tasyāḥ savayasas tv idaṁ parihasanti sma—[68] na vayaṁ vṛṣaghnatā-nighnatayā vighnam āptāḥ | yena prāyaścittata iva lokasya prāyaścittam ārādhayāmaḥ | \


[69] kṛṣṇaḥ sahāsam āha sma—na khalv asau vṛṣaḥ | kiṁ tu vṛṣa-virodhī vṛṣatā-miṣavān asuraḥ | tasmāt tat-pakṣapātitayā bhavatīnām eva vṛṣaghnatā paryavasyatīti bhavatīnām eva niṣkṛtiḥ kṛtir viṣayatām arhati | 

[70] tatra ca prajākṛtaṁ rājanīti rājanīti-nyāyena bhavadīya-rājāyamānāyām asyām eva sā jāyamānā syād ity asāv eva tatra pradhānatayāvadhīyate | 

 \
[71] sakhya ūcuḥ—bhavatu, tathāpi yathā-katham api bhavat-prasaṅgata eva saṅgataḥ khalv ayaṁ doṣa iti tan-moṣa-kṛte bhavat-kṛtam evānukartavyam | 

[72] yā khalu bhavan-maṅgalataḥ sarasī-bhūtāyāḥ savayasaḥ sarasī bhavitā sā punar amara-taraṅginīva kṛṣṇāṅga-rāga-vilāsinī | amṛta-nidhi-priyāvalir iva bahula-tārāṅgatā-bhāsinī | sūtrāma-gṛha-netrīvopendra-deva-ratāmodātirekiṇī | sāvitrī-mukha-vicitra-śrutir iva nālīkinī | umā-mūrtir iva giri-rājād udbhava-dhātrī | māmūrtir iva hari-hṛdi vilāsa-pātrī | rāma-śaktir iva gāmbhīryataḥ pralambamāna-mada-majjanī | kiṁ bahunā, rādheva rādhāntika-pūrṇa-vidhor vaśatā-sajjanīti |

[73] atha sa-tṛṣṇaḥ śrī-kṛṣṇas tu rādhā-cibukaṁ kareṇādareṇa darāpy unnamya smita-ramyam idam āha sma—


     \
tad-vaktraṁ yadi ko vidhuḥ smita-kalā sā cet prabhā niṣprabhās


    te dambhā yadi bhāni dhig yadi ca te netre cakorair alam | \
itthaṁ sarvajanād asau saha-gaṇaṁ svaṁ praty avajñā-vacas


    tvat-prāśastya-mayaṁ niśamya hṛdaye rādhe muhur mlāyati ||46|| \


[74] atha purataś calitvā kramataḥ sarva-pathīnābhiḥ sarvādhvanīnābhiḥ sarvāṅgīna-kamprābhiḥ sarvābhir militvā vidhu-vidhūta-tamasi yaminyāṁ sa-parvataḥ parvata-rājam anu ṛtu-rāja-virājamāna-kānana-gataṁ sarvato’py adhika-vilāsa-vitataṁ rāsam ullāsayāmāsa |

[75] tatra devīnāṁ vāṇī—


     \
iyaṁ vidyud idaṁ śakra-dhanuḥ so’yaṁ navāmbudaḥ | \
śaśvad-ghana-rasaṁ vaṣan-namūḥ karṣati cātakīḥ ||47|| \


[76] tatra vayaḥ-saubhāgyaṁ, yathā—


     \
kāntiḥ kānti-samūha-jāta-ghana-jillāvaṇyam īdṛg-ghana- \
prodyan-mauktika-jetṛ-rūpa-varimā viśvādi-kṛn-mohanaḥ | \
evaṁ ced ajitasya sārvadikatā kaiśorake vā tadā 


    pūrṇe kaḥ kavitām iyān nava-navās tatrāpi yatra śriyaḥ ||48||

 \
[77] yathā ca pura-strī-janoditam anumoditaṁ śrī-bādarāyaṇinā—


     \
gopyas tapaḥ kim acaran yad amuṣya rūpaṁ 


    lāvaṇya-sāram asamordhvam ananya-siddham |


    dṛgbhiḥ pibanty anusavābhinavaṁ durāpam


    ekānta-dhāma yaśasaḥ śriya aiśvarasya || [bhā.pu. 10.44.14] iti |


    kāntīnāṁ mathanād bhavantu jaladāḥ kecit kadācit kvacit 


    te’py uccair vilasanti tarhi taḍitaḥ kriḍanti cet tādṛśāḥ | \
itthaṁ kṛṣṇa-ghane taḍit-tulanayā tā varṇayan śrī-śukas


    tāsām avyabhicāri-śobhayitṛtāṁ vyānañja paśya sphuṭam ||49||

 \
[78] tathā ca tena tad-varṇanam—


     \
pāda-nyāsair bhuja-vidhutibhiḥ sasmitair bhrū-vilāsair


    bhajyan madhyaiś cala-kuca-paṭaiḥ kuṇḍalair gaṇḍalolaiḥ | \
svidyan-mukhyaḥ kavara-rasanā-granthayaḥ kṛṣṇa-vadhvo 


    gāyantyas taṁ taḍita iva tā megha-cakre virejuḥ ||  \
[bhā.pu. 10.33.7] iti |

 \
[79] tatra ca samprati, yathā— \



    pratikṣaṇam amī guṇā hari-ramāsu vṛddhiṁ gatā 


    dinaṁ dinam iti bruve kim iha sarvadaivaṁ sthite | \
nave vayasi kiṁtarām iha ca tatra vā kiṁtamām


    ariṣṭa-śamanānta-niśy ajani yatra sā carcarī ||51||

 \
[80] rāsotsavo’yam api, yathā— \


yadā pūrvaṁ vṛttaḥ śaradam anu rāsaḥ kila tadā 


    babhūvādyārambhad divijam api vādyādi-sacivam | \
yadānye tat-paścād vyaraciṣata te tarhy akhilajin- \
mahā-saṅgītārhaṁ vyaraci hari-rādhādibhir adaḥ ||51||


    upary-uḍa-gaṇaḥ kṣitau surabhi-citra-puṣpāvalis \
tathā tad anu candrikā vividha-ratna-lakṣmīr iha | \
sa tatra śaśa-lāñchanī vimala-vaktra-saṅghā itas \
tad evam ubhayoḥ sthitir gagana-rāsa-raṅga-śriyoḥ ||52|| \
 \
divyāḥ kānana-vīthayaḥ kṣiti-dhanaṁ govardhana-kṣauṇi-bhṛn \
nānā-ratna-vilāsi-rāsa-valayaṁ śubhrāṁśu-śubhrā niśā | \
lakṣmī-vandita-lakṣma-yoṣid-upamā-cārūpamā-puṁ-lasal- \
lāsyaṁ rādhikayādhikaṁ nikhilakaṁ tat kena kiṁ varṇyatām ||53|| \


yataḥ—


    jyotsnī sa didyute seva sa raṅgaḥ sva-tulādhṛtaḥ | \
sudṛśo’mūr amūdṛśyaḥ kṛṣṇaḥ svopama eva saḥ ||54||


    saundaryam iva sād-guṇyaṁ sarvordhvaṁ yatra dīvyati | \
sādguṇyam iva saundaryaṁ rādhikā sākhilādhikā ||55||

 \
[81] sa eṣa eva mahā-rāsa-rasaḥ kiṁcid āgama-kṛtā cāvagamitaḥ |


     \
vasanta-kusumāmoda-surabhī-kṛta-diṅ-mukhe | \
govardhana-girau ramye sthitaṁ rāsa-rasotsukam ||56|| iti |

 \
[82] atha tad-vasanta-rāsa-vilāsa-rajanyāḥ prātar eva sakhībhir agaṇyābhiḥ kṛtārādhayā tadīya-sāhāyaka-saṁbādhayā śrī-rādhayā sva-kara-kamala-kalite lalite sarva-sukhaṁ valayitum ullale tasmin pallale tayoḥ kāntayor alam eva sukha-parimalaḥ samullalāsa | tathā hi—


     \
kadācit kuṇḍasyāmbhasi viharate karhy api bahiḥ 


    kadāpy antaḥ-kuñje kvacana-samaye rāsa-valaye | \
samaṁ rādhā-devyā harir akhila-sakhyāli-sukhadaḥ 


    purā tat tan nityaṁ smarayati mano naḥ svam abhitaḥ ||57||

 \
[83] kiṁ bahunā ? tatreyam api purāṇānāṁ gāthā—


     \
yathā rādhā priyā viṣṇos tasyāḥ kuṇḍaṁ priyaṁ tathā |


    sarva-gopīṣu saivaikā viṣṇor atyanta-vallabhā || iti |

[84] punaḥ smṛtim abhinīya samāpanaṁ padyaṁ nijagāda—


    anyo’nyaṁ milana-spṛhā-milanam apy asyāhatir dānavād \
yasmāt tad-dhitarātta-narma-milanaṁ kuṇḍa-dvayasya kriyā | \
sarvāsām adhi madhyam ujjvalatayā rāsāntarāla-sthitiḥ 


    śrī-rādhā-jitayor mano mama manāg adyāpi naivojjhati ||58|| \


[85] iti vaivaśya-pāravaśyam āsīdan sīdann iva mūrccham ṛcchan snigdhakaṇṭhaḥ sarvān eva ca tat-tad-bhava-bhavanān bhāvayāmāsa | 

[86] tac ca yuktaṁ, yathā— \


_atipūrvaṁ yad apūrvaṁ nija-matir _

_durlabham atīva hṛdyaṁ ca | \
vṛttaṁ tat pratinavatāṁ prayāti _

_bhūyo’nubhūyamānaṁ ca ||59|| \
_

[87] tad etad varṇayitvā snigdhakaṇṭhaḥ samāpanam āha sma—

_ \
rādhe tvad-vallabhaḥ satyaṁ sarvair api sudurlabhaḥ | \
sulabho’py adhunā yo’yaṁ bhavatyā manyate’nyathā ||60|| \
_

[88] atha kathaṁcid api jāta-sāntvane tan-manasāṁ tv aneka-vikāre pāre manoratha-patham akhila-śobhā-śubha-pathya-nepathya-sāratanya-māna-dānatas tau sūta-kumārāv ārādhayāmāsur āśu rādhā-ramaṇa-prabhṛtayaḥ kṛta-sādhāraṇātikrama-prakṛtayaḥ sadaḥ-sadaḥ-sadayatayā śubhāśīrbhir abhyudayam āsādayāmāsuś ca | \
tataś ca pūrva-pūrvavad eva sarve svadhāma samāsannāḥ svapnataś ca tat-tad-anubhavantaś carita-jāgarā iva vāsarādim āsāditavantaḥ |

iti śrī-śrī-gopāla-campūm anu 

nānā-rāga-vicitra-caritra-citram

ekaviṁśaṁ pūraṇam 

||31||  



(32)



        29. 
atha dvātriṁśaṁ pūraṇam 


36. 
 \
keśi-dhvaṁsana-śaṁsanaṁ 
 \
[1] atha punaḥ prātaḥ-kathāṁ yathāvat prathayiṣyāmaḥ, yathā—

[2] madhukaṇṭhaḥ prathamataḥ kaṇṭha-ravam akṛtvā manasi nirṇiktam idaṁ viviktavān—

[3] etad-anantaraṁ yadyapi ye khalv asmāsu bālyād eva stuhi-kṛṣṇatāṁ gatās teṣāṁ bhagaval-līlā-sukha-varṣi-devarṣi-vara-caraṇānāṁ kaṁsaṁ prati śaṁsanaṁ śaṁsanīyatām āsannam | 

[4] tathāpi bhagaval-līlādhikṛtim anuvartamānānāṁ sarvadopākurvāṇānāṁ na tūdākurvāṇānāṁ teṣāṁ tatraucitīm apy anaucitīṁ citī-kurvanty avipaścita iti tathaivaiṣāṁ parama-vipaścitām api vraja-vāsināṁ viniścita-nija-prema-jātīya-lasad-advitīya-sukha-prakarṣāṇāṁ nātiharṣāya syād iti cānirṇeya-vaktra-nāmnā tad-āmnātavyam iti |  \
 \
[5] atha sāpalāpaṁ spaṣṭam abhyācaṣṭa—

 \
[6] śrī-hariṇāriṣṭe vidviṣṭe kliṣṭena ca kaṁsena varṣaṁ yāvan na kaścit prasthāpitaḥ |  \
keśī ca gacchan punaḥ sva-veśma praveśitaḥ | vṛthā vairaṁ mā kṛthā iti |  \
 \
[7] atha mukhya-māgha-kṛṣṇaikādaśyāṁ kaścid diviṣṭhaḥ sārvadika-jñāna-mahiṣṭhas taṁ prati pratikūla eva sann anukūla iva śrī-vasudevasya rahasyaṁ vṛttam anuvṛttaṁ cakāra yena khalu rāma-kṛṣṇāv api vasudeva-sutatayodāya-sātām |  \
 \
[8] tataś ca tat-kṛta-pratirodhād dhantum aśakyatayā vasudeva-devakyau punar maṅkṣu loha-śṛṅkhalayā kārāgāre kruddhena satā satāṁ viruddhena tena niruddhe |  \


[9] nirudhya cārva-matinārva-dānavaḥ samāhūya bhūyaś ca niyuktaḥ | niyukta-mātraś cāyaṁ vrajāya kṛta-yātraḥ prātar eva tatrāyātaḥ | vrajaś cāriṣṭa-vadhād adhastān nandiśvara-girim ārabhya para-parastāt kṛta-vāsa iti dūrata eva taṁ labdhavān |  \
 \
[10] yatra ca sa prakharatara-khara-khura-ghṛṣṭi-cchinna-kṣoṇi-pṛṣṭhatayā goṣṭham āgacchan saṭāghaṭāmudasya nabhasy abhibhramayan bhreṣa-vaśād adabhra-bhayādabhra-pracchannatayā tat-tad-vṛtta-māṣa-cchatāṁ vimāna-paricchadānāṁ vimānān ucchādayāmāsa pūrva-pūrvamānān iva | yata eva nirjarāś ca te sphūrjad-ūrjasvalatā-varjanataḥ sa-jarā iva jātāḥ |  \
 \
[11] tataś ca jaṅghālagatilaṅghitāṅghripaḥ sa punarakharvagarvataḥ sarvameva dhunvannarvadānavaḥ siṁhasaṁhatiriva ghargharitanirghoṣamātatāna |  \


[12] ātate ca nirghoṣe samyag-argalita-mahārgalāvarga-durghaṭṭa-vikaṭa-kaṇṭaka-kavāṭa-durghaṭa-nirgama-maty-udagra-durgāyamāṇa-gariṣṭha-goṣṭha-viśaṅkaṭa-kuṭha-śākhāvṛti-saṅghaṁ saṅghaśaḥ samullaṅghitavatyaḥ sāsnāvatyaḥ pluta-gatyā sodbhramaṁ sapady aṭavīṁ praty eva ca drutaṁ paridrutavatyaḥ |  \
 \
[13] tad agaṇayann eva goṣṭhasyopaśalyaṁ praviṣṭaḥ paritaś ca ghoṭamānaḥ sa deva-dviḍ-ghoṭakas tu tamariṣṭa-moṭakam eva dhorita-rīti-gaty-anviṣṭavān |  \
 \
[14] atha gavāṁ dravācchokāviṣṭāḥ praṣṭhagoṣṭhapativiśiṣṭāḥ sarva eva gomino lokā nijānyokāṁsi jhagiti samujjhantastadabhimukhameva paramunmukhatayā cakrumuḥ | 

[15] yān samagrān apy atikramya samyag-rabhasam agrata eva gacchaṁs chātāsacchāta-karmā rāmāvara-janmā rāmam apy atikramyābhyamitrīyatayā citrīyate sma |  \
 \
[16] tataḥ samagra-vyagratāṁ gatā vraja-janāgraṇyas tam abhikramamāṇaṁ pratyācakṣāṇās tad etad ācakṣata |  \


_ayaṁ vājī vajrat-tanuruha-tatir vajri-vijayī _

_nija-dhvāna-sphūrjād-vijita-divija-projjhita-pathaḥ |  \
bhavāṁś chāyā-prāya-prabhava-nava-tāpiñcha-tulitas_

_tatas tvaṁ mā yāsīḥ sapadi puratas tasya purataḥ ||1|| \
_

[17] tad evam atyāhite pratyāsanne mātara-putrayor apīdaṁ vivadanam āsīt—

_ \
putra kva gacchasi hayaṁ kalayāmi mātaḥ _

_proddāma-durvyavasitaḥ khalu hanta so’yam |  \
kiṁ naḥ kariṣyati sa vā vigata-svasādī _

_tvaṁ yāhi geham aham asmi vicetanaḥ kim ||2||_

 \
[18] tataś ca kṣobhāt prodbhāvita-dhārṣṭyā goṣṭhādhīśam api sedaṁ nirdiṣṭavatī—

_ \
mayā bālyān naiva tvayi gṛha-patāv uddhura-vacaḥ _

_prayuktaṁ kiṁ tv adya prakaṭayitum iṣṭaṁ niśāmaya |  \
kathaṁ na tvaṁ sarvaiḥ saha sapadi gṛhṇāsi pṛthukaṁ _

_kathaṁ vā nānye’pi pratihayam ayanti vraja-pate ||3|| \
_

[19] anādita eva ditīkṛta-diti-tanujaḥ śrī-rāmānunajas tu tad evaṁ varṇyamānam avakarṇya vihasya mātaraṁ viśvāsya viśva-viśvāsāspada-sukhadas taṁ sāsūkṣaṇaṁ kṣaṇaṁ nirīkṣya svam upahvaram ānetum āhvayata |  \
 \
[20] sa ca pūtanāriṇāhūtas tat-tejasāpy antaḥ paribhūtaḥ śūraṁ-manyatayā tasminn adhūtaḥ prathamatas tāvan nija-parākrama-kramaṇāya kramaśaḥ pratyag-gaty-anukrama-mantharatayā vikramamāṇas taṁ prati samprati yamunāṁ yāvad avakāśa-kṣoṇīṁ viśrāṇitavān | dūratas tu nijābhidravasya tejasvitā bhaved iti kṣoṇīṁ viśrāṇya ca kṛṣṇaṁ nidhāryatayā nirdhārya devāry-arvā garvād dharyakṣa-lakṣasyeva garjitam arjann ari-pakṣaṁ tarjati sma |  \
 \
[21] tataś ca sarvaṁ yugapad aririṣatīva cikariṣatīva jigariṣatīva ca tasmiṁs tad-asahamānaḥ sahasā siṁha-nādaṁ bṛṁhayan siṁha-saṁhananaḥ sa ca kṛṣṇas taṁ dhṛṣṇajam abhisāgraham abhigraham eva jagrāha | samagra eva vrajaś ca vyagratayā tad-anugatim iti sthite sa tu tat paśyann utteritākhyayā gatyā tam eva roṣāda-mandam abhyavacaskanda, yatra—

_ \
vyoma so’yam atiyan nirāplavat _

_tat pibanniva mukhaṁ vyadīdarat |  \
evam aṅghri-yugalena yad vyahaṁs_

_tac ca tat-pratigataṁ harir vyadhāt ||4||_

 \
tataś ca—

_drāg-ucchalac-caraṇa-puccham atuccham etam_

_ucchūna-roma-tati-gucchavad unnamayya |  \
cikṣepa cāpaśataka-kṣiti-lakṣitāgre _

_ḍiṇḍīra-piṇḍam iva vāridhi-bhaṅga-saṅghaḥ ||5|| \
 \
sa labdha-saṁjñaḥ punar utthitas tadā _

_vyādāya vaktraṁ tarasāpatad dharim |  \
so’py asya vaktre bhujam uttaraṁ hasan _

_prādān mahā-dardūrakasya nāgavat ||6|| \
 \
divyāhivat kṛṣṇa-bhujaś ca tad-galā- _

_vaṭe sphuṭaṁ vīra-rasād avardhata |  \
mahā-viṣa-jvāla-hatā ivāpi tad-_

_radās tadā petur amuṣya tejasā ||7|| \
 \
dantā nipetuḥ samaindriyāṇy apy_

_uddhūtim āpur vapur āpa kampam |  \
jarātra tat kālam uditya mṛtyuṁ _

_pratīkṣamāṇā kila vartate sma ||8|| \
 \
yadāsya kaṇṭhaṁ rurudhe sa tad-bhujas_

_tadākhilāṅgāni vidīrṇataṁ yayuḥ |  \
tasyaiva śokād iva tāni yat paraṁ _

_tadāśrayāṇy eva bhavanti sarvaśaḥ ||9|| \
 \
viśantaṁ keśinaḥ kaṇṭhaṁ kṛṣṇa-dor-daṇḍam eva kim |  \
jagat-prāṇāśanaṁ matvā tasya prāṇā vidudruvuḥ ||10||_

_ \
ekaṁ dvāraṁ ruddham etad galākhyaṁ _

_man-niṣkrāntau tāni bhūyāṁsi kuryām |  \
itthaṁ kiṁ tat-prāṇa-vargaḥ samantāc_

_chidrāṇy ācaryātha tasmāt pratasthe ||11||_

_ \
tasya prāṇe nirgate deha-gehāt _

_kārṣṇo bāhur nirgataḥ prāghuṇābhaḥ |  \
gehaṁ tac ca svāminaṁ taṁ vinābhūt _

_khaṇḍaṁ khaṇḍaṁ diṣṭataḥ kiṁ ca naṣṭam ||12|| \
_

_keśikaṇṭhā-vaṭāt tena nirakoṣi yadā bhujaḥ |  \
tadā svabhāvam evāptaḥ saṁhāre divya-bāṇavat ||13||_

_ante muktaṁ tena gūtham ity uktaṁ yuktam iṣyate |  \
tādṛśāṁ mukti-kṛt-kṛṣṇa-kṛpā yā sātiyuktikā ||14|| \
 \
dvidhākṛtaṁ keśi-dehaṁ varṇayanti dvidhākṛtam |  \
jarāsandha-nibhaṁ kecit kecit karkaṭikā-nibham ||15|| \
_

[22] tad evam aśva-daiteye vapuṣā labdha-dvaite svarūpeṇa tu labdhādvaite pramanasāṁ vikīrṇa-sumanasāṁ sumanasāṁ kṛṣṇābhiprāyam abhiprayatām uktir yathā—

_ \
āsyaṁ vyādāḥ sapadi nikhilaṁ mad-vapus tvaṁ _

_garītuṁ tatrāhaṁ tat parikalayituṁ tad-gale bāhum ādhām |  \
tenaivāsīr yadi vigalita-prāṇakas tarhi tāvad_

_garvinn arvann ahaha sahasā sāhasaṁ kiṁ nv akārṣīḥ ||16|| iti | _

_atha vrajaḥ kala-kala-śabdam abdavat _

_sṛjan muhur harim acalaṁ mudāvṛṇot |  \
sa vṛṣṭivat pramadajam asram asravaj_

_jhara-prabhaṁ sa ca tad asūta bhūtale ||17||_

 \
[23] atha sarve sa-tṛṣṇā madhyam adhyāsita-kṛṣṇāḥ prematāratamya-ramyatayā yathāsvam antar-antar-labdhāntarās tad-anta-vyantaritatve’pi tad-anantaraṁ-manyās te dhanyās tad-aparam apy āliṅganatas tam eva manvānā vikāra-vṛndam avindata | 

 \
[23] tataś ca kṣaṇa-katipayāt pratigata-bahir-matitayā saha-kṛṣṇāḥ kṛṣṇāghaṭṭam aṭitvā sasnuḥ | yat khalv adyāpi keśi-tīrthatayā tīrtha-varyāḥ paryavayanti | yasya ca bhāsvat-putryāḥ pratiloma-gatiṁ prati kiṁcin nikaṭata eva kuṭha-kūṭa-ghaṭita-taṭa-ghaṭṭāntaram adhiṣṭhāya tat-pariśrama-śamanāya viśaśramuḥ | dvitīya-ghaṭṭaś cāyaṁ cenaghaṭṭa iti vṛddhaiś cīra-ghaṭṭa iti cādhunikair udghaṭyate | ceneti viśrama-sukhasya hi māthura-bhāṣā |  \
 \
[25] atha viśramya ca kaṁsa-bhraṁśana-śaṁsanam idaṁ keśi-dhvaṁsanam iti ramya-sukhaṁ samyag avagamya dvi-guṇa-phullam ullasantas taṁ tanyamāna-kīrti-nartita-mukhair vandi-mukhair vanditam antar-vindamānaṁ śrī-govindam āvṛṇvantaḥ śrīmantaṁ vraja-devam anu vrajantas te vraja-janāḥ prathamaṁ go-vrajam ayojayan |  \


hī-hī-jāte go-duhāṁ tatra jāte 

_kārṣṇaṁ tat tu prasphuṭaṁ paryacāyi |  \
āsārāṇāṁ nardite yadvad uccair_

_ambhodasya snigdha-gambhīra-śabdaḥ ||18||_

 \
[26] atha śakraṁ jitavantas te vraja-yuvarājādi-gomantaḥ pratisvaṁ go-vṛndam anvitavantaḥ paraṁ vraja-rājādaya eva vrajam āvrajitavantaḥ | 

[27] kaṁsas tu keśi-dhvaṁsanam api śṛṇvan vyagra-manā vigra iva gṛhān na niḥsasāra |  \
 \
[28] atha samāpanam |  \


_so’yaṁ tava vrajādhīśa sutaḥ sūtamanorathaḥ | _

_keśinaṁ cātra yaścakre yamasya prativeśinam || \
_

_iti śrī-śrī-gopāla-campūm anu \
keśi-dhvaṁsana-śaṁsanaṁ nāma  \
dvātriṁśaṁ pūraṇam  \
||32||_

(33)



        30. 
atha trayastriṁśaṁ pūraṇam


37. 
sarva-manoratha-pūraṇaṁ
[1] atha niśīthinī-kathāyāṁ kuṇṭhaḥ samutkaṇṭhaś ca madhukaṇṭhaḥ sa-gadgadaṁ jagāda—[2] tad evaṁ rāmānujasya ramaṇinām apy amūṣāṁ dinaṁ dinam apy anuparamaṇaṁ ramaṇam atīva jīvana-samatām avāpa | [3] yatra samutkaṇṭhaāpy akuṇṭhā jātā | yataḥ—


    yadapi paraspara-milanaṁ hari-gopīnāṁ cirān na vicchinnam |


    tadapi na tṛṣṇā śāntā svāpnika-pāne yathā pipāsūnām ||1||

[4] tatra tu ramaṇaṁ, yathā—


    anyo’nyaṁ rahasi prayāti milati śliṣyaty alaṁ cumbati 


    krīḍaty ullasati bravīti nidiśaty udbhūṣayaty anvaham |


    gopī-kṛṣṇa-yugaṁ muhur bahuvidhaṁ kintu svayaṁ nohate


    śaśvat kiṁ nu karomi kiṁ nv akaravaṁ kurvīya kiṁ vety api ||2||

[5] utkaṇṭhāyāṁ tu tad eva padyaṁ bahu-vidham ity anantaram evaṁ paṭhanīyam—


    gopī-kṛṣṇa-yugaṁ muhur bahu-vidhaṁ kintv etad evohate 


    tac caitanb na hi jāgarastham api tu svapnādi-citta-bhramaḥ ||2b||

[6] kiṁ bahunā tad-anubhave ca tāsāṁ bhāvaneyam—


    utpattir akṣṇor abhito na sat-phalā


    yābhyāṁ na tasyadbhuta-rūpam īkṣitam |


    hā karṇayor apy alam arthadā na sā


    yābhyāṁ śrutaṁ naiva hareḥ subhāṣitam ||3||


    hā cakṣur-ādīni hareḥ samāgame 


    yady āgamiṣyan śravaṇādi karma ca |


    tad āvrajiṣyan viṣayīṇi nāpy amūny


    aṣūyayā dhig vyatidūyamānatām ||4|| iti |

[7] kadācic ca—


    sāṅgāliṅgana-laṅgime’ṅga-valayā-saṅge’pi śārṅgī tadā


    gopīnāṁ sphurati sma dūra-gatayā premāpagā-pūrataḥ |


    yasmād utkalikā-kalāpa-valanā-vṛttiṁ bahir lumpatī


    svapnābhāṁ diśatī śatīm api dṛśi sphūrtiṁ muhur lumpati ||5||

[8] śrī-rādhāyāṁ tu sutarām anirvacanīyam eva sarvaṁ tat-prathamatayā mithas tan-mithunasyāpi | tathā hi—


    rādhā’jānād asaṅge danuja-vijayinaḥ saṅgam ārād asaṅgaṁ


    saṅge caivaṁ samantād gṛha-samaya-sukha-svapna-śītādikāni |


    etasyā vṛttir eṣājani sapadi yadānyad vicitraṁ tadāsīt


    kāntākānta-svabhāvo’py ahaha yad anayor vaiparītyāya jajñe ||6||

[9] tad evam atibhūmitām ite bhāva-bhūmani tena ca sarvābhyarṇatām iva jāte vṛtta-jāte sva-sva-vadhū-nirodhāya niyukta-pura-janī-janeṣu ca guruṣu tad-uṭṭaṅkanataḥ kṛṣṇas tu tṛṣṇā-lajjābhyāṁ sajjan-manāḥ sva-mānasam anv evaṁ bhāvayāmāsa—[10] hanta kim idam antarā jātam ? kaulīnaṁ khalu kaulīnaṁ janaṁ kau līnam iva karotīti man-manaḥ kañcana vicāram ācāraṁ ca na sañcarati | lokaś ca śokaṁ prayāsyatīti nija-vargyam anu duḥkhaṁ pāṇi-sargyaṁ svayam evākaravam | tatḥ kiṁ karavāṇi ?

[11] punaḥ sa-praṇidhānam idaṁ vivinakti sma—nedam anācāram iva pratibhāti | bhāti hi mama cittam anena | na tu mlāniṁ yāti |

[12] punar api ca parāmamarśa—tāḥ punar mama parāṅganā evānubhūyante, na tu parāṅganāḥ | tasmād bhaved atra viśeṣaḥ sandarbha-viśeṣaḥ | yam eva khalv aham iva loko’py ayam anirṇīya nūnaṁ garga-durvarṇanayāsmad-apayānaṁ nirṇīya ca śīrṇībhavan śaṅkayā saṅka-sukatām urīcakre yena cāmūr api nūnaṁ svaṁ dhik-kurvanti | yathā—


    vraje jāter jātā vraja-jana-samāna-prakṛtitā


    tataḥ kṛṣṇe premā tam anu sahasā taṁ prati gatiḥ |


    tatas tatrāsaṅgas tam anu viparītaṁ kim api tat


    tato vyaktaṁ tac ca praṇaya sakhi dhik kiṁ nu karavai ||7|| iti |

[13] atha taṁ parāṅganā-pārāṅgana-vicāra-garbhaṁ sandarbhaṁ punar asmin nija-nijābhilaṣita-kallola-lola-mat-prema-kallolinī-vallabhe mad-aṅga-saṅgata-marul-lavenāpi velati vallavāvalaye na samyag anusandhātuṁ sandhāṁ labhamahe |

[14] kiṁ ca yadi ca vāstavatayā na vidyate doṣas tathāpi tat-kathāpi prathayati mama saṅkocam iti vrajād vyavadhātum ivāvadadhāti me citta-vṛttiḥ | [15] tad etad vyavadhānam eva cāyatām āyati-śuddhiṁ vidhāsyati | [16] ṛṇa-vraṇa-kalaṅkānāṁ kāle lopo bhaviṣyatīti nyāyena mama samyag-anusandhānena teṣām lokānāṁ paścāt-tāpam anu sad-upadeśa-grahaṇena ca |

[17] atha tad etad vibhāvya punaḥ sodvegaṁ vibhāvayāmbabhūva—


    hā goṣṭhaṁ vipinaṁ paśūn vraja-janaṁ dāsān sakhīn preyasīs


    tātaṁ mātaram apy aho katham amūṁ hāsyāmi rādhām api |


    māṁ yāny aṅga vinā kṣaṇaṁ katham api prāpsyanti nātma-sthitiṁ


    yāny antar-jvalana-prabhāni vidadhat prāpsyāmi dāha-prathām ||8||

[18] punar vibhāvyātmānam uddiśyāha—


    antaḥpurīyasi vaneṣu sakhīyasi tvaṁ


    vanyān mṛgān nija-tanūyasi gopa-rāmāḥ |


    dṛṣṭaś cakora-nayanābhir amūbhir indu-


    darśaṁ kathaṁ vahasi kṛṣṇa paratra tṛṣṇām ||9||

[19] punaḥ preyasīr anusandhāya—


    yasminn āropitā hārās tāsāṁ hanta mayā hṛdi |


    sāmrājyaṁ hā kariṣyanti tasminn apy asra-bindavaḥ ||10||

[20] tatra ca śrī-rādhām anusandhāya hanta hanteti procya punar āha—


    hā candra-drava-yuta-candanena siktā


    rādhāyāṁ tanu-latikā mayā sahārdam |


    saiṣā mad-virahaja-locanodagāhā


    mlāsyantī pratapati sampratīha māṁ ca ||11||


    yā pūrvam upalabdhāsīn nava-candra-kalopamā |


    vahneḥ śikheva sā jātā rādhā dandagdhi hṛn mama ||12||


    rādhā prema-prādhvam atrāgato’haṁ 


    hā prādhvaḥ śyāmāśu so’haṁ kathaṁ vā |


    tasmāt prādhvaṁ kṛtya dhī-vṛttayo’sminn


    eva prādhvaṁ kutracin nāparatra ||13||

[21] iti kṣaṇaṁ bāṣpāyamāṇekṣaṇatayā tūṣṇīm āsīt | punaś ca tathā tathā bhāvana-vrāte jāte—hanta hanta katham aham aho klībamānaḥ punaḥ śoka-prapañcam añcāmi yataḥ samprati bhiduraṁ cittaṁ na vidūratāṁ vindeta iti vicintayati sma |

[22] tad evaṁ sāvadhānaṁ sahasā rahas tad vimuñcan sahacara-sahacāritām āpannaḥ, kintu nātiprasannatayā etad anantaram udantas tu prātar eva prathayiṣyāmi iti sa-gadgadaṁ gaditvā snigdhakaṇṭhaḥ sa-madhukaṇṭhaḥ sva-vāsasā vadanaṁ vasānaḥ sa-śabdaṁ rudann alabdha-tad-avasānaś ciram āsīt | cirata eva tu tasmād viramya śrī-rādhā-mādhavādīn api sva-sādhāraṇān adhigamya tad idam avādīt—


    sukyākurvanta evādhvaṁ tad idaṁ sukham ātmanaḥ |


    kathāgataṁ tu tad duḥkhaṁ kathakānena bādhatām ||14|| iti |

[23] tad evaṁ tayoḥ sadanam āsannayoḥ śrī-rādhā-mādhavādayaś ca punaḥ svapna-labdham iva tad duḥkhaṁ sukha-paryavasānam upalabdhaṁ vidhāya yathāsvam āvāsam āsādayāmāsuḥ |

[24] atha prātaḥkathāyāṁ snigdhakaṇṭha uvāca—tad evaṁ kaṁsa-gṛhyānanyānanyāya-bhājo nigṛhyārvaveśi-keśi-vadhāt pūrvam ahar-mukhe cālita-cakṣur-aravindaḥ śrīmān govindaś cetasi cintitavān—prāyaḥ sarva eva hiṁsitāḥ kaṁsa-pakṣīyāḥ keśī cādya śvo vā patiṣyati | kevalaṁ kuvalayāpīḍaḥ karī varīvarti |

[25] anye labdhāntare tat-pradhānatāsv avyapekṣatayā na tatra mama gantavyam asti | yataḥ pitṛ-mukhāvṛtakaḥ khalv aham, na tu svatantra-mantraḥ | kintu yogyaṁ vyājantaraṁ mṛgyate | bhavatu, yathāprāptaṁ tat samāptavyam | tad alaṁ tac-cintanam anena |

[27] tad etad vicārya ca—hanta hanta tatra prayāne ca jāte na jāne kiyān kārya-paryāyāvarodhaḥ syāt iti | kathaṁ vrajaṁ vinā samayaṁ gamayiṣyāmi iti | [28] punaḥ sāsraṁ cintayāñcakāra—


    vinā māṁ tātaḥ prāg na pibati jalaṁ sā ca jananī


    vinā mām ucchvāsān visṛjati batāsūn iva muhuḥ |


    yathā tau hā tadvad vrajam anugatā viśva-janatā


    tad āstāṁ tiryañco’py ahaha hṛdi śalyaṁ vidadhati ||15||

[29] tad idaṁ cāgrajam api vedayitum utsahe | yataḥ—


    duḥkhāyate pumān kaścit kaścid vā yaḥ sukhāyate |


    pūrvasmin na dayālutvaṁ parasmiṁs tu dayālutā ||16||

[30] tad evaṁ prātar vicāram ācārya tadaiva daivata āpatitaṁ keśinaṁ ca mṛtyuṁ prāpayya gocāraṇāya caraṇa-caryayā vanaṁ sañcarantaṁ śrīkāntaṁ kvacid ekanta-gatayā harṣitaḥ śrīmān devarṣiḥ sapadi sākṣād āsedivān | sa cāsannam āgaccantam accha-paricchadaṁ śrī-nāradaṁ dadarśa |

[31] dṛṣṭvā ca gīrdevatā-deham ivākṣara-rūpatāṁ dharantaṁ

gaṅgā-pravāham iva viṣṇupadād avatarantam,

kailāsam iva vaiṣṇava-lakṣa-śiva-mūrtiṁ,

nija-yaśaḥ-stomam iva vividha-gāna-kṛta-karṇa-pūrtim,

kṣīra-nīra-nidhi-m ivāntarvāsita-nārāyaṇaādi-nāmānam,

amanda-kalā-sāndra-candramasam ivāntaraṅgatayā dhṛta-kṛṣṇa-dhāmānam,

śārada-nīrada-samudāyam iva śarma-netrāpy adhārā varṣantam,

bhakti-viśeṣāsakti-vyakta-nija-bhakta-prahāsam iva kṛta-harṣantaṁ parāmamarśa |

[32] sa ca tam evaṁ dadarśa—


        sadācaraṇa-suṣṭhutāyāṁ sādhu-padmavat,


        sadāśeṣa-sukhada-pada-pṛṣṭhatāyāṁ kṛta-tad-vidha-tanu-śrī-kamaṭhavat,


        jaṅghāla-sat0kaṭaka-śobhitāyāṁ vijaya-dhvajavat,


        sahajānūru-nāma-śastatāyāṁ garutmata-stambhavat,


        kākudmatavitatatāyāṁ nija-vraja-taṭavat,


        śubha-śobhāvalagna-prahlādakatāyāṁ narasiṁhavat,


        bhuvana-kamala-ramaṇīya-nābhitāyāṁ sarovaravat, nārāyaṇavad vā,


        vara-guṇa-rasanāpītāmbaratāyāṁ navya-ravy-aṁśuvat, 


        santatam udara-śvasana-calatāyāṁ pippala-dalavat,


        hṛdayaṅgama-svarṇa-rekhā-śrī-kaṭāyāṁ nīlamaṇi-nikaṣa-paṭṭavat,


        sad-guṇa-ratnālaya-hṛdayatāyāṁ ratnākaravat,


        maryādā-paryāpaṇa-bhujatāyāṁ jiṣṇu-ratnārgalavat,


        aṅgadādi-labdha-praveṣṭatāyāṁ kauśalyā-garbha-maṅgalavat,


        rocamāna-mudrākaratāyāṁ kalpa-vallī-pallavavat,


        samutkaṇṭha-svara-rūpatāyāṁ pāñcajanyavat,


        dvijatārādhirāja-dāsyatāyāṁ dvija-rājavat,


        nāsayā śuka-mukha-sakti-jetṛ-śobhitāyāṁ svayam eva yadvat,


        nija-satya-vrata-bhakta-rocana-vilocanatāyāṁ navīna-divya-mīnavat,


        candraka-śobha-keśa-nirmāṇatāyāṁ sanīradāgama-samaya-nīradavat,


        makarāṅkālaṅkṛta-śravaṇatāyāṁ makaradhvajavat,


        sarvadā sarvatrāmṛta-varṣi-śiti-mūrti-kṛta-pūrtitāyāṁ punar amṛta-raśmivat,


        rohiṇī-yaśodā-nanda-nandanatāyāṁ rauhiṇeyavat,


        narasiṁhatā-saṁhita-saṁhananatāyāṁ pnuar narasiṁhavat,


        muhur apūrva-māna-rūpatāyāṁ punar mīna-mahīnavat,


        paṭiṣṭhatā-vighaṭita-bali-gariṣṭha-bhāvatāyāṁ vāmana-devavat,


        utpatha-vṛṣalāñchita-vṛṣa-nindakatāyāṁ jina-nandanavat,


        payorāśi-nimajjad-uddhara-gotra-samuddharaṇa-dhūryatāyāṁ punaḥ śrī-kamaṭhavat,


        dharaṇī-dhara-hāri-vihāritāyāṁ vārāhāvatāravat,


        kṛtavīrya-jāta-durjana-kṣatra-kṣapaṇatāyāṁ bhārgava-rāmavat,


        bhāvi-kālayavana-saṁyamanatāyāṁ viṣṇuyaśas-tanayavat,


        lakṣmaṇa-carita-racita-pracura-sukhatāyāṁ punaḥ śrī-rāmacandravad iti |

[33] tad evam aikarūpya-śleṣeṇa śabda-śleṣeṇa ca mithaś cintita-sad-upamānayor anayoḥ śrī-devarṣir amuṁ śrī-harṣi-śrī-nidhānaṁ veda-pārāyaṇataḥ stūyamānaṁ vidhāya vīkāśaṁ nivedayāmāsa—


    śamitaḥ śamito yena dānavo’sau sadānavaḥ |


    sa paro’paratāṁ yātaḥ sodayo’nudayo bhavān ||17||


    avilambena ye ḍimbe hasatāhasata tvayā |


    te sarve pūtanāpūrvāḥ pūnāḥ pūtāś ca sarvataḥ ||18||


    guṇair aguṇatāṁ yātas tvam asau nandanandana |


    bibharṣi vasudhāṁ citraṁ sthitvāpi vasudhopari ||19||


    śaśadhara-mūrtiḥ śuklā gaṅgā-viśadā sarasvatī śyenī |


    kīrtis tava tu bakāntaka śubhrā sarvaṁ karoti śubhrābham ||20||


    tvat-kīrtyā śvetitaḥ kaṁso’py etat kṛṣṇa mṛṣoditam |


    tat-sparśas tasya nāsty eva kintu tad-bhīti-vaikṛtam ||21||

[34] tad evaṁ sthite tu kiñcin mama nivedanam asti, tathā hi—


    premā vaśayati sarvaṁ khalv iti na mṛṣā prasiddhir udbhāti |


    kṛṣṇa tvam api sa yasmān na bhajasi pūrvāparānusandhānam ||22||


    tasmād vimana-sama-dhiyaṁs tvām aham āgacchamācchannam |


    tāṁ smārayitum avaśyaṁ yā sambhavitā bhaval-līlā ||23||


    loke’smiṁs tava bhaktā bahavaḥ kramaśaś ca te pālyāḥ |


    tasmād avaśyam udiyuḥ paurvāparyeṇa tā līlāḥ ||24||


    keśinaṁ ditijam aśva-veśinaṁ 


    yo jaghāna sa bhavān athābhavān |


    tān vidhātum aparān satāṁ parān 


    uccakaiḥ prabhavitākhilāvitā ||25||

tathā hi—


    keli-mātreṇa te daityā yad-bhidelimatāṁ gatāḥ |


    pacelimas tena tāpāt kaṁsaḥ pradhvaṁsam eṣyati ||26||


    krūraḥ sa netuṁ sadyas tvām akrūras tu prahāsyati |


    tvaṁ ca mātrādikaṁ hitvā yātrāṁ taṁ hantum āpsyasi ||27||

[35] atha sa-vaivarṇyaṁ nirvarṇya tathāvasthitavati tasmin bhāvāntaram ṛṣir udbhāvayann uvāca—tataś ca sujana-roṣṭāraṁ kaṁsaṁ kroṣṭāram iva roṣitāsi, yataḥ—


    kūpa-maṇḍūkavat kaṁsaḥ kaṇḍūtiṁ khaṇḍayan nijām |


    tvat-karkaśa-bhujābhogi-saṅgharṣaṁ labdhum icchati ||28||

[36] yaṁ khalu mātari-puruṣaṁ puruṣottarmas tvam iha jīva-grāhaṁ grhīṣyasi | samūla-ghātaṁ haniṣyasy akṛta-kāraṁ kariṣyasi, kara-grāhaṁ gṛhṇaṁś ca viśrānti-paryantam aśrānti-vikramatayā virkakṣyasi |

_harṣadbhiḥ pāṇi-karṣaṁ niṣkarṣaṁs tama anekapam |_

_drakṣyase puṇḍarīkākṣa tvaṁ vyaktaṁ haritāṁ gataḥ ||29||_

[37] tatra saṅkṣepārtha-nikṣepaś cāyam—

_akrūraṁ dvāra-mātraṁ vidadhad atha bhavān vṛṣṇi-dhiṣṇyāni gatvā_

_bhuṅktvā traiyakṣa-cāpaṁ sapadi kuvalayāpīḍakaṁ pīḍayitvā |_

_mallān hatvā paraśvo danuja-jani-tanuṁ kaṁsakaṁ dhvaṁsayitvā_

_rājyaṁ dattvograsenaṁ prati nija-janakau mocayiṣyaty avaśyam ||30||_

[38] atra paurāḥ paurāṇikīm iva gāthāṁ gātāraḥ—


    unmīlan nīla-śubhrāruṇa-kamala-jitī khañjana-dhvaṁsi-līlā-


    cāñcalye siṁha-saṅgha-pramathana-madatā-vyañjinī yasya netre |


    ceṣṭā durduṣṭa-vṛnda-praśama-paṭu-kalā-kalpinī majjayantī


    pīyūṣe sajjanālīr nava-vayasi varā śyāmalaḥ kaḥ sameti ||31||

[39] kṛṣṇaḥ svagatam uvāca—ugrasenāya rājyaṁ dāsyāmīti yuktam eva khalūktam | yato mama vrajāgamanam eva ramaṇīyam | [40] prakāśaṁ cāha sma—tatas tataḥ ?

[41] ṛṣir uvāca—

 


    grāmyāḥ paurā nṛpālāḥ sadasi nabhasi tu svarga-saṅgīta-vijñā


    devā devādi-nāthā vidhi-śiva-vidhijās te vayaṁ ca stuvānāḥ |


    rakta-tyag-danti-danta-cchavir avikara-bhāgaṁsakau lūna-mallau


    drakṣyāmo bhrātarau vāṁ kavalita-balavat kaṁsakaṁ tvām apīha ||32||

[42] tatra malla-sabhā-gatānām idaṁ kolāhala-kutūhalaṁ bhavitā—


    kim idaṁ śyāmalaṁ rūpaṁ madhuraṁ raudram eva vā |


    strī cāstrī ca na yad divyaṁ vastram astraṁ yathāyatham ||33||

[43] pāpa-kaṁse cāpavargam ite—

_vadhārhasyāpi kaṁsasya strīṇāṁ dṛg-vāri-bindavaḥ |_

_dharaṇyāṁ nipatiṣyanti drāvayiṣyanti hṛt tava ||34||_

[44] kṛṣṇa uvāca—hanta tau mama nija-janakāv iti bhavatā kāv uktau ?

[45] ṛṣiḥ sa-hāsam uvāca—


    prāg ayaṁ vasudevasya kvacij jātas tavātmajaḥ |


    vāsudeva iti śrīmān abhijñāḥ sampracakṣate || [bhā.pu. 10.8.14]

[46] kṛṣṇaḥ sāścarya-smitam uvāca—tatas tataḥ ?

[47] ṛṣir uvāca—vasudevādayas tu naṣṭaṁ cintāmaṇim iva spaṣṭaṁ vindamānās tvāṁ hātuṁ na hi sahiṣyante | [48] tava ca tad-anurodhāya yadūnām itas tataḥ palāyana-samavāya-dūnānām avarodhāya ca niścita-cittasya katicid vāsarāṇi bhaviṣyanti | [49] tvad-anuṣaṅgatas tatra saṅgatā tad-apekṣitī-kṛtya vraja-kṣiti-pati-prabhṛti-vraja-janatāpi śākaṭa-vāṭa-paṭa-nivāsam asatsyati | 

[50] tathāpi cirataḥ kaṁsa-prathita-vyathatayā prāpta-vitathatāyāyadu-rāja-rājadhānyāḥ sphurad-ugrasenenāpy ugrasenena duḥsamādhānaṁ samādhānam | svayaṁ bahu-praṇidhānata eva syād iti kṣaṇam api kṣaṇam alabhamāś cirāyamāṇe nija-vraja-prayāṇe vicārya rāmeṇa sama aikacarya-caryayā svajana-vraje vraje virājamānaṁ vrajeśam upavrajya svasya vrajāgamanam avaśya-kāryatayā nirdhārya vrajam eva vrājiṣyasi |

[51] kṛṣṇa uvāca—hanta ! te kiṁ tyajanta eva mām āvrājiṣyanti ?

[52] ṛṣir uvāca—


    nandādayas tava paraṁ mahatāgraheṇa


    prāpsyanti goṣṭham atha tad-vapuṣātmanā na |


    dṛśyaṁ bhaved vapur iti sphuṭam asya tasmin


    saṅkocitā samucitā na tu tadvad ātmā ||35||

[53] kṛṣṇa uvāca—hanta kim ahaṁ vakṣyāmi ?

[54] ṛṣir uvāca—tatrabhavatā tad idaṁ saṅgīrṇaṁ gīrṇam ācariṣyate—


    yāta yūyaṁ vrajaṁ tāta vayaṁ ca sneha-duḥkhitān |


    jñātīn vo draṣṭum eṣyāmo vidhāya suhṛdāṁ sukham || [bhā.pu. 10.45.23] iti |

[55] tad idam eva bhavad-āśvāsanaṁ teṣāṁ viśvāsya śaśvāyamānatām ācariṣyati |

[56] kṛṣṇa uvāca—kadāham āgamiṣyāmi ?

[57] ṛṣir uvāca—yadā suhṛdāṁ hṛdayaṅgamaṁ sukham utpatsyate |

[58] kṛṣṇa uvāca—tac ca kadā ?

[59] ṛṣir uvāca—teṣāṁ sukhasyotpattaye tu dūraṁ vyāptum unmukhaṁ bhavitā |

[60] kṛṣṇa uvāca—aho bata ! viyatīva kiyatī vyāptis tatra ?

[61] ṛṣir uvāca—tat-tat-kārya-jālataḥ kāla-kṣepaaṁ kṣepayaty api bhavati yāvat kaṁsa-pakṣa-lakṣa-vidhvaṁsanaṁ, yāvad-bhavat-putrādi-vicitra-sampad-gaṇaś ca sampatsyate |

[62] kṛṣṇa uvāca—aho mahātman! mahad vyasanaṁ khalu mayi nyasanam āyāsyati | yatho dīrghasūtratā mama bandhanāya nirbandham āpatsyate |

[63] ṛṣir uvāca—mā tāpam āpadyatha, bhavataḥ svabhāva evāyam, yat kadācid antraṅgāṇāṁ parivāra-saṅghānāṁ sukha-bhaṅgaṁ svāṅgānām iva viṣahya bahiraṅgāṇāṁ duḥkha-bhaṅgaṁ karomi |

[64] kṛṣṇa uvāca—bhavatu, bhāvi-kathā prathyatām | tatra madīya-durvṛttatām ayaṁ vraja-duḥkha-vṛttaṁ tāvad āstām, pura-vṛttaṁ purastād anuvartyatām, yenāham uparaktas tatra niṣpratibhatāṁ vyaktam āpsyāmi |

[65] ṛṣir uvāca—sāmprataṁ tava gāyatra-vratam eva sa-gargeṇa vasudevādi-yadu-vargeṇa prathayiṣyate | yatra ca vrajataḥ karṇī-rathārohiṇī rohiṇī ca tatra neṣyate, na tu vraja-janaḥ kaścit | kṣātra-vidhāna-pātratayā tan-nirmāṇe tasya nirmāṇa-duḥkhaṁ duḥkhanana-mūlaṁ bhavitā iti |

[66] kṛṣṇaḥ svagatam idam adhigatavān—hanta prasaṅgatas tad-duḥkham evāsaṅgaṁ labhate | man-mātṛ-saṅginī hi sā rohiṇī kathaṁ tad-bhaṅginī bhaviṣyati iti |

[67] tataḥ kathāntaraṁ pṛcchāma iti spaṣṭaṁ papraccha—tatas tad-vratācārānantaraṁ kintarām ācariṣyāmi ?

[68] ṛṣir uvāca—tataḥ sāndīpani-sandīpita-vidyā-sabhām avantīm āsādyānavadya-vidyā-samudāyāya bhrātarau yuvām akātarau sa-brahmacāritayā gaurava-saṅkulatayā gauravaṁ kulam eṣyatha | yatra sakṛn-nigada-mātreṇa sarvāṁ vidyām adhīyantau dhārayantau ca sarvataś camatkāram arpayiṣyathaḥ | yatredaṁ sakhedam upaślokayan mahāṁl loka-saṅghaḥ parasparaṁ savismayam ālokayiṣyati | yathā—


    aṅgaṁ pallava-komalaṁ prabhavanaṁ lakṣmī-parārdhāśritaṁ


    sevyatvaṁ sama-sevakāyuta-mano-rājyābham udbhrājate |


    yasya śrī-ramaṇasya so’pi nitarāṁ vāgīśvarī-lobhano’py


    ācāryāṇy upadiṣṭa-kāṣṭha-ghaṭanaṁ śarma-śriyā nirmame ||36||

[69] tad evaṁ catuḥṣaṣṭhi-mātraikr aho-rātraiḥ sarvāsv api kalāsvadhītinā bhavatā guru-patnī-bhikṣita-pañca-jana-bhakṣita-tat-putrānayana-maya-dakṣiṇā-nivedane cedaṁ lokā vyativedayiṣyante | yathā—


    vastv asti yat tad gurave pradīyatām


    adurlabhaṁ ced athavā sudurlabham |


    naṣṭaṁ vapur yad gurujasya tad vapuṣ-


    mantaṁ yamāt paśyatam ānināya saḥ ||37||

tataś ca—


    yamād api samānetā gurv-apatyaṁ tvayā yadā |


    vivaderan mukhe tarhi miryeran narayo hṛdi ||38||

[70] kṛṣṇaḥ svagatam—na jāne, janena tad varṇyamānam ākarṇya niravalambatāṁ saṁvalamānānāṁ mayy anukampā-sampātavatām ambādīnāṁ kā daśā bhavatā yā samprati ca mama hṛt-kampāya sampadyate | [71] bhavatu, prastāvāntaraṁ vistārayāmaḥ iti spaṣṭam ācaṣṭa—bhagavan ! ko’sau pañcajanaḥ ?

[72] ṛṣir uvāca—jaya-vijayavat kasmāccit kāraṇāc-chaṅkhāsuratāṁ prāpto’sau prasiddhaḥ śaṅkha-viśeṣa eva | tvaṁ ca tad-aṅgam ādāsyase | kintu—


    yadā yadā dhmāpayitā bhavān daraṁ


    netre tad-ārdre iva te bhaviṣyataḥ |


    labdhaṁ yaśodā-stana-pānajaṁ sukhaṁ


    kṛpā-bhareṇa smaraṇa-prathāvataḥ ||39||

[73] kṛṣṇaḥ sodvegam uvāca—etad vastūddeśaṁ vinā kathāntaraṁ prastūyatām |

[74] ṛṣir uvāca—kiñcid anyad alpaṁ śrūyatām | vitta-vidyas tvaṁ mathurāyām āgata-mātraḥ śrīmad-vrajāya kṛta-yātras tatratya-pitrādibhiḥ kṛta-saṅkocanas tad-ājñā-laṅghanaṁ nāyatyāṁ maṅgalam iti racita-vicāratayā carita-śocanaḥ svānukūlya-kaivalya-lasad-uddhavam ativinītam uddhavam evābhinītaṁ matvā vraja-janānām āvijamānatā-jananāya niyojayiṣyasi | teṣāṁ saṅkocata eva na ca vraja-janam ātmopahṛtam āhariṣyasi |

[75] te hy evaṁ rahasyaṁ maṁsyante, kṛṣṇasya vraja-mātra-tṛṣṇasya vraja-deśe praveśe punar lambhanaṁ vipralambhataḥ stambhanam eva lapsyate | vraja-janasyātra praveśaś ca tathāveśa eveti | atha vraja-janaḥ sa ca svayam api nayāsyati | jñātīn vo draṣṭum eṣyāmaḥ [bhā.pu. 10.45.13] iti rahasya-tvad-vacanasya bhavadbhis tu nāgamyatām iti svārasya-bhaṅga-prasaṅgaḥ syād iti |

[76] tathā svārasyam api tādṛśa-tan-mantraṇāyantraṇayā, na tu svatantratayā | kiṁ ca, tava cetasi yaḥ ko’py anyaḥ saṅkocaḥ samprati sampratītiṁ vinārocamānatāṁ pratipannavān asti | so’pi vraja-bhūmāv āvrajanādi-varjane sāhāyakaṁ muhur nirvāhayitā |

[77] vraja-janaṁ prati tad idaṁ tu vedavad aparatantraṁ mantraṁ nivedayiṣyasi | samprati ca bhavatāṁ sambandhe jarāsandhādibhiḥ kṛtānusandhe tatrāpi nirb andhāt kaṭakena dhāṭī ghaṭayiṣyate iti |

[78] tathāsminn uddhava-dvārā pitrādiṣu vācika-patrikā, yathā—


    sambandhād vaḥ samantād aham api sa tathā yāmi taṁ vṛṣṇi-vṛnde


    yuṣmākaṁ prāṇa-yogya-praṇaya-bhuvi tathaivāvanaṁ saṁvidhitse |


    kintv eṣā mūrtir atra svayam api tu bhavat-pārśva-vartī mamātmā


    kiṁ vā mūrtiś ca tasmin bhavati hi bhavatāṁ sphūrtir eva pramāṇam ||40||

kiṁ ca—


    āyāsyāmīti kiṁ jalped baddhaḥ praṇaya-rajjūbhiḥ |


    yena baddhas tu tasyecchām anicchāṁ cānuyāti saḥ ||41||

[79] śrī-vasudevādīnāṁ deva-dviḍ-upadravasya vidravaḥ khalu bhavad-abhimata eveti tu mayā matam eva |

[80] atha purastād uddhava-darśana-mātreṇa ca te parama-sukhaṁ prāpsyanti | yataḥ—


    aparicaye’py avalokād bhaktaṁ bhaktaḥ piparti kṛṣṇasya |


    svaramātrāt tad-gānārambhaḥ sujanaṁ pramodayati ||42||

[81] tataś ca tava viśleṣān nava-navārtās te tvad-vārtām eva vārtām anuvartamānāḥ śīghram iva viyanti kiyanti māsā vāsarāṇīva taṁ katicin māsān vāsayitvā paryavasāne tad-dvārā sambhāvanām evāpekṣya mudrita-mukhena svasti-mukhena sandekṣyanti, yathā—


    īśvaras tvam iti so’yam asmākaṁ


    uddhavaḥ samupadiśya gacchati |


    putra tat tu na vayaṁ sma man-mahe


    śrīśa tā kim u sute na rocate ||43||

kiṁ ca—


    yady aho suta bhavān adhīśvaras


    tarhy api sphuratu te padābjayoḥ |


    prītir atra ca paratra naḥ sadā


    kṛṣṇatām anu yataḥ satṛṣṇatā ||44||

[82] kṛṣṇa uvāca—uddhavas tu kiṁ māṁ vakṣyate ?

[83] ṛṣir uvāca—


    vinā candraṁ śaral-lakṣmīr vinā puṣpaṁ madhūnnatiḥ |


    vinā payodaṁ varṣā-śrīr vinā tvāṁ kā vraja-sthitiḥ || iti |

[84] kṛṣṇaḥ sāsram uvāca—yad vraje mama vilamba-saṁvalana-kāraṇaṁ viśeṣeṇa ca varṇaya |

[85] ṛṣir uvāca—tatra bhaktaṁ bhajamānasya kavacaṁ bibhrāṇasya śatrūn nighnānasya tava vyāsaṅgāntaram api labdhāntaratām āpsyati |

[86] kṛṣṇaḥ sodvegam uvāca—hanta kiṁ tat ?

[87] ṛṣir uvāca—yat khalu vasudeva-svasrīyāṇāṁ yudhiṣṭhirādīnāṁ dhṛtarāṣṭreṇa duṣṭa-bhraṣṭa-rāṣṭrī-kṛtānāṁ pakṣasya puṣṭīkaraṇāya bhavitā | te ca tvām eva paramātiṣṭhamānā bhakta-vaśyatāṁ vāvaśyamānasya tava kaitava-rahita-bhakti-bhāja iti | yad-arthaṁ prathamatas tāvad abhijātam abhijātaṁ cākrūraṁ dūtatayā dūram āpayiṣyasi |

[88] prakṛta-vyāsaṅgaḥ punar aṅgībhūtaḥ prabhūta eva | yataḥ kaṁsa-pakṣa-nirharaṇaṁ tadāpi tvayā kṛtākṛtam eva vartsyati |

[89] tathā hi—varākeṣu kaṁsa-pakṣīyeṣu cānyeṣu tīrtha-kākatāṁ gateṣu yat khalv astiḥ prāptiś ceti tasya tatra kalatra-dvayam asti |

[90] tat punar vaidhavyenāndhībhūtam iva sva-bandhu-jana-dattānusandhībhavat-pitṛtayā dhṛtāśvāsa-nirbandhaṁ jarāsandhaṁ gamiṣyati | yatra ca—


    visrasta-keśaveśādyos tayoḥ kaṁsasya bhāryayoḥ |


    drakṣyanti vihasiṣyanti cāṅgāni pathikā api ||46||

[91] tatas tat-preraṇayā jarāsandhaḥ prāpta-jarāsandha iva kāla-rūptāvantaḥ bhavantam eva trayoviṁśati-saṅkhyābhir akṣauhiṇībhir abhiyāsyati |

	tādṛśatāṁ bhṛśam avidvān   kīṭaka iva kṛpīṭa-yonim |

	abhiyāya cābhiyā mathurāṁ    mathnann ivāvariṣyati ||47||

tataś ca—

	indv-arka-dyota-keliṁ kutuka-kalanayā nirmimāṇāv adhṛṣyau

	jārāsandhaṁ tad-andhaṁ tama iva kaṭakaṁ troṭayantau bhavantau |

	ekaṁ taṁ māgadheśaṁ tama iva ghṛṇayā bāḍham utsṛjya parva-

	prāptaṁ sarvaṁ sva-bhaktaṁ sva-mahasi dadhatau bhāsyataḥ śaśvad eva ||48||

[92] evaṁ saptadaśa-svapyati-sampāteṣv apayāteṣu kūṭīkṛta-mleccha-koṭi-traya-prakaṭa-kaṭakaḥ samahāyavanaḥ kāla-yavanaḥ prātar evātidūrataḥ sāmudra-pūra ivālokiṣyate, yena nīvṛd eva nivṛto bhavitā |

[93] kṛṣṇa uvāca—bhūri-dūratayā śātrava-pātratā-rahitaḥ sa kasmād asmākam ahitatām āpsyati ?

[94] ṛṣir uvāca—yadu-varga-vādita-gārgyārādhita-bharga-vara-sphurad-upasarga-jani-sargata eva yādava-davaṁ prati bhaya-dava-visarga-nirargale tasmin jarāsandhānusandhānād eva | sa cātrāvaśya-maraṇa-vaśatyām āpsyatīti mat-preraṇāc ca ?

[95] kṛṣṇa uvāca—kathaṁ tarhi tasya garhitasya maraṇaṁ bhavitā ?

[96] ṛṣir uvāca—garhitatvam eva tattvataḥ khalv ahitaṁ kāraṇam | prakāraṁ cāmuṁ sahāsyam udgāsyanti—


    śītaṁ mahas tad anusṛtya mukunda-mūrter


    mlecchādhirāḍ adhi tamaḥ-kaṭu-kīṭa-tulyaḥ |


    eṣa jvalaj-jalanavan mucukunda-tejaḥ


    saṅgād alaṁ valita-vismiti bhasmati sma ||49||

[97] atha kṛṣṇaḥ svagatam adhigatavān—na jāne yojana-śatakam ardati tasmin durdama-durjana-saṁmarde mat-pramada-satra-vraja-tulya-vrajaḥ parikṣiptatayā vikṣipta-cittaḥ kutra vā vrajiṣyati ?

[98] ṛṣis tu tad-abhiprayan prathayati sma—kāmyakataḥ paścimāyāṁ diśi giri-taṭa-gata-gariṣṭhāṭavīm aṭiṣyati | kintu bhavatā yādavānām iva vraja-bhavanānām aritas taniṣyamāṇa-santāpa-santānābhāvāya tad idaṁ cintayiṣyate |

[99] samprati śaraṇāgatatayā kṛta-mad-anusaraṇānāṁ yādavānām avanāya yuktatayā niyukta ivāsmi |

[100] tatas tatra gariṣṭhaṁ prakoṣṭhāntaraṁ vidheyam | tanta yadi govardhana-dharaṇataḥ—


    tasmān mac-charaṇaṁ goṣṭhaṁ man-nāthaṁ mat-parigraham |


    gopāye svātma-yogena so ‘yaṁ me vrata āhitaḥ || [bhā.pu. 10.25.18]

ity anusṛtya kṛta-rakṣāṇāṁ mat-prāṇāvali-lakṣāṇām iva vrajādhyakṣāṇāṁ yady arayas te ca rayād vighna-nighnatāṁ kariṣyanti | tadā sarvam eva kharvaṁ syāt | teṣām aṭavīṣu go-koṭi-lakṣa-rakṣakāṇāṁ rakṣā ca prakoṣṭha-ghaṭanayā durghaṭā |

[101] tathā—


    rahī-bhūta-marū-bhūtaṁ cakṣū-bhūtaṁ manī-kṛtam |


    yasya yat tat kathaṁ tena tyajyatāṁ vyajyatām api ||

iti nyāyena tatra samprati gamanam api tatrakīya-saṅkoca-viśeṣata eva viśeṣataḥ prasahya mahyaṁ na rocate | saṅkocāntaraṁ tu tasy anāntarīyakam eva manye | tataḥ samprati sākṣān mama tatra sthitim api na lakṣayāmi, tasmāt teṣu bahiḥ-śaśvad-udāsīnatā-vinyasanam eva mayi tad-upāsīnatāyāṁ pravīṇatām ācarati |

[102] tata eva śatravas tatra mad-bahiraṅgatāyā jānānā gṛhṇīran iti |

[103] tad evaṁ vrajata udāsīnāyamānasya tava tādṛśa-cintā-mātreṇācintya-śaktyā drāg eva dūrataḥ samudrāntaḥ-purī-viśeṣasya vyaktyā tatra ca yadūnāṁ jhaṭiti prasaktyā tam urīkariṣyasi | tad-anantaram eva kāla-yavane kālavad ācariṣyasi | mucukundaṁ ca prati mukundatvaṁ kunda-sundara-danta-kandalita-manda-hāsa-maya-samaya-racana-vacana-vilāsataḥ kṛpām ullāsayiṣyasi |

[104] atha mathurām eva rāmeṇa saha sahacara-yadu-kumāra-vṛtaḥ pratigatya patyabhāvavataḥ puruṣā mleccatas tān mleccha-yodhān nidhanam eva rodhayamānas tad-amāna-dhanāni nija-rājadhānīti dvārakāṁ hārayann api mleccha-paricchadatayā manasi nācchatāṁ maṁsyase |

[105] atha punaḥ punar jāta iva sa rājā jarā-jātaḥ pūrva-pūrvavad eva madhupurīm avaruddhānas tad-dhana-hartṝṇāṁ bhartṝn yuṣmān eva pratabhigamiṣyati |

[106] tataś ca tad-dhanānām avarakṣaṇāya nija-janānāṁ rakṣaṇāya cākṣāma-śyāma-śubhra-vapuṣau parama-puruṣau kutuka-viśeṣād avyañjita-ruṣau śubhavantau bhavantau sa-dravam apadravantau tad-dharṣata iva vastutas tu tad-dharṣataḥ pravarṣaṇākhyaṁ girim ārokṣyathaḥ |

[107] āruhya ca taṁ tu druhadbhiḥ prasahya dahyamānam ujjhantāv ekādaśa-yojana-samuttuṅga-śṛṅgād utplutya bhūri-dūraṁ yuvāṁ patiṣyathaḥ | patitvā ca dvārakā-patitām āgamiṣyathaḥ |

[108] sa tu vāṁ pratāpam avidan nija-paścāt-tāpa-pāpa-pādapa-bījāyamānam abhiśāpaṁ hṛdi vāpaṁ vāpaṁ gṛham avāpsyati | gīrvāṇa-śreṇyākāśa-vāṇyā tu hasiṣyate—


    mṛdhe tu vijitaṁ purā tvam asi yad-dvayenāmunā


    sa saptadaśa-bārakaṁ vijita eva kiṁ tad-girā |


    aho sakutuka-drave prakaṭam adya cājī yathā 


    jarā-suta na yad-dhruvaṁ tam adasīyamānarcchitha ||50||

[109] kṛṣṇa uvāca—labdha-durgāṇāṁ yadu-vargāṇāṁ balaṁ vā teṣāṁ balam eva vāvalambanaṁ vidhāya tadāpi kiṁ vrajaṁ nāvrajiṣyāmi |

[110] ṛṣir svagatam āha sma—aho tādṛśi saṅkoce’py etādṛg-asyotkaṇṭhā mādṛg-antabuddhiṁ kuṇṭhayati iti |

[111] spaṣṭaṁ tu spaṣṭaṁ kāraṇam ācaṣṭa—ekasmin kaṁse dhvaṁsite bahavas tat-sambandhi-bāndhavā jarāsandhavat kaṁsāyiṣyante, katham āgamanaṁ syāt ?

[112] kṛṣṇa uvāca—darśana-mātrārtham api na syāt |

[113] ṛṣiḥ sarūkṣa-hāsam uvāca—nahi nahi |

[114] kṛṣṇa uvāca—katham iva ?

[115] ṛṣir uvāca—vasudevādy-anujñāṁ vineti vijñāpitam eva |

[116] kṛṣṇa uvāca—tarhy āgamanam eva na bhavitā |

[117] ṛṣir uvāca—bhavitā, kintu kāla-vilambitayā | bhavāṁs tu vrajāgamanaṁ manasi-kṛtya vivāha-kṛtya-vimukhatayā sthāsyati, kintu tad api vyabhicariṣyati |

[118] kṛṣṇa uvāca—hanta kiṁ tatra kāraṇam ?

[119] ṛṣir uvāca—raivata-nāmā kaścit prācīnaḥ surājā druhiṇa-vihitatayā rauhiṇeyāya yadā duhitaraṁ vitariṣyati, tadā vasudeva-devaky-ādibhir ī<sup>ḍ</sup>itair vivāhāya bahudhā vihitāmreḍitaiḥ kṛtaḥ sa ca prayatnas tvayā sapatna iva nānumodiṣyate |

[120] tad evam eva vāsara-śate gate kadācit kaścid udvijamāna iva dvijanmā vijane santaṁ bhavantam āvrajiṣyati | āvrajya ca sa dhanyātmā pitṛ-paravatyāś ca para-sātkṛti-maya-svabhayāvṛtatayāpāvṛtāyamānāyā bhīṣmaka-kanyāyāḥ sanyāyāṁ patrikāṁ sāpatrapam iva tvayy arpayiṣyati | tasyāḥ saṅkṣepatas tv ayam artha-vikṣepaḥ—

	tava svabhāvenākṛṣṭā svasya vā tvayi keśava |

	kṛṣyeya ced balād anyenāsūn madhye jahāmy aham ||51|| iti |

[121] tataś ca marma-spṛśā dharma-dṛśā vidharmād bhayaṁ bhāvayamānas tvam anyathā-manyamānatāṁ na lapsyase | kiṁ bahunā, vivāham api nirvāhayiṣyase |

[122] yathā ca loke kathā prathām āpsyati |


    bhīṣmādri-sthita-rukmiṇī-maṇi-maya-śreṇī-viloka-spṛhāṁ


    śārdūla-sthitim āśritā nṛpa-sutās tāvan madān nirmamuḥ |


    yāvac-chaṅkha-nināda-garja-dalita-prāgalbhya-tat-tat-sabhā-


    madhya-dhvaṁsi-nṛsiṁha-navya-taruṇaś cakre manāṅ nodyamam ||52||

[123] tad evaṁ paryayam āgatāyāṁ maryādāyāṁ tādṛśa-paryāyatāṁ kāścd anyāś ca dhanyāḥ kanyās tām ādhivinnāṁ praṇayan pariṇetāsi | tāś ca bhavantam antareṇa na śarīra-sthitim anusareyuḥ iti |

[124] tatra satyabhāmāṁ tāvat-pāṇau praṇeṣyasi, yatra jāmbavatīm api saṁvalayiṣyasi, yatra ca jāmbavān kukuda-mudaṁ lapsyate | tathā hi samāsena kathayiṣyanti |


    prasene niḥsene nija-sahajanau divya-maṇi-bhāg-


    gale siṁha-dhvaste racayad abhiśastaṁ harim asau |


    yadā satrājit-tarhy anumṛtayamāṇo maṇim amuṁ


    sa kanyāmṛkṣendrād alabhata sa tasmād api punaḥ ||53||

[125] maṇim anveṣṭuṁ cira-rātrāya kāntāraṁ gate tu tvayi parama-kānte punar nirdaratayā bhallūka-daraṁ praviṣṭe dvārakāyāṁ suṣṭhu kaṣṭam āpatiṣyati | yataḥ—


    yarhītir bhavataḥ kṛṣṇa tarhītir na tu durlabhā |


    akṣṇo rītistu lokānāṁ rītir eva tadā matā ||54||

[126] prāptāyāṁ saratnāyāṁ satyabhāmāyāṁ ratnaṁ punaḥ svasminn arpite nāragītena satrā satrājitey eva pratyarpayiṣyasi |

[127] yadā ca pāṇḍavānām uddaṇḍaṁ dāha-vṛttam atathyaṁ kathyamānam ākarṇya tūrṇam eva hastināpuraṁ prasthitau bhaviṣyathaḥ |

[128] tadā garbhe suhitas tvad-ahitaḥ śatadhanvā tu vāṁ dūragau manvānaḥ prāpta-ratnaṁ satrājitaṁ sayatnaṁ sapatnavan nihatya ratnam apahṛtya tac ca karṇaṭiriṭirākāriṇam akrūraṁ pratyapahnutya jñāti-hatyā-bhītyā kuśasthalād avagatya vidroṣyati |

[129] atha svapuram āgatya tad adhigatya tam evānupaditayānusṛtya nihatya ca maṇim asaṅgatya paścād akrūrāt pratipatya svam abhi durjanābhiśāpam ārjavān mārjayiṣyasi |

[130] kṛṣṇaḥ svagatm uvāca—

	

	saṅgaḥ kvāyaṁ vrajasthānāṁ mad-eka-prāṇatā-juṣām |

	kva vā yadūnāṁ satrājic-chatadhanvādi-śālinām ||55||

athavā—

	bhaved yaḥ proṣya-pāpīyāṁs tasya kiṁ karma śarmadam |

	yad yat karoti tatraiva snātvā kālaka eva saḥ ||56||

[131] spaṣṭaṁ cācaṣṭa—kathāntaraṁ prathyatām | yad-anantaraṁ goṣṭhasthā mamānantarasthā bhaviṣyanti |

[132] ṛṣir uvāca—tad apy āyāsyati śrūyatām | atha bhavatā tās tat-tad-upāyam upāyaṁsateti varṇyamānam ākarṇya mṛgayāyāṁ parītā ravi-duhitā ca tvāṁ varītā | etan nirvarṇya ca janā varṇayiṣyanti | yathā—

	sūrye jīvati tat-kanyā tam anāpṛcchya paśyata |

	svayaṁ vṛtavatī kṛṣṇaṁ varākī kānyakanyakā ||57||

[133] atha rājādhidevyā nandinīṁ mitravindāṁ svayaṁvaraṇena bhavantam anuvindamānāṁ tatra bhrātṛbhyāṁ vindānuvindābhyāṁ nindyamānāṁ yuddhena vindamānaḥ pariṇetāsi |

[134] kṛṣṇa uvāca—rājādhidevī khalv ānakadundubher bhāginīti bhaṇyate, satrājid api gotrajatayā tarhi katham idaṁ loka-garhitam arhiṣyati ?

[135] ṛṣiḥ sa-hāsam uvāca—rājādhidevyā iva śrutakīrter api sutāṁ bhadrām upayaṁsyase |

[136] kṛṣṇaḥ sasaṅkoca-locanam uvāca—tad api katham ?

[137] ṛṣir uvāca—yādava-prabhavāṇām ayam eva kula-krama-samācāraḥ |

[138] kṛṣṇaḥ svagatam uvāca—na khalv idaṁ jñāteyaṁ, kintu kāpeyam eva | tathāpi bhadram evedam ‘ yasmād anena sambandhena vraja-bandhavas tad idaṁ maṁsyante | nāsau teṣāṁ gotratayā stotra-viṣayatām ātmani manyate, kintu gotrānta-ramitānām asmākam eva iti |

[139] ṛṣir uvāca—mitravindām anu cedaṁ vandiṣyante—

	yathārtha-nāmnā sāmnātā mitravindā sva-bandhubhiḥ |

	sva-mitraṁ vindamānā yā tad-amitrān nirākarot ||58||

[140] bhadrām anu varṇayiṣyanti—


    śrutakīrtiḥ sutā-vyājāt kīrtim eva vyajāyata |


    kṛṣṇa-sātkṛtitaḥ sā tu bhadrāpy ajani viśrutā ||59||

[141] atha nāgnajitīm apy udvakṣyasi | yatra saptānāṁ vṛṣabhāṇāṁ yugapad bandhaḥ khalu tat-pitrā paṇa-bandhatayā sthāpayiṣyate | tatra ca—


    yadā tvaṁ sapta-vṛṣabhān udditān ācariṣyasi |


    tadā tvad-gopatāṁ smṛtvā bāṣpaṁ mokṣyāmahe vayam ||60||

[142] kṛṣṇa uvāca—hanta yuṣmabhyam api rocate khalv iyaṁ mal-līlā ?

[143] ṛṣir uvāca—āstām asmad-vārtā | bāḍham asmat-pitre’pi | yathā prārthitaṁ tad bhūri-bhāgyam [bhā.pu. 10.14.34] ity ādinā | tatra ca yā kāpi tava preyasī līlā, sā tu parama-śreyasī | yat-sambandhena bhavan-mantra-dvayaṁ mantra-rājatayā pracāritam āvābhyām | tathā hi—

	nṛpo na hari-sevitā vyaya-kṛtī na hary-arpakaḥ 

	kavir na hari-varṇakaḥ śrita-gurur na hary-āśritaḥ |

	guṇī na hari-tatparaḥ sarasa-dhīr naḥ kṛṣṇāśrayaḥ

	sa na vraja-ramānugaḥ sva-hṛdi sapta śalyāni me ||61||

[144] kṛṣṇaḥ svagatam uvāca—sādhīyān mamānubhavaḥ | sa tu na savādhībhavitum arhati | yataś ca na svānubhava evāyam anubhāvaś ca | tan-mano nānyathā manyasva iti | 

[145] spaṣṭaṁ ca pṛṣṭavān—tatas tataḥ ?

[146] ṛṣir uvāca—tad evaṁ kāvya-śreṇīr iva nānā-deśa-veśa-bhāṣā-rasair eṇīdṛśaḥ pāṇaukṛtya pūrva-pūrvavad rāginīṁ madrādhipater api kanyāṁ sanyāyatayā varyāṁ bhāryā-varyāṁ kariṣyasi | na kevalā sā, tāsām adharāḥ ṣoḍaśa-sahasra-parimāṇāś cāparāḥ |

[147] tatra madra-kanyāyāḥ pariṇaya-nyāyaṁ bhadram evaṁ varṇayiṣyanti—


    atyuccair bandha –vedhyāprakaṭa-jhaṣa-tanoś chedam ākarṇya paṇyaṁ


    kanyāyā madrapātuḥ kṣitipati-niyutāsādhyam ekas tu paścāt |


    dūrād āgamya paścād api ca viluluve tāṁ harir yaḥ sa paścād


    bhūtvā tān yuktam ārdad yudhi tad api matāgrīyatā tasya citrā ||62||

[148] kanyānāṁ ṣoḍaśa-sahasrāṇy uddiśya ca sahasra-vaktratām eva devatāḥ prāpsyanti | 

[149] tatra dig-darśanam, yathā—


    atha naraka-nikāyyaṁ nārakaṁ menire tās


    tad-adhikam api taṁ tu śrī-harir manyate sma |


    naraka-haraṇa-nāmāpy atra yatnātiyatnaṁ


    yad akṛta yad ihāsīd vyagratā-biddha-buddhiḥ ||63||

[150] naraka-vadha-prakriyāṁ caivaṁ varṇayiṣyanti |


    bhittvā durgāṇi kṛṣṇaḥ sasuta-mura-yutaṁ bhaumam unmukhya rājye


    tat-putraṁ sthāpayitvā sura-nara-duhitur bandhanād ujjahāra |


    devāmbā-kuṇḍalādyo maṇi-giri-varuṇa-cchatram uddhṛtya tac ca


    pratyarpya kṣudra-vṛṣṇaḥ saha maṇi-giriṇāpy agrahīt pārijātam ||64||

[151] tad evaṁ tava svargastha-vighna-hantṛtāṁ tatra ca vṛtraghnaḥ kṛtaghnatām avadhāya vayam evaṁ manyāmahe |


    tvām arcanti yadā svargyās tadā svargaḥ surālayaḥ |


    tvāṁ nārcanti yadā svargyās tadā svargaḥ surālayaḥ ||65||

[152] yuktam eva tat—


    ajanāśam asau naṣṭo jīvanāśaṁ nanāśa ca |


    ūrdhva-śoṣaṁ sa cāśuṣyat kṛṣṇa yas tvat-parāṅmukhaḥ ||66||

[153] kṛṣṇa uvāca—tatas tataḥ ?

[154] ṛṣir uvāca—tad evaṁ tatra sarva-svāsthya-maya-gārhasthya-caye pratiśvastanaṁ sphurad-upacaye sati suta-sampattir api matim atītya pratyahaṁ pratoṣyate | kiṁ bahunā, bhavadvad-varṣa-ṣaṭkān anantaram eva yauvana-prapañcatas teṣām api prajātāḥ prajās tāvaty eva diṣṭe dṛṣṭa-yauvanā bhaviṣyanti | bhavān punar īdṛśatayā paraṁ nava-vayāḥ sthāsyati |

[155] tathā ca paurāṇī vāṇī—nātidīrgheṇa kālena sa kārṣṇī rūḍha-yauvanaḥ [bhā.pu. 10.55.9] iti | tac ca kṛṣṇaṁ matvā striyo hrītāḥ [bhā.pu. 10.55.28]iti ca |

[156] tatra ca kaimutyam idam avadhira-mātraāṇām anavadhikam avadhāna-nidhāna-pātrāyate | yathā—


    tatra pravayaso’py āsan yuvāno’tibalaujasaḥ |


    pibanto’kṣair mukundasya mukhāmbhoja-sudhāṁ muhuḥ || [bhā.pu. 10.45.19] iti 

[157] etena śrīmad-vraje tu tad-atiśayāt sphuṭam eva tad-atiśayaḥ saṅgamitaḥ |

[158] kṛṣṇa uvāca—aho mahātman ! mahān ayam atyayaḥ sampraty api duratyayaṁ duḥkham arpayati | yat tāvad vilambaṁ tatrāvalambitāsmi | bhavatu, prakṛtaṁ prakriyatām |

[159] ṛṣir uvāca—śambareṇa janmata eva dyumnavat tava gṛhād apahṛtasya pradyumna-nāmnas tvat-putrasya samparāye sambandhaṁ tad-dhanana-caritraṁ vicitratayā gāsyanti, yathā—


    kṛṣṇe’pi dhṛṣṇag-bhavitātra kaḥ pumān


    yas tu svayaṁ yoddhum amuṁ vrajiṣyati |


    yad adya jātaṁ khalu tasya jātakaṁ


    hṛtvā tato mṛtyum avāpa śambaraḥ ||67||

[160] atha prādyumnim anu cāmnāsyanti—


    ūṣāṁ bāṇasya kanyāṁ rahasi gatam ananāniruddhaṁ niruddhaṁ


    yuddhe buddhā tam etaṁ drutam abhigatavān yudhyato’gryān nihatya |


    brahmāṇḍa-dhvaṁsad-akṣa-jvalana-vaha-mahā-śūla-bhṛc-chūlapāṇiṁ


    tat-pakṣaṁ nirjayaṁs tad-bhuja-balam alūnād yas tu tatrānyakaḥ kaḥ ||68||

[161] kṛṣṇa uvāca—vismayaḥ khalv ayam | yad vismariṣyāmy eva vraja-vārtām |

[162] ṛṣir uvāca—na hi na hi | sā hi tavāhite manasi rāga-mayī jāgarūkatām eva parām āgamiṣyati |

[163] hanta ! yat khalu nirantaram antargatam, tat katham antargatam iva jāyeta | kintu pūrva-nirdiṣṭaṁ gurv-anādiṣṭatā-paraṁ tasmin nirdiṣṭi-viśiṣṭim ācariṣyati |

[164] tadā ca kadācana rāmeṇa saha rahasya-vārtā tava vartiṣyate | yatra sva-gamanam anālocya rāmaṁ śaśvad anuśocya vrajasthānāṁ smṛtitaḥ pracyavamāna-bāṣpas tvayā ca tathānuśocatā procyamānas tava sandeśaṁ praveśayan māthura-vraja-deśa-praveśaṁ gopa-veśam āveśya prāpsyati | prāpya ca sa yathā kathā-viṣayas tathā samasya varṇayiṣyati—


    vrajasthānāṁ rāmaḥ sva-sahaja-viyogārciṣi hareḥ


    purā satyaṁ jajñe punar iha tu jātaḥ sukha-kṛtī |


    yatas teṣāṁ jvālāṁ sphurad amṛta-vācā praśamayaṁs


    tadīyāṁ sphūrtiṁ dṛg-viṣayam iva cakre sva-balataḥ ||69||

[165] kim anyad vā vinyasitavyam | tena tathā te nanditā yathā sarve’pi svayaṁ saparva-prāyatayā taṁ prārthayāmāsuḥ |

[166] tad-upabhoga-tṛṣṇayā cira-pālita-sukumāra-kaumāra-kusumānāṁ sura-vallī-samatā-suṣamāṇām iva labdha-cara-tadīya-saṁśleṣāṇām ābhīra-kumārī-viśeṣāṇām aṅgīkārāya |

[167] śrīmān baladevaś ca yathāvad eva tathā valayāmāsa | valayitvā ca vrajaṁ prati pravalitānujāgamana-viśvāsaḥ sva-preyasīr ihaiva vihāya dvārakām api niścinta iva caliṣyati | āgatya ca dvārakāṁ tvām api sāntvayiṣyati | yathā-kartavyāvaśeṣaṁ vidhāya vraja-śleṣam avāpsyati |

[168] kṛṣṇa uvāca—kiyān avaśeṣas tāvāṁś ca viśeṣaḥ kathyatām |

[169] ṛṣir uvāca—kramaśa eva prakaramaṇīyaḥ | tathā hi—vrajaṁ prati calitavati sakala-guṇa-tantre balabhadre puṇḍraka-maṇḍala-patiḥ kṛtrima-vāsudevatayā citrita-rūpas tvāṁ spardhayā vardhamāna-garvaṁ sādhu-krodha-samudbodhanam evaṁ sandekṣyati—


    vāsudevo’vatīrṇo’ham eka eva na cāparaḥ |


    bhūtānām anukampārthaṁ tvaṁ tu mithyābhidhāṁ tyaja || [bhā.pu. 10.66.5] iti |

[170] pratisandekṣyanti tu taṁ yadavaḥ, yathā—


    puṇḍra-keśa sa bhavān abhūd dhariḥ


    kāśi-rāḍ na kim ihābhavac chiraḥ |


    mitratām aśivatāṁ tathāsajann


    anyathā prathitavān sa tu tvayi ||70||


    vṛttāntenāmunā tu tvad-vṛttāntaḥ so’yam īkṣate |


    kṛtāntenācireṇa tvaṁ kṛtānta iva vartase ||71|| iti |

[171] kṛṣṇa uvāca—tatas tataḥ ?

[172] ṛṣir uvāca—tatas tad-vadhānantaraṁ tvaṁ tu taṁ tan-mitraṁ kāśīrājam api prāptanāśī-kariṣyasi | tayoḥ śivādya-pacitir apy apacitim eva kariṣyati | tataś ca—


    yadā satrāyitā tatra kāśīśa-tanayas tadā |


    tasmāt kaṣṭāyamānaḥ sann aṣṭim ucciar aṭiṣyati ||72||

[173] atha rāmas tu dvividaṁ rāma-senāgrām agrāmaṇyaṁ vidann api haniṣyati | yathā ca kathayiṣyanti—


    āśritya rāmaṁ dvividaḥ svecchayā narakaṁ śritaḥ |


    iti tan-niṣkṛtiṁ kurvan rāmo’nyas tam adaṇḍayat ||73||

[174] śrī-rāma uddiśya ca vandi-vṛndāni vandiṣyante—


    hālālohita-locane hala-bhṛti vyākoṣa-śoṇābja-yug-


    gaṅgā-bhrānti-bharākarā madhukarāḥ koṭir gatāḥ kūṭatām |


    kiṁ ca kṣauṇi-śaṭhā haṭād agharipos tejaḥ prasuptaṁ yaśasy


    udbuddhaṁ kila vardhituṁ tad iti te vārdhiṁ gatiṁ saṅgatāḥ ||74||

[175] kṛṣṇa uvāca—hanta maharṣe ! bāṭa-ghaṭita-nyāyenāpi mama vraja-sambandhibhiḥ samaṁ samanvayaḥ kiṁ na bhavitā ?

[176] ṛṣir uvāca—bhavitā | yatas tad eva vṛttaṁ kramataḥ kramate sma |

[177] tathā hi—yadā rāmas tīrtha-yātrāṁ kariṣyati, yasyāś cānte bhīṣmādi-śāntatā-prānte duryodhana-vadhaḥ sampatsyate, tasyāḥ prāg yadā kadāpi sūryoparāgaḥ sāgaravat parva-garimāṇam āgantā | yaś caivaṁ varṇayiṣyate—


    grasta-sūryeṇa tamasā tamasā vyāpi tad dinam |


    udite hari-vaktrendau smerājani kumudvatī ||75|| iti |

tadā tu—

	kaṁsa-pratāpitāḥ sarve vayaṁ yātā diśaṁ diśam |

	etarhy eva punaḥ sthānaṁ daivenāsāditāḥ svasaḥ ||76|| iti | [bhā.pu. 10.82.21]

[178] śrī-vasudeva-vacanāt kaṁsa-vadhān nātivyavadhāna-kāle kuru-bhuvi suvimala-jātīyā bhāratīyāḥ prajāḥ prāyaḥ prayāsyanti | yatra yudhiṣṭhirograsenādi-saṁsaktānāṁ bhavadīya-mahiṣṭha-bhaktānāṁ samāgamaḥ parameṣṭhi-goṣṭhīm api kaniṣṭhāṁ kariṣyati |

[179] kiṁ bahunā, bhavān api tatra bhavitā | vraja-vāsi-tatir api vrajitā | yataḥ parimilanāya parasparam adhikam abhikatāṁ gatānāṁ lakṣya-mātraṁ tvad-ādikaṁ lakṣyate |

[180] kṛṣṇaḥ sāsram uvāca—tatas tataḥ ?

[181] ṛṣir uvāca—tataś ca—


    yathārka-tapto jala-bindur indunā


    nidāgha-dagdhaṁ vipinṁ payomucā |


    viṣārditaṁ vārbhavatā vilokyate 


    saṅgāt tathā tvad-virahī tvayā vrajaḥ ||77||

[182] kṛṣṇaḥ sa-gadgadam uvāca—tatas tataḥ ?

[183] ṛṣir uvāca—tataś ca—


    mātā tātaḥ pitṛ-sahacarā bhrātaro bandhu-vargā


    dāsā hṛdyās tava nija-janāḥ kecid anye ca tatra |


    prāpsyanti tvāṁ bhavati ca bhaviṣyanti te’nanya-cittās


    teṣv āveśād bahuṣu bhavitā naika-cetā bhavāṁs tu ||78||

tataś ca—


    tvaṁ vrajeti nija-prema gopayann iva vatsyasi |


    vrajas tu sva-guṇais tatra sarva-preyān bhaviṣyati ||79||

tatra ca—

	yadā yadā drakṣyati tāṁ bhavāṁs tadā

	pūrṇaṁ samūrṇo lavitā dṛśor jalam |

	bhavantam apy evam amī yathāmunā

	kaṇṭhāntam antar hṛdayaṁ nirotsyate ||80||

[184] tad evaṁ vaiśākham ārabhya varṣā yāvad atiharṣāt tvāṁ nirṇimeṣam eva nirvarṇayantas te vraja-vāsinaḥ saṁvatsyanti | tad-ante sad-anūkaṭayā labdha-mūka-sthitiṣu śrīman-nandādiṣu teṣām ānakadundubhi-prabhṛtīnāṁ parama-snigdhāntaḥ-karaṇatāṁ vilocya jāta-putra-pautrāvalokanena kṣiti-vipakṣa-pakṣa-prāyatāvakalanena ca svasminn aviśvasti-srastitaḥ samāśvastim api vilokya sarva-ślokya-caritaḥ sahāyīkṛta-balarāmoddhava-rohiṇīkatayā taiḥ saha nija-vṛndāvana-vraja-darśanam ekānte mantraṇā-pūrvakaṁ vicintya niścintya ca śrīman-nandādīn sa-sāntvaṁ māthurān eva prasthāpayiṣyasi |

[185] idam eva bādarāyaṇir apy āha tataḥ kāmaiḥ pūryamāṇaḥ sa-vrajaḥ saha-bāndhavaḥ [bhā.pu. 10.84.67] ity ādinā kṛṣṇe kamala-patrākṣe saṁnyastākhila-rādhasaḥ [bhā.pu. 10.65.6] iti pūrvoktes tvad-āgamana-tātparyā eva teṣāṁ kāmā iti | prasthāpana-samayatas teṣāṁ viśeṣāvasthā-varṇanaṁ tu tat tad asmākaṁ buddhim āstṛṇotīty alam ativistareṇa | 

[186] kṛṣṇa uvāca—asmad-avasthāṁ tu varṇaya |

[187] ṛṣir uvāca—kuru-sthalāt kuśasthalam āgatya sthitaḥ sa bhavān pāṇḍava-rājena rājasūya-mantraṇāyāsmad-dvārā nimantritaṁ sann indraprasthaṁ prasthāsyate |

[188] tataś ca satvaraṁ gatvā bhīa-prabhṛtaye dik-sīma-vijaya-yaśāṁsi dattvā bhīma-dvārā jarāsandhaṁ hatvā tat-kṛta-bandhāni nṛpa-vṛndāni mocayitvā vijitena rāja-vrajena yudhiṣṭhiraṁ rocayitvā rājasūyena yājayiṣyasi | tatra jarāsandha-ghātanaṁ, yathā—


    bandhaṁ bandhaṁ yam anu mumuce taṁ jarāsandham enaṁ


    hanyām addhā svayam atha yadi śravyam etan na tarhi |


    itthaṁ kṛṣṇa tvam iha kalayan bhīmasenena yuddhād


    dharyād daitya-prakṛtim amukaṁ ghātayiṣyasy asy upetya ||81||

[189] milad-artana-giri-garta-vartamāna-nṛpāṇāṁ kṛpayā mocanam, yathā—


    kārāgārāndha-tāmisra-bandhād andhāyitān nṛpān |


    svarūpa-dṛṣṭibhiḥ sṛṣṭa-dṛṣṭīn parikariṣyati ||82||

[190] rājasūyam, yathā—


    nirjitya kṣitipati-maṇḍalāni pāṇḍoḥ


    putrais tāny anugamitāni saṅghaṭayya |


    cedīśaṁ sadasi nihatya tad-viruddhaṁ


    teṣāṁ tad-viracayitāsi rājasūyam ||83||


    yajñe tasmin nṛloko nṛpati-tad-adhipā vipra-viprarṣi-varyāḥ


    svargasthāḥ svarga-pālās tridaśa-munivarāḥ kiṁ ca vedhāḥ śivāś ca |


    dṛṣṭyā śrutyāpi tat tad bahuvidha-bhagavad-rūpa-vṛndasya vijñāḥ


    paśyanto rūpam etat tava kim api muhur vismariṣyanti sarvam ||84||

[191] tad evaṁ rājasūyaṁ santānya kuntyāḥ santānān sammānya yadā dvārakāyāṁ gantāsi, tadā sādhūnāṁ śalyaṁ śālvaṁ lohamaya-vyoma-cāri-pūryā parāg eva tām āvārya dṛṣṭvā pūryamāṇa-pāñcajanyaḥ sannāti-prayatnatas taṁ deva-sapatnaṁ haniṣyasi |

tataś ca—


    krudhyan krudhyat-saubha-puraṁ vyomādhva dvārakārudham |


    dhvaṁsayiṣyasi tad yadvat tripuraṁ tripurāntakṛt ||85||

[192] atra ca gāyanti—

ūḍumbare kṛmis tāvan nijāḍambara-garvitaḥ |

yāvan na danti-dantānām antaḥ patati tat-phalam ||86||

[193] kṛṣṇa uvāca—adyāpi kati-vilambā vraja-bhū-gatiḥ ?

[194] ṛṣir uvāca—āyatāv evāyātā śrūyatām |

[195] tad etat procya  maharṣiṇā manasi procyate sma—eṣā ca kalilokair viralair evāvakalayiṣyate | asyā hi bahirmukhān pratavaguṇṭhayitum antarmukhāṁs tūtkaṇṭhayituṁ maharṣibhiḥ parokṣa-prāyī-kṛtāyāḥ khalv asmad-ādi-saṁvādamayyāḥ śrī-bhāgavata-bhārata-pādmādīnām eka-vākyatā-karaṇata eva śakyā pratītir iti | tad idaṁ ca kiñcana mad-upadeśa-nidigdhaṁ madhukaṇṭha-snigdhakaṇṭhābhyāṁ prāpta-kṛṣṇopakaṇṭhābhyāṁ kṣīra-kaṇṭhābhyām api sva-kaṇṭhād eva campū-dvayam apūrva-racanayā sampūrṇaṁ kurvadbhyām uttara-campūttara-bhāgam añcadbhyāṁ tat-tac-chāstra-mata-vistāraṇayā prastoṣyate, tad eva samasya vicāryate |

[196] yadā śālva-yuddham udbuddham, tadā pāṇḍavānāṁ durodara-daṇḍa iti vana-parva-kathā | śālvasya tu prāṇān daṇḍayitvā madhu-pura-dvāri vakratā-caṇḍaṁ savidūratha-dantavakraḥ khaṇḍa-khaṇḍaśaḥ khaṇḍitaś ca, tenānena bhaviteti pādmottara-khaṇḍa-prathā | tad-anantaraṁ ca punar vrajāgamanam asya mahādeva-devyāḥ saṁvāda-rahasya-maye tatraiva spaṣṭaṁ niṣṭaṅkyate | yat khalu satya-saṅkalpatayānalpa-samajñā-vijñātānāṁ āyāsye iti dyotakaiḥ [bhā.pu. 10.41.17], āgamiṣyaty atidīrgheṇa [bhā.pu. 10.46.34] ity ādi-bahutarād bhagavad-bhāgavatānāṁ pratijñānusārāt śrīmad-bhāgavatenāpy udbhāvitam | na kevalaṁ pratijñā-mātraṁ tatra pratīti-pātrīkṛtam, kintu tad-āgatir apy adhigatīkṛtam |

[197] tathā hi prathame dvārakā-prajā-vacane—yarhy ambujākṣāpasasāra bho bhavān kurūn madhūn vātha suhṛd-didṛkṣayā [bhā.pu. 1.11.9] iti pratyakṣaṁ lakṣyate | na ca tat tu kālāntara-gatam | kurukṣetra-yātrāyāṁ hi sphuṭam asya vacanaṁ tasya tat-kālatām eva racayati | tathā hi—


    api smaratha naḥ sakhyaḥ svānām artha-cikīrṣayā |


    gatāṁś cirāyitāñ chatru-pakṣa-kṣapaṇa-cetasaḥ || [bhā.pu. 10.82.41] iti |

[198] vidūrathāntaśatruvadham evāvavadhim atra karoti nānyad iti  | tad evaṁ sthite tad-anantaraṁ ca labdhāntaratayā tenānena teṣāṁ prakṛti-jāgocara-prakṛti-svapadāvirbhāvanaṁ ca tatra pādma evodbhāvaitam | tad api brahma-hrada-majjana-tad-unmajjanād anantaraṁ tad-darśitavata etasya caitadīyānāṁ cābhiprāyeṇa śrīmad-bhāgavatenābhipretam | api naḥ svagatiṁ sūkṣmām [bhā.pu. 10.28.12] iti, na veda svāṁ gatiṁ bhraman [bhā.pu. 10.28.14] iti, gopānāṁ svaṁ lokaṁ [bhā.pu. 10.28.15] iti, kṛṣṇaṁ ca tatra chandobhiḥ stūyamānam [bhā.pu. 10.28.18] ity anena | ataeva skānde—


    vatsair vatsatarībhiś ca sarāmo bālakair vṛtaḥ |


    vṛndāvanāntaragataḥ sadā krīḍati mādhavaḥ ||

sadā sthiti-prayogaś cātra vaikuṇṭha-nāthasya dhruva-gajendrādy-artham anyatra gamanena vaikuṇṭha iva śrī-vrajendra-nandanasya mathurādi-gamanena sadā vṛndāvana-ramaṇam api na bādhyate |

[199] atredaṁ vicārayāmaḥ—


    jananī-veśa-sambandhābhāsāt pūtanikāpi sā |


    janaī-gatim avrājīd iti kaimutya-yogataḥ ||87||


    upakṛṣṇaṁ kṛṣṇa-ghoṣaḥ sugo-gopaṁ tad āpsyati |


    atiduḥkhaṁ duṣpratīpaṁ tad golokaṁ sa-śarma ca ||88||

kiṁ ca—


    sāṅgaṁ yāvad vaibhavaṁ ca vrajaḥ kṛṣṇaṁ vrajiṣyati |


    sa-kṛṣṇam anukṛṣṇaṁ yo dhāsyate ca sa-rāmakam ||89||


    sadvādaśa-skandham evaṁ śrī-bhāgavatam īkṣate |


    yathā-śakti-budho’nyasya śakti-prati na vidyate ||90||

[200] tad evaṁ vimṛṣya tu śrī-devarṣiḥ spaṣṭam ācaṣṭa—[201] yadā tvaṁ rājasūyataḥ sukhaṁ sambhūya svālaya-calanārambhaṁ sambhāvayiṣyasi, tadā vakrabhāva-cakrataḥ śakram api jigīṣur dantavakras tvāṁ kevalaṁ sarva-caṅkramaṇa-cakravalaṁ vitarkayan balena balena ca vinābhūtena tvayā kevalena gadāyuddham adhvany anivicchan madhupurīm āgantum urīkariṣyati | tām āgatya ca gatyantaraṁ cintayan man-mukhatas tava dvārakā-saṁmukha-prasthānaṁ śālva-saṁsthāpanaṁ cāsthāya sadyas tvāṁ praty eva duḥsthātmatayā prasthāsyate |

[202] tadaiva ca mano-juti-vibhūti-mayena mayā kathanayā nija-vraja-gamanāya tad evāspadam āspadaṁ kurval-labdha-manorathas tādṛśa-divya-rathaś ca tvaṁ tat-kṣaṇam eva mathurā-pura-dvāri prāpta-gati-prathas taṁ gadāvantaṁ niṣkrāmantaṁ drakṣyasi, srakṣyasi ca tvāṁ prati krāmantaṁ taṁ prati gadāṁ srakṣyante ca, pratyastrāṇīva tvad-ābhimukhyena karūṣa-mukhyena tena caidyenaiva sātma-jyotiṣkā niṣkāsya prāṇāḥ |

[203] tatra ca ślokaḥ khalv ayam—


    bhīmasyāhaṁ tulya-saṁvid-gadāyā


    dvandvāghāte mādhavaṁ māgadhābham |


    jitvā rājyaṁ māthuraṁ sādhayiṣyāmy


    evaṁ naṅkṣaty eṣa ko dantavakraḥ ||91||

tataś ca—


    dantavakra-citā-vahni-prāye krodhe tava svayam |


    vidūrathaś ca bhavitā dūrataḥ krūra-kīṭavat ||92||

[204] tad evaṁ dantavakraṁ vidūratham api vidūratas tadā gadā-cakra-ghātaṁ ghātayitvā sva-vacana-satyaṅkāraḥ svajana-hṛd-rujām agadaṅkāraḥ svīya-mukhānām astuṅkāraḥ śrīmad-vraja-virājamāna-rāja-kumāraḥ svaka-vraja-kulam eva bhavān mathurā-bhavān anuyokṣyate | tat tu sarvaṁ pragāḍha-bhāvam avagāḍhaṁ kurukṣetrād āgater arvāg-bhavad-āgamana-maryādābhyantarīṇa-kālaṁ kālam iva cālayituṁ punar api sudināyamānatāṁ pratipālayituṁ samprati yamunā-pārīṇaṁ jātam ity avakalayyānukāmīnena nija-divya-vimānena samuttīrya diviṣadbhiḥ kusumair avakīryamāṇaḥ sahasā tad-vāsaṁ cāsat tu mud yokṣyate |

[205] uttīrṇe ca tvayi sarvataḥ kīrṇena ninitāśeṣeṇa ratha-ghargharita-viśeṣeṇa tvad-āgamanam eva manvānās tvat-parimala-valanena tu niścinvānāḥ sarva-vidhā eva tvad-ekādhvānataḥ pradhāvanam eva tanvānāḥ śrīman-nandādy-abhidhānāḥ sannidhānaṁ vināpi śikhaṇḍi-maṇḍalavad amī mārtaṇḍa-maṇḍala-stha-megha-khaṇḍam iva divya-rathārūḍhaṁ tvām agūḍhaṁ niśāmya samya-gūḍha-pramada-bahala-kolāhalaṁ kalayiṣyanti |

[206] kalayantaś ca stambha-sveda-romodbheda-svara-bheda-rodana-vibheda-pralaya-mayatayā spandanam apy avindamānāḥ syandanād dūratas tad-avasthā eva sthāsyanti |

[207] tvaṁ punaḥ sahasā rathād avatīrya teṣāṁ pathā yathā-vīryaṁ dhāvan sakala-gīrvāṇa-vikīryamāṇa-kusumādi-vāditrādi-kṛtamānaḥ sarvathāpy asambhāvita-samānaḥ param āsaktyā sarvān api tān anarvācīna-śaktyā ca pṛthak pṛthag eva ca yugapad eva ca saṅgacchan samāliṅgaṁs tat tad aṅga-saṅgataṁ svāṅgam apii na tato bhinnam aṅgīkariṣyasi |

[208] te ca tathā śokāpanudaṁ datta-mudaṁ tvāṁ labhamānāḥ sarve janyavas tvad-ananyaṁ-manyā bhaviṣyati | [209] tathā ca gāsyate—


    yadā yātaḥ kṛṣṇaḥ punar api yadūnāṁ nagaratas


    tadā gopāḥ so’pi prati-nijam adhur moda-nivaham |


    vyatiśliṣṭā yarhi pratijanam idaṁ nājani manāg


    ayaṁ kṛṣṇaḥ kṛṣṇaḥ kim aham iti tarhi sphuṭataram ||93||

yataḥ—


    yadvat kalyantimānāṁ sukṛta-virahiṇāṁ satya-dharmāvatāraḥ


    pṛthvī-sthānāṁ mahāvagraha-hata-vapuṣāṁ varṣukābda-pracāraḥ |


    ākūpāra-hradānāṁ muni-hṛta-payasāṁ navya-gaṅgā-prasāras


    tadvad goṣṭha-sthitānāṁ tava viraha-rujāṁ hanta te saṅga-sāraḥ ||94||

[210] atha cirāya pratimāvat labdha-tvat-pariṣvaktiṣu vraja-jana-vyaktiṣu pūrvam avyaktībhāvam āpannā madhumaṅgala-pūrṇābhyarṇā paurṇamāsī sa-vṛndā vṛndā ca samam apracchannatāṁ gacchantī tu sukha-saṁmūrcchanān mūrcchām iva gatābhyas tābhyaḥ sābhyasūyam iva kramād bahir vṛttiṁ yacchantī tad-vanikāyāṁ tan-nikāyam upaveśayiṣyati |

[211] tathā ca kathayiṣyanti—


    kṛṣṇaṁ madhya-gataṁ vidhāya pitarau tad-bhrātaraḥ strī-gaṇās


    tan-mitrāṇi kuṭumba-saṁvalanayā cānye cirāt prāptitaḥ |


    muñcantaḥ sphuṭam aśru tasya sukhadaṁ cārūpa-cāraṁ ciraṁ


    vismṛtya sthagita-kriyāḥ samabhavan mūkāś ca vaisvaryataḥ ||95||

[212] tvaṁ tu tatra strī-kumāraṁ putra-pautraṁ kubja-vāmanaṁ dāsī-dāsam api sarvaṁ yathāyathaṁ toṣayiṣyasi | [213] dārukas tu dāruvad eva dūrasthitas tat-prema-vaśyatayā kautukam iva drakṣyati |

[214] tataś ca tatrāsīnā paurṇamāsī kupitevālapiṣyati—ahaha kim idam avidanta iva kurvantaḥ stha ? pathi pariśrāntam imaṁ katham iva na viśrāntaṁ kurutha |

[215] tad evaṁ jāta-camatkārābhyāṁ tat-pariśrama-kātarābhyāṁ mātara-pitarābhyām ubhayataḥ sva-sva-bhajanākṛtāliṅganamaya-praṇaya-ceṣṭitaḥ sarvair eva ca parito veṣṭitaḥ sva-goṣṭha-prakoṣṭha-madhyaga-śakaṭa-ghaṭā-ghaṭita-vāṭam avāpsyasi |

[216] tataś ca te sarve bhavat-paricaryā-maya-parisaryākṛtaḥ sambharamam evācariṣyanti, na tu kārya-kramam | tathā hi—


    yarhy āgantāsy aghahara cirād dvārakātas tadā te


    sarve’py ete vraja-jani-janā śreṣṭha-madhyastha-nighnāḥ |


    dhāvanto’pi pratidiśam aho tat-tad-ekaika-kāryaṁ


    kurvanto’pi sthagita-kṛtitām eva yāsyanti hanta ||97||


    yadyapi gopāḥ samyak paricarituṁ tvāṁ na tarhi śakṣyanti |


    tad api na tat-pramadāmṛta-bhogās tvāmī sadaiva pokṣyanti ||98||

[217] tad ārabhya ca—


    kiṁ bhoktavyaṁ kvāsitavyaṁ svapanīyaṁ kva vāmunā |


    iti mātrādi-dhī-yātrā nātrāyāsyati tṛptatām ||98||


    sakhāyante sukhādhīnā vismariṣyanti sarvakam |


    smariṣyanti tu tāṁ tvat-kāṁ punaḥ saṁśleṣa-navyatām ||99||


    dāsāś ca tava dāśārha punar āśāṁ sva-mūrtiṣu |


    dhāsyanti sevā-sudhayā vidhāsyanti yad āplavam ||100||


    gāvaḥ prāgvad bhavat-sphūrti-prabhāva-sthita-tad-daśāḥ |


    tadvad eva sadaivāmūr dhāsyanti pramadaṁ tvayi ||101||


    śiśavaḥ paśavaś caiva vayāṁsi ca payāṁsi ca |


    ye’nye hṛdyā janā hṛdyās tava teṣāṁ tu kā kathā ||102||

[218] kūrmasyeva smaraṇānubhāvena tava tena tvadīyāḥ pūrvavad eva hi te sthātāraḥ | tathaiva vrajād baladevaḥ kuśasthalīm āsādya tvayi nivedayiṣyati | yathā śrī-hari-vaṁśe—


    tathaivādhvaga-veśena sopaśliṣṭe janārdanam |


    pratyagra-vana-mālena vakṣasābhivirājatā ||


    upaviṣṭaṁ tadā rāmaṁ papraccha kuśalaṁ vraje |


    bāndhaveṣu ca sarveṣu goṣu caiva janārdanaḥ ||


    pratyuvāca tadā rāmo bhrātaraṁ sādhu-bhāṣitam |


    sarveṣāṁ kuśalaṁ kṛṣṇa yeṣāṁ kuśalam icchasi || [HV 83.53,55-6] iti |

[219] tad evaṁ sthite’pi tadā tava sadā vrajāvasthiti-pratītis tu teṣāṁ nātijaniṣyate | syandanaṁ tad atra tad-avastham eva sthāpitam astīty anāsthā-bhāvanayā |

[220] kiṁ ca, tava savayasaḥ pravayasaḥ pratīdaṁ pratīpam āvedayiṣyanti | priya-vayasyasya nātiasaumanasyaṁ manasy abhyasyate | yato janitānurāga-janatāsu tāsu prāg iva nānurāgaṁ jāgaram āgamayati | tāś ca tathā dṛṣṭvā lagita-duḥkha-sthagitatayā śuṣkā iva tiṣṭhanti | 

[221] tad etad ākarṇayantaḥ prāpta-kadanāntaratayā vivarṇavadanānte tvan-mātara-pitarādayaḥ kātaratām avāpsyanti |

[222] tvaṁ tu jantu-mātra-citta-jñas tad vijñāya svayam eva tān vijñāpayiṣyasi—kathaṁ bhavanto nādyāpy ānandād udbhavanto dṛśyante | [223] sarve tu sagadgadaṁ gadiṣyanti—asmākam ānanda-kāraṇaṁ tvad-avadhāraṇa-padavīṁ vindata eva | 

[224] atha tvaṁ vakṣyasi—bāḍhaṁ kintu yena bhavadbhiḥ sandihyate, so’yaṁ śatāṅgaḥ sāṅga-bhavat-kārya-saṅgamanāya saṅge rakṣitatayā lakṣyate | yathā vānyathā jñāpayatha, tathā prathayiṣyāmi | etad eva prāg eva niveditaṁ mayā—


    yāta yūyaṁ vrajaṁ tāta vayaṁ ca sneha-duḥkhitān |


    jñātīn vo draṣṭum eṣyāmo vidhāya suhṛdāṁ sukham || [bhā.pu. 10.45.23] iti |

[225] jñātīn iti yuṣman-madhyata evāsau vāsaḥ sambhaviṣyati, draṣṭum iti tatra ca yuṣmad-darśanam evāsmākaṁ puruṣārtha ity arthaḥ | yad vā draṣṭum iti darśana-viṣayī-bhavitum ity arthaḥ | athāpi bhūman mahimā guṇasya te viboddhum arhaty amalāntarātmabhiḥ [bhā.pu. 10.14.6] ity atra bodha-viṣayī-bhavitum itivad etad uddhavena ca bhavatsu samudbuddhaṁ cakre—


    āgamiṣyaty adīrgheṇa kālena vrajam acyutaḥ |


    priyaṁ vidhāsyate pitror bhagavān sātvatāṁ patiḥ || 


    hatvā kaṁsaṁ raṅga-madhye pratīpaṁ sarva-sātvatām |


    yad āha vaḥ samāgatya kṛṣṇaḥ satyaṁ karoti tat || [bhā.pu. 10.46.34-5] iti |

[226] sātvatāṁ patir api pūrṇa-ṣaḍaiśvarya-sampattir api pitror yuvayor vrajeśitroḥ parama-sukha-śriyaṁ sadā svalālanā-rūpaṁ priyaṁ vidhāsyate | tatrāpy acyuta evāvasthāsyate, yatas tat tato hetor adyāpi satyaṁ śapathaṁ karoti, kurvann eva vartata ity arthaḥ | tad anenaiva nayena bhavatāṁ praṇayarṇaṁ vinayeya, na tu manāg api gamanāgastvena | tathā hi—


    pitrādi-pratirūpa-rūpa-vasudevādi-pratīghātajād-


    duḥkhāt kaṁsa-vināśanārtham agamaṁ śīghrāṁ nivṛttiṁ vidan |


    tatrāsīt suhṛdāṁ manoratha-tatir yuddhāyatir durhṛdāṁ


    caivaṁ tad-vyasanaṁ samāpya yadi ca prāgāṁ kva vā yāmy aham ||103|| iti |

[227] tataḥ śrī-vrajeśvarānumatyā pratyāsannāḥ sarve’pi prārthayiṣyante | evaṁ ced iha ca tava dvārakā-vad eva bahala-gṛha-bṛṁhaṇāya spṛhayāmaḥ | anyathā-karaṇaṁ tu yad asmākam adhanyatāṁ vahatīti |

[228] tad etad ākarṇya bhūmiṁ nirvarṇya tvaṁ tu tasminn asantuṣṭa iva cetasi cintayitāsi—gṛha-śabdaḥ khalv ebhir gṛhiṇī-paryāyatayā paryavasāyitaḥ | tatra ca hanta mama svāntaṁ kīdṛśaṁ vāmī vidhāsyantīti |

[229] atha punar vibhāvayitāsi—bhavatu, pūrṇa-jñāna-tūrṇa-vidhānā ca paurṇamāsy atra sarvaṁ śarma nirmāsyati, na tv anyathākarmatāṁ dhāsyatīti | vaktavyaṁ tu vakṣyasi | tarhi rohiṇī-mātā rauhiṇeya-bhrātā ca dvārakāgārād ākāraṇīyau | tāv eva sarvam arvāg-bhāvyaṁ nivedayiṣyataḥ |

[230] atha punar dāruka-sārathiṁ prati prathayiṣyasi—bho sārathe ! sarathaḥ prathamānayātyantīnatayā bhavān yadu-bhavanam āsādya sadyaḥ śrīmad-bhrātaraṁ tan-mātaraṁ ca prāpayeti | punar vicārya vakṣyasi—hanta ! tam uddhavam apy ānayeti |

[231] tatas tad-vandanāruke dāruke pavanam anuharamāṇena yānena muhūrta-mātrārdhatais taiḥ sārdham āgate tasmin vismita-manasaḥ śrīman-nandādayaḥ paramānandāśayatayā sahasā bhavad-āgamanavad eva sahasā mahasā todyamānātodya-vrajaṁ tan-nijālayam āneṣyanti |

[232] gateṣu ca dineṣu tri-catureṣu rāmādayas te vrajasthābhir ucitam eva tubhyaṁ rocayiṣyanti—


    yeṣāṁ prema-guṇair yas tvaṁ baddhaḥ suṣṭhutayā hariḥ |


    tasya tair viniruddhā ye kuryus te katham anyathā ||104||

[233] sarve ca militvā nirṇeṣyanti mānyāḥ kanyā-vicāram | kātyāyanyārādhikās tāḥ kanyā dhanyādayaḥ sanyāyatām arhantīti |

[234] rāmoddhavau tu parama-niṣṇātau kṛṣṇavaj jñātvā tūṣṇīm evāvasthāsyataḥ |

[235] tatas tad-artham ārambhe labdha-sambhede vraja-pati-jampatī pūrṇa-mano-gatī pūrṇimābhyarṇam āsādya sadyas tasyāṁ varivasyā-pūrvakaṁ sarvaṁ nivedayiṣyataḥ |

[236] sāpi vakṣyati—tad api bhadram eva, kintu varyāḥ parama-varyā rādhādayaḥ kathaṁ vā na svīkāryāḥ ?

[237] tau tu sa-vailakṣyaṁ vakṣyataḥ—kāḥ khalu rādhikādy-abhidhāḥ ?

sā vakṣyati—dhanyānāṁ vṛṣabhānv-ādīnāṁ kanyā eva |

punas tau vakṣyataḥ—sudhy-ādi-guro ! na budhyāmahe | niḥśodhyaṁ tu bodhyatām | 

sā tu sa-hāsaṁ vakṣyati—yathā kātyāyany-ārādhikānāṁ kanyātvam evam anyāsāṁ rādhikādikānām api | 

tau punar utphulla-nayanaṁ vakṣyataḥ—vispaṣṭaṁ kathyatām | yadi viṣaya-maye’py asmādṛśi kṛpā-viṣayatācaryate | 

sā vakṣyati—bhavantaḥ khalv idaṁ nānubhavanta iva santi | yat punar adyāpi kanyā eva tā dhanyāḥ | māyā-kalpita-cchāyā-prāyā evānyatra pariṇāyitāḥ | tac ca svapnavad eva | yasmān maryādālaṅghana-paryāyatayā tā eva ca śayyādau paryavasāyante iti | kiṁ tad idaṁ kiñcana bhavantāv anu sa-vedanaṁ nivedayāmi | tās tad ekānuraktā mādṛśa-sāntvanayā param adyāvadhi dhairya-sampṛktāḥ | samprati tu tyakta-mātrātirikta-prāṇa-gātrā bhaviṣyanti | tāsāṁ tad idaṁ na kevalam aham eva vidaty asmi, kintu sarvāpi vraja-janatā | tac ca pūrvam api kiñcit kiñcid viśeṣtas tu kṛṣṇa-kṛta-vṛṣṇi-sthāna-prasthāna-gata-tad-anavasthāvasthāyām | yata idaṁ munayo’pi varṇayiṣyanti |

[238] tatra pūrvaṁ yathā—kuja-gatiṁ gamitā na vidāmaḥ; kaśmalena kavaraṁ vasanaṁ vā [bhā.pu. 10.35.17] ity ādinā | uttaraṁ tu, nivārayāmaḥ samupetya mādhavaṁ; kiṁ no ‘kariṣyan kula-vṛddha-bāndhavāḥ [bhā.pu. 10.39.28] ity uktvā, visṛjya lajjāṁ ruruduḥ sma su-svaraṁ; govinda dāmodara mādhaveti [bhā.pu. 10.39.31] ity ādinā, kṛṣṇa-dūte samāyāte uddhave tyakta-laukikāḥ [bhā.pu. 10.47.9] ity ādinā, gata-hriyaḥ [bhā.pu. 10.47.10] ity ādinā, 


    mātaraṁ pitaraṁ bhrātṝn patīn putrān svasṝn api |


    yad-arthe jahima dāśārha dustyajān sva-janān prabho ||** **[bhā.pu. 10.65.11] ity ādinā,

yā dustyajaṁ svajanam ārya-pathaṁ ca hitvā ity ādinā ca |

 

[239] atra patīn putrān iti yad uktaṁ, tat khalu gauṇīm eva vṛttim anukramya, na tu mukhyām iti bhavat-praśnānukrameṇa prakhyāsāmi | tatra yady anyathā manyadhve, tary evam ācakṣmahe—narakādānīta-guru-kumāratayā jita-dharmarāja-dhāmā rājad-aghajin-nāmā so’yam etad anurakta-jano’py adharmasya kalayāpi spraṣṭuṁ draṣṭuṁ ca na śakyata eva | kintu lajjā-mātraṁ tasya tasya ca maryādā-paryāpakam iti vastutas tu na kevalaṁ rāgata eva tās tādṛśīṁ gati-mārgatāḥ kintv anādi-siddha-svabhāvatayā tad-vadhū-bhāvataś ceti mantra-draṣṭāro’pi niṣṭaṅkayanti | tad etad balarāmoddhavau ca suṣṭhu jānīta iti tāv api praṣṭavyau, anyathā tāsu tat-sandeśa-haratā tayor na deśa-rūpatām āsīdet |

[240] punas tau vakṣyataḥ—vatsaḥ kim idam anusandadhāti ? 

sā vakṣyati—sa ca pūrvaṁ kiñcid anusaṁhitavān āsīt | uttaraṁ tu samyag vidann evāste | kintu samprati lajjayā nāvadhānaṁ sajjayati | 

tau vakṣyataḥ—tāsāṁ tad-artha-prāṇa-jihāsāṁ kim asau jānāti?

sā vakṣyati—uktam eva samyag vidann āsta iti |

[241] yataḥ pūrvam apy uddhave tathā samudbuddhaṁ kṛtavān, yathā ca tad-vacanaṁ satya-vacasaś ca gāsyanti—


    gacchoddhava vrajaṁ saumya pitror nau prītim āvaha |


    gopīnāṁ mad-viyogādhiṁ mat-sandeśair vimocaya ||


    tā man-manaskā mat-prāṇā mad-arthe tyakta-daihikāḥ |


    mām eva dayitaṁ preṣṭham ātmānaṁ manasā gatāḥ |


    ye tyakta-loka-dharmāś ca mad-arthe tān bibharmy aham ||


    mayi tāḥ preyasāṁ preṣṭhe dūra-sthe gokula-striyaḥ |


    smarantyo ‘ṅga vimuhyanti virahautkaṇṭhya-vihvalāḥ ||


    dhārayanty ati-kṛcchreṇa prāyaḥ prāṇān kathañcana |


    pratyāgamana-sandeśair ballavyo me mad-ātmikāḥ || [bhā.pu. 10.46.3-6]

[242] atra mat-sandeśaiḥ iti mayy āveśya manaḥ kṛṣṇe vimuktāśeṣa-vṛtti yat anusmarantyo māṁ nityam acirān mām upaiṣyatha [bhā.pu. 10.47.36] iti paryavasānair ity arthaḥ | mām eva dayitam iti, me vallavyaḥ ity atra tu viśeṣo’py asti, tasmāt tad eka-vrata-jīvana-vratānāṁ tad-bhāryāṇāṁ nānyā gatir nyāyyā |

[243] kṛṣṇa uvāca—tatas tataḥ?

[244] ṛṣir uvāca—tatas tau bhāvayiṣyataḥ | satyam asmākaṁ prakaṭatare’pi loka-dharma-ghaṭanānarha-pratikāre’pi tāsāṁ vighaṭana-duḥkhe yad adyāpi snuṣākaraṇa-spṛhā nāpayāti, pratyuta sātatyata eva tāsu snuṣābhānaṁ vibhāti | dharmānyathā-bhāve lakṣyate | yad avaśyam āyatyāṁ vidita-rahasyatām āyātīti | tad api prāpta-kālatāṁ kalayati sma |

[245] atha tau spaṣṭaṁ vakṣyataḥ—rahasyam idaṁ lokāḥ kathaṁ maṁsyante | 

sā vakṣyati—māyāyāḥ svabhāva-vyāpitir iyam avyabhicāritayā lakṣyate, yad avaśyam āyatyāṁ vidita-rahasyatām āyātīti | tad api prāpta-kālatāṁ kalayati sma |

[246] yataḥ sarveṣām api sat-saṅkalpānām upari prabhavator bhavator nigūḍhā yā tad-artham utkaṇṭhā, sā hy adhunā parāṁ koṭim ārūḍhā jhaṭiti rūḍha-kāryā bhaved eva | tau vakṣyataḥ—svīyām ananya-sambandhitāṁ tāḥ kathaṁ vidanti | 

[247] sā vakṣyati—pūrvaṁ sa vo hi svāmī bhavati iti durvāsaso vacanenāpi samyaṅ nāviduḥ kintu paścād viduḥ |

[248] tau vakṣyataḥ—katham iva?

[249] sā vakṣyati—uddhavena śrī-kṛṣṇābhiprāyam anuvyaktīkaraṇāt | ataevoktam—api bata madhu-puryām ārya-putro ‘dhunāste [bhā.pu. 10.47.21] iti |

[250] tau vakṣyataḥ—tāsāṁ śvaśuraṁ-manyādīnāṁ ye’nugatās te prāyeṇānutāpaṁ prāpsyanti |

[251] atha sā tu puruṣam iva vakṣyati—tat kim āsāṁ parama-sādhvīnāṁ mādhvīkavan madhura-snigdhatāvalitānāṁ duṣkara-taraṇa-duḥkha-bhāskara-puṣkalatāpa-śuṣkatā soḍhavyā | tathā sarva-dhurīṇatā-pravīṇasya nija-kula-dhurandharasya govardhana-dharasya durdhara-lajjā-bhāra-sajjanam anumodanīyam | vastutas tu teṣām api na sukha-bhaṅga-prasaṅgaḥ yad-dhāmārtha-suhṛt-priyātma-tanaya-prāṇāśayās tvat-kṛte [bhā.pu. 10.14.35] iti śrī-śuka-vacanād api | tathā ca na vacana-marmābhir ācaraṇīyam, yathā sarva-sukha-sacanam eva syāt |

[252] tad etan nirūpya sā punaḥ sahāsaṁ vakṣyati—sāmprataṁ pratataṁ kutukāntaraṁ bhavadvyāṁ kila nāvakalitam | yat khalu yuṣman-nandana ānanda-dyūte tāsāṁ patiṁmanyāṁst tat-pitrādi-paryantaṁ sarvaṁ jitavān | lajjām eva sajjan na tad-gṛham ānītavān iti |

[253] tad idaṁ guptam api kṛtam ādi-varāha-nāmā bhagavān api sva-purāṇe sākṣitayā lakṣayatīti sarvathātra nānyathā mantavyam | yathā—


    dyūta-krīḍā bhagavatā kṛtā gopa-janaiḥ saha |


    paṇāvahāra-rūpeṇa jitā gopyo dhanāni ca |


    gopair ānīya tatraiva kṛṣṇāya viniveditāḥ || iti |

[254] tau vakṣyataḥ—tat-pitrādīnāṁ tan-mitrādīnāṁ vā ko vyavasāyaḥ ?

[255] sā vakṣyati—te’pi mayopadiṣṭaṁ tattvīkṛtya pṛṣṭa-kṛtyās tad idam uddiṣṭavantaḥ—


    aho para-sparśa-subhīru yad vapur


    yat kṛṣṇasāra-praṇayaika-śarma ca |


    tāsāṁ mṛgīṇām iva tat-paraṁ prati 


    praditsavo vyādha-manāṁsi bibhrati ||105||

[256] tau vakṣyataḥ—rādhikādy-ārādhikānāṁ kā vārtā ?

[257] sā vakṣyati—mat-pṛṣṭābhis tābhir apy evam ādiṣṭam—


    yathā sītā-devyā daśa-mukha-kṛtārtir vipad abhūd


    yathā vā rukmiṇyā vivahana-vidhiś cedipa-kṛte |


    tathā rādhādīnāṁ para-gṛha-gatir yā bata vipat


    kathaṁ tasyā nityā sthitir abhimatā hanta suhṛdām ||106||[^10]

[258] tau vakṣyataḥ—atha rādhikādīnām ārtānāṁ kā vārtā ?

[259] sā vakṣyati—


    deyam adhīnaṁ kārtsnyenābhivyāptyā ca tatra kṛṣṇe svam |


    tad-rūpaṁ racayitvā sātipratyaya-padāni tā dadhire ||107||

[260] tau vakṣyataḥ—tāḥ kiṁ sākṣād anuyuktāḥ ?

[261] sā vakṣyati—atha kim ? yatas tāsāṁ marma-prakaṭana-karmaṭhatayā mayā pṛṣṭam—bho vipaścitaḥ kāścid evaṁ vadanti | tāḥ khalu kṛṣṇe prema-mātrākharva-sarvasvāḥ | premā ca balavad virodhi-sad-bhāva-milad-bhaya-prayāsa-pracchādana-paricchadatayā yathā vardhate, na tathānyathā |

[262] tarhi kathaṁ tāsām apy anyāsām iva patitayā tat-sampatti-kāmanā-nikāmam antaranuvartata iti ?

[263] tad etad ākarṇya pāṭala-paṭala-savarṇa-varṇinyas tā vara-varṇinyas tad idam avarṇayanta |

[264] hanta ! tāsām eva savirodhas tad-avarodhaḥ sambhavatā-dṛtīyamānā dvitīya-pati-bhāvanā ca, na punar anyasyāḥ kasyāścid api | yā khalu tad-avarodha-virodha-vāñchā | sā vā kathaṁ prema-prathana-mayī syād iti na budhyāmahe | 

[265] asmākam yadyapy asau pārśva-gato raho-gatas tathāpi tasyāṅghri-yugaṁ navaṁ navam [bhā.pu. 1.11.34] ity eva bodha-viṣayo bhavati | kintu—


    budhitāḥ paitṛka-janatā 


    buddhāḥ śvaśurābhimānino lokāḥ |


    mānitāḥ sarve’py asmābhir 


    na mato dharmas tu kenāpi ||108||

[266] yad asmākaṁ bālyād eva tasmin nija-rmaṇatā-bhāvanāṁ dūrīkartum āgraham urīkurvanti, tasmād asmān mā sneha-peṣaṁ piṇḍhi, kintu svābhīṣṭam eva viśaṇḍhi |

[267] atha tau vakṣyataḥ—bhavatyā kim udbhāvitam ?

[268] sā vakṣyati—tato mayā hasitvā śavasitvā ca tābhyaḥ pratyāśā-mātraṁ pratyāsāditam asti | yadi bhavator icchā samṛcchate, tās tu daivatas tāvan-nija-prāṇa-valalbhasya valalbhatvneālābhāl labdha-mahā-duḥkhās tatra ca svasyānya-hasta-patitatayā jugupsitaṁ-manyatā śuṣkās tatra ca priyāpriya-viprakarṣa-sannikarṣataḥ prāpta-mano-dharṣās tatra ca nirantaraṁ śaṅkamānaiḥ patiṁ-manyādibhir maṅkṣu maṅkṣu-kṛta-nivāraṇa-bhartsanādi-nikarṣās tatas tata eva ca duḥsaha-preṣṭha-viraha-tīvra-tāpa [bhā.pu. 10.29.10] ity ādy-uktatādṛg-avasthābhyo’pi mahānurāgataḥ pīḍanād bahula-dahanākāra-kārāgāra-vasatiṁ-manyatayā nigīrṇa-sarva-kṣaṇaṁ kṣaṇam api kalpaṁ manvānāḥ samprati tadīya-mahā-viraha-vaha-samayam atītya cātmānaṁ tad-upekṣyatām apy utprekṣya lajjā-mātra-paryavasānam āsajya ca dhik-kṛtaṁ-manyā daśamīm api daśāṁ tanvānāḥ | kiṁ bahunā, bahir-antaḥ-sukumāratāyām api kaumārata eva vyādhānubiddha-snigdha-kānana-pratyāsatty-aparityāgi-mṛgīvat prakhara-darāpāra-para-pāravaśya-labdha-vicitra-durgati-samplutatayā paśyatāṁ śṛṇvatām api hṛdayaṁ dhunvānā raso’yam iti manyamānena niṣkaruṇa-kautukena kenacid evopekṣituṁ śakyante, na punar anyena | 

[269] tau sāsraṁ vakṣyataḥ—samprati tāḥ kāṁ gatiṁ matiṁ cāsādayanti ?

[270] sā vakṣyati—


    kurvanti maunaṁ krandaṁ vā śūnyaṁ paśyati vartma vā |


    kṛṣṇaṁ vāñchanti mṛtyuṁ vā tāsām evaṁvidhā gatiḥ ||109||

[271] punas tau sāsraṁ vakṣyataḥ—samprati tāḥ prati vatsasya kā vidhitsā ?

[272] sā vakṣyati—tad etat paścād api niścīyatām | yat khalu preyasāṁ premākṣemaṁ tad-bhāvanāmaya-premānurūpam eva sva-sthemānaṁ labhate | na tu svāgraha-grahilatām iti |

[273] tau vakṣyataḥ—manyāmahe tathāpy asmattaḥ saṅkocaṁ rocayiṣyati |

[274] sā vakṣyati—bhavatāṁ hṛdi sadā vidyotamānaḥ so’yaṁ tad api vetti, tasmān nitāntaṁ nānyathā kariṣyati | kiṁ bahunā, bhavad-āśravam anu sarveṣām eva saṁśravaḥ pratibhāti | kim uta tasya ?

[275] tau vakṣyataḥ—tarhi garga-niṣedha-vedhasya kā cikitsā ?

[276] sā sa-hāsaṁ vakṣyati—sa khalu līlā-naiyatyam eva tatratya-doṣatayādhyastavān | sva-yajamāna-hita-samīhita-sahitatayā, na tu parama-śubha-niveśa-veśa-rūpāṇām āsāṁ kleśa-leśa-praveśadā sadeśatā sambhavati |

[277] tau vakṣyataḥ—sampraty asmābhiḥ kim iva sopānam upeyam ?

[278] sā vakṣyati—sopānaṁ mayā copeyam, bhavadbhis tu sarva eva vraja-janā bhojanāya praṇayena nimantrya nimantryantām | tarhy antaḥ-paṭī-kṣepān naṭīnām ākāra iva tat prakaṭībhaviṣyati |

[279] tau vakṣyataḥ—yathājñāpayanti vijñānācārya-varyāḥ |

[280] kṛṣṇa uvāca—tatas tataḥ ?

[281] ṛṣir uvāca—tataḥ sā pratyakṣata eva tāv abhi bahulam abhivadantī gṛhāya prahāpayiṣyati |

[282] atha kathakasya manaḥ-kathā—tataś ca pūrṇimā manasi viviveca—śrī-kṛṣṇa-līlāyām anādi-siddhaṁ śrīmad-bhāgavatam eva mukhyaṁ pramāṇam |

[283] tatra yā khalu rāsa-yoge yoga-māyām upāśritaḥ [bhā.pu. 10.29.1] ity anena nitya-vyakti-svarūpa-śakti-vṛtti-viśeṣakā yā yogamāyā tan-nirvāhakatayā bādarāyaṇinā samudīritā, sā punar aham eva | tatra tena rāsaṁ prakāśaṁ parīkṣit-pariṣadi varṇayitvā tatra prāptam avarṇa-tritayaṁ nirasya rasyatayā samāhitam | tathā samprati vraje’pi tat-prasaktam iti jñātvā mayāpi samādheyam | tatra tejīyasāṁ na doṣāya [bhā.pu. 10.33.29] itivad atrāpi yadyapi narakād ānītā ity ādinā tal-lepa-sambhāvanāpayāpitaiva |

[284] atha para-dāra-vāra-samāhāra-kāraṇān ācāraś ca yathā gopīnāṁ tat-patīnāṁ ca [bhā.pu. 10.33.25] ity anena yaṁ parihāram āpitas tathātrāpi tāś ca na kevalaṁ rāgata eva tādṛśīṁ gatim āgatāḥ ity ādinā tāsu tadīya-nityāṅganā-bhāva-vyaṅgataḥ sa ca sāṅgī-kṛtaḥ |

[285] tathāpi nāsūyan khalu kṛṣṇāya [bhā.pu. 10.33.37] itivad asūyābhāsavattayā sambhāvitās tat-patiṁ-manyāḥ samādhātavyāḥ | tac ca tad-rahasyaṁ pūrvaṁ guptam āsīd iti māyā-dvārā yathā-guptaṁ samāhitam | sāmprataṁ tu vyaktam abhūd iti tathā tad-dvārā vyaktam eva samādheyam | yena ca sarveṣām api sarva-samādhānam ādheyaṁ bhavitā, anyathā tat-tat-karaṇaṁ vṛthā-paraṁ syāt iti |

[286] atha spaṣṭam ācaṣṭa—[287] ṛṣir uvāca—dināntare tu sarva-nimantraṇāyāṁ yathā-vṛttānte vartite sarvāḥ sādhāraṇa-mahodayāḥ śrī-rādhādayaś ca tatrāgamiṣyanti | kintu pūrvata eva jana-saṅgīta-vrajeśa-nirmitānaṅgīkāratām ātmano duḥkha-bhaṅgī-saṅgitāṁ maṁsyanta eva | tava ca rūkṣatā-vīkṣaṇena tāḥ sūkṣmāṅgatāṁ gamiṣyanti | tatra sāmpratam anyāsāṁ svasamāna-kanyānām aṅgīkāreṇa hṛt-kamale’pi bhaṅgitām āpatsyante |

[288] tathā ca bhāvī ślokaḥ—


    dāva-trastā mṛga-duhitaraś candrahīnāś cakoryaḥ


    srastā vṛkṣān nava-kalatikā nīra-riktāḥ śapharyaḥ |


    ūrja-prāntād bahir apagatā hanta navyābja-nālyo


    yadvad dṛṣṭā hari-virahitā rādhikādyāś ca tadvat ||110||

[289] tad evaṁ tāsāṁ kṛcchrāyamāṇānām amitābhyamita-tādṛśvarī śrī-vrajeśvarī tu bāṣpa-pūrṇa-nayanā paurṇamāsīṁ nirvarṇayiṣyati | sā tu vadiṣyati—sarve sarvato’py anvicchantu | yathādyatana-nimantraṇataḥ kaścid api na paścimatām añcati |

[290] kṛṣṇa uvāca—tatas tataḥ ?

[291] ṛṣir uvāca—tatas tad-ākarṇana-mātrataḥ sarve sarvato nirvarṇanāya saṅgatya satvaram eva cāgatya yathāvat kathayiṣyanti | teṣu kāścin mahilās tu kiñcid apy aprastutya śrī-rādhikādikāḥ pratyapūrvatāpūrvaṁ drakṣyanti | tataḥ paurṇamāsī vakṣyati—kim iva paśyatha ? kim iva ca kiñcin na kathayatha ?

[292] tā vakṣyanti—kim iva vakṣyāmaḥ, yataḥ sarvair āhataṁ manyeta |

[293] paurṇamāsī vakṣyati—tathyaṁ cet kathyatām, mayi kṛṣṇa-mātari ca | 

tās tu nīcair vakṣyanti—tatrāpy etāsāṁ rādhikādikānāṁ dhṛta-tulyatā-pūrtiīr apaśyāmaḥ | 

paurṇamāsī spaṣṭaṁ vakṣyati—anyāś ca punar acchaṁ gacchantu |

[294] kṛṣṇa uvāca—tatas tataḥ ?

[295] ṛṣir uvāca—tato bahala-kutūhala-vahā bahulā mahilās tatra tatra gatvā jñāta-tādṛśa-tattvāḥ punaḥ paurṇamāsy-ante labdha-sattvās tadvad evāvartayiṣyanti | vārtā caiṣā vraja-rāja-sabhā-paryantaṁ paryavasiṣyati | vraja-rājaś ca paurṇamāsīm anu tūrṇam āsādya prasādya ca vakṣyati—bhagavati parama-vismāpanam idam asmān bodhaya |

[296] paurṇamāsī vakṣyati—bhavat-kanyā-bhāvābhimāninyām āryāyām idam āścaryaṁ paryavasyati | bhavāṁs tu sarva-vrajasthaṁ strī-puṁsa-vrajam eka-sabhānugataṁ karotu |

[297] śrī-kṛṣṇa uvāca—tatas tataḥ ?

[298] ṛṣir uvāca—tad etad avadhārya jñāta-kārya-gatinā vraja-bhūpatinā tad-abhihite tathā-vihite tava hitavatī paurṇamāsī mahitāyāṁ tasyām eva sabhāyām āhita-brahmāsanam āsīnā kim api praṇihitavatī bhavitā | tad-avyavahitam eva ca siṁha-pṛṣṭhāhitam ahita-vigrahā mahāyudhāṣṭaka-veṣṭitā devī-gaṇa-sevitā devī nabhasaḥ sarabhasam avatariṣyati | avatīrṇa-mātrā ca paurṇamāsyā vrajeśvarayoḥ kṛṣṇa-kṛṣṇāgrajayor anyeṣām api bhūmi-spṛśām abhūmi-spṛg-māninī yathā-nyāyam abhivādanādikam ākāśata eva prakāśayiṣyati |

[299] tataḥ sāścaryaṁ paryavolokamāneṣu teṣu devī vakṣyati—kathaṁ veha sandehaḥ kriyate ? pūrvata eva tāvad ubhaya-vidhā etā nāpūrvatayā mantavyāḥ | pūrvāsāṁ sajātīyā dvitīyā hi yogamāyājñayā garga-vighnaṁ nighnatyā māyayā mayā nirmitāḥ | saṁjñāyāś chāyā-vat ratyās tan-māyā-kalpitāvac ca |

[300] tāś cemā gṛha-gṛhāt saṁgṛhṇāmi iti tathāhnāya sāpahnavaṁ kula-vadhū-madhye vidhāya punar vakṣyati—lakṣyatāṁ kula-pālikābhir ubhaya-vilakṣaṇatā | yat parama-lakṣmī-lakṣmāṇi prāg-āgatānām eva lakṣyante nārvāg-āgatānām | tathā maṇi-tattva-dṛśām iva tādṛśāṁ dṛṣṭibhir eva netrānandaka-saundarya-viśeṣa-vṛṣṭis tābhya eva labhyā, na tv anyāsāṁ, na ca punar ābhyaś cākcikya-cikvaṇa-kāca-tulyābhyaḥ |

[301] kṛṣṇa uvāca—tatas tataḥ ?

[302] ṛṣir uvāca—atha sarvābhis tathā tad āścaryaṁ sākṣātkāryamāṇam avadhārya tad-āryāṇāṁ samajyāyāṁ nivedayiṣyate—hanta yathāvad eva devī vadatīti | tataḥ śrī-vraja-rāja-vacanaṁ—tarhy adhunā kiṁ vidheyam ?

[303] devī vakṣyati—bhojane nirvṛtte man-nirvartitāḥ sva-sva-pati-gṛham anuvartantām | parās tu kṛṣṇa-mātra-pati-sammati-parāyaṇāḥ sva-sva-pitṛ-gṛham | mayā tu yamunā-taṭeṣṭa-praśastālaye sthāsyate, yathā yadā mātṛ-caraṇair ājñāpyate, tathā tadā vyavahartavyam |

[304] kṛṣṇa uvāca—tatas tataḥ ?

[305] ṛṣir uvāca—tad evam āpracchana-pūrvakam āpṛcchya pracchannāyāṁ devyāṁ sarveṣu ballava-valayeṣu pracchanneṣu varṇānāṁ vara-varṇinībhir varṇyamānaṁ tad ākarṇya bhavata-pativratās tu tat-kṣaṇād eva jūrit-parityakta-mūrtikā vyakta-nija-kānti-sphūrtikāś ca bhaviṣyanti | tathā hi—


    rāhu-grāsād iva śaśi-kalā vāridād ṛkṣa-mālā


    varṣādharṣāt pulina-rucayaḥ sparśanād dīpa-lakṣmyāḥ |


    niṣkramyāmūḥ para-paribhavāt tat-kṣaṇaṁ vindamānāḥ


    kāntiṁ svīyāṁ nayana-kadanaṁ mocayeyur janānām ||111||

tatra ca—


    tārāsu candra-valayasya kalāḥ kalāsu


    tasyāticāru dadhate sphuraṇaṁ yathā śrīḥ |


    gopāṅganāhvaya-ramāsu viśākhikādi-


    sakhyaḥ sakhīṣu ca tathā vṛṣabhānu-putrīḥ ||112||

[306] kṛṣṇa uvāca—tatas tataḥ ?

[307] ṛṣir uvāca—tato devyādeśa-veśa-vaśā yathāyathaṁ te vihitavanta eva | tathāpi vidhiṁ vinā na saṅgrāhyās tā itii śrī-vraja-rājādibhir vihite ca tasmin vivāha-vicāre bhavāṁs tv agrajasya vivāhārtham āgṛhya taṁ tad-artha-rakṣita-kaumārā dvārakāta āgatya kadācit tena prasādī-kṛta-sva-vihārāḥ | kāścin nitya-kiśorikā vidhinā ca vivāhya nairapekṣyam ivāvagāhya vigata-pūrvāśaṅkaḥ parama-lalita-mādhava-samayam ālambyālaṅkṛta-pūrṇa-manorathāṅkaḥ śrī-vraja-rāja-gṛhiṇī-muhur āgraha-gṛhītatayā śanair eva sva-vivāham aṅgīkāra-saṅginaṁ kariṣyati |

[308] tatra bahu-mahasā śrī-rāma-vivahane jāte taṁ jātaṁ samāsataḥ samāsāṁ samam eva tvat-kṛta-vivāham eva varṇayiṣyanti—


    go-dhuṅnyarbuda-geha-geha-balavad-vādyānavadya-dhvani-


    prollāsita-vraja-maṇḍale diviṣadāṁ vāditra-citre mahe |


    ādāna-pratidāna-dāna-vacanodāraiḥ sadārair narair


    nirvyūḍhā murajid-vivāha-paṭalī jñātā na tat-tad-bhidā ||113||

[309] tad evam aṅgīkāreṇa ca—ye yathā māṁ prapadyante tāṁs tathaiva bhajāmy aham [gītā 4.11] iti bhavataḥ samādhiḥ samādhīyeta |

[310] atra ye yathā iti ye yad-icchayetety evam eva vivikṣitam | yataś ca sādhāraṇa-janam anvanurāga-laṅghita-loka-dharma-maryādā-saṅghānām aṅganāntarāṇām apy antar-vṛttis tat-tad-gṛhiṇī-pada-spṛhiṇī dṛśyate | kim uta bhavantam anu santata-priyāṇāṁ māyā-mayātyayād eva labdhānyathā-bhāva-prāyāṇām ? [bhā.pu. 10.21.9] iti tad-vākya-vyakta-tādṛśābhiprāyāṇāṁ svatas tādṛśābhiprāyatve saty api bhramara-gītāyām api bata madhu-puryām ārya-putro ‘dhunāste [bhā.pu. 10.47.21] ity ādau, bhujam aguru-sugandhaṁ mūrdhnyadhāsyat kadā nu ity anena tadīyaṁ prakaṭaṁ tathā svīkāraṁ prārthayamānānāṁ bhavad-gṛhiṇī-bhāva-spṛhā-bṛṁhaṇam iti sthite tathaiva tad yojayituṁ śakyata iti | sarveṣām asmākaṁ dhairya-paryāpaṇam evam eva bhavatācariṣyate | yataḥ—


    gatānām utpattyā tvayi ratim api tvad-vivahanān


    nirastānāṁ tvat-prāpty-abhilaṣita-saṁnyasta-jagatām |


    amūṣām utkaṇṭhā yadi hata-phalā tarhi valatāṁ


    kathaṁ vā viśvāsas tvayi muraharāsmākam abhitaḥ ||114||

[311] tad etad avadhāya madhukaṇṭhenāmukta-kaṇṭham anusandhīyate sma—aho ! tad etat-paryantaṁ phalam āgatāyā bhagaval-līlatāyā mādhurya-prasavitā | tathā hi—


    prāg-dūra-priyatā tato guru-jana-dhvasta-prayatnātmatā


    tat paścāc chruti-loka-laṅghi-rabhasād guptā priyāṅgīkṛtiḥ |


    tasmād dūra-mahā-viyoga-ciratā tat-prāntam udvāhataḥ 


    prāptaṁ cen mithunaṁ mitho hari-ramā-rūpaṁ sukhaṁ kiṁ param ||115|| iti |

[312] atha prakṛta-tat-kartṛka-kathā |

[313] kṛṣṇa uvāca—tatas tataḥ ?

[314] ṛṣir uvāca—tataś ca sarveṣāṁ gataye duhituḥ pataye tubhyaṁ kautukāvahāni bahūni yautukāni parama-dhanyāṁ nija-nija-kanyāṁ ca prasthāpyate | gopāḥ sopādhyāyāḥ sadā tadā dhyāyaṁ dhyāyaṁ divas-pṛthivyāv api svānanda-samudra-mudrite kariṣyanti |

[315] kṛṣṇa uvāca—tatas tataḥ ?

[316] ṛṣir uvāca—tatra ca kavi-lokānāṁ ślokāv etāv udeṣyataḥ—


    yarhy āyātā vraja-nṛpa-gṛhaṁ rādhikādyās tadāsāṁ


    sva-jyotsnābhis tad alam abhavad dhema-dhāma-prakāram |


    golokākhyaṁ padam udayitā yat tu tasya prakāśas


    tāsāṁ śrīṇām anugata iti dyotanaṁ yatra jātam ||116||


    asaṅkhya-gaṇana-snuṣā-gaṇa-nivāsam ākasmikaṁ


    kathaṁ vraja-patī tadā viadadhatus tathā tac chṛṇu |


    gṛhī iva taruṇa-vrajā yad iha bhānti yāvat-spṛhaṁ


    vanāny upavana-prabhāṇy ati-sahasra-saṁsthāny api ||117||

[317] tad etad avadhāya madhukaṇṭhenāmukta-kaṇṭhaṁ punar anusandhīyate sma—

[318] bāḍhaṁvivāhādibhir asaṅkoce virocamāna eva gopa-jātibhir nārībhiḥ saha gopajāti-yogya-veśa-dhāriṇas tasya līlā-nairantaryam api tadocitatayā paryālocitaṁ pādmottara-khaṇḍe dantavakra-vadhānantara-tad-vrajāgamane yathā—


    kālindyāḥ puline ramye puṇya-vṛkṣa-samāvṛte |


    gopa-nārībhir aniśaṁ krīḍayāmāsa keśavaḥ ||


    ramya-keli-sukhenaiva gopa-veṣa-dharo hariḥ |


    baddha-prema-rasenātra māsa-dvayam uvāsa ha || [PadmaP 6.252.19-27]

kiṁ ca—


    yaḥ kaumāra-haraḥ sa eva hi varas tā eva caitra-kṣapāḥ 


    ity ādy apy adhiyan kayācid uditaṁ gopālikā-gīr iti |


    bhāvonmādaja-gāna-nṛtya-vivaśaḥ śrī-guṇḍicā-parvasu


    śrī-caitanya-tanur mataṁ sa bhagavān aṅgīkariṣyaty adaḥ ||118||

[319] tad īdṛg eva bhāvini vidagdha-mādhava-lalita-mādhavāhvaye pūrvottara-nāṭaka-dvaye sarva-racanāyāḥ parama-phalatayā sarvānte prakārāntareṇāvakalpate—


    tavātra parimṛgyatā kim api lakṣma sākṣād iyaṁ


    mayā tvam upasāditā nikhila-loka-lakṣmīr asi |


    yathā jagati cañcatā caṇaka-muṣṭi-sampattaye


    janena patitā puraḥ kanaka-vṛṣṭir āsādyate || [LalM 10.10]

iti śrī-kṛṣṇa-vākyādinā,


    sakhyas tā militā nisarga-madhura-premābhirāmīkṛtā


    yāmī me samagaṁs tu saṁstavavatī śvaśrūś ca goṣṭheśvarī |


    vṛndāraṇya-nikuñja-dhāmni bhavatā saṅgo’yaṁ raṅgavān


    saṁvṛttaḥ kim ataḥ paraṁ priyataraṁ kartavyam atrāsmi me || [LalM 10.36]

iti pūrṇa-manorathāṅka-pūraka-śrī-rādhā-vākya-paryantena granthena |

[320] tad idam eva śrīmad-bhagavad-bhakti-rasāmṛta-sindhu-nidhi-rūpa-śrīmad-ujjvala-nīlamaṇāv api sarva-rasa-paripāṭī-pūrti-sāra-mūrti-samṛddhimad-ākhya-sambhogatayā darśitam |

[321] teṣām upāsanā-vāsanā cedṛśy eva tadīya-ślokenāvalokyate—


    gopeśau pitarau tavācala-dhara śrī-rādhikā preyasī 


    śrīdāmā subalādayaś ca suhṛdo nīlāmbaraḥ pūrvajaḥ |


    veṇur vādyam alaṅkṛtiḥ śikhi-dalaṁ nandīśvaro mandiraṁ


    vṛndāṭavy api niṣkuṭaḥ param ato jānāmi nānyat prabho || iti |

[322] atha punaḥ śrī-kṛṣṇa-nārada-saṁvādaṁ madhukaṇṭhaḥ kaṇṭhataḥ prakaṭayāmāsa—

[323] ṛṣir uvāca—tad evaṁ māsa-dvitaye sarveṣām eva paramānandena labdha-vyatyaye datta-vrajoddhavaḥ kadācid bhavān rāmoddhavābhyāṁ samaṁ saṁmantrya śrī-vrajamahendrādīn parama-gauravād āmantrya nivedayiṣyati—adhunā yady ājñā rājñām ājñāyeta | tadā syandano’yaṁ sadāruko dvārakāṁ vindeta |

[324] atha parama-hṛdayālutāmaya-dayālur asau śrī-vraja-rājas tu vakṣyati—yathā tatra śrīmad-bhrātṛ-prabhṛtīnāṁ bhṛti-bhuk-paryantānāṁ duḥkhaṁ na syāt tathā ca prathanīyam |

[325] bhavān vakṣyati—sarvathā sarveṣām ādṛtyās tatra-bhavatāṁ bhṛtyās tatra pradyumnādayaḥ pradyotanta eva | tathāpi bhavatām apūrtiś cet tadā bhavad-ārādhana-śatayāsman-mūrti-vyūham api tatra nārāyaṇaḥ pārayiṣyati |

[326] punar vraja-rājo vakṣyati—rohiṇī-rāmavad ayam uddhavaś cāsmad-eka-sampad-uddhavas tasmād ayam api tathācaraṇīyaḥ |

[327] bhavān vakṣyati—yatra bhavad-icchā, tad vā kiṁ na setsyati ? kintv ājñāntaraṁ jñāpaya |

[328] vrajarājo vakṣyati—jaivātṛka ! bhavatām akrūrādi-racitenāticiraṁ bhavatā viraheṇa cirāya tarv-antimaḥ sarva eva jīvaḥ suṣṭhu durjīvanam avāpi | tato na kim api pratyeti | tatas tvad-viraha-parihārāya nānya-jana-locana-gocaraḥ syām iti prārthayate | tato niḥśalākam ālaya-viśeṣaṁ saṁśleṣaya |

[329] bhavān vakṣyati—hanta ! vṛndāvana eva tādṛśaṁ prakāśa-vṛndaṁ vartate | yat khalu brahma-hrade nimajjya punas tasmād unmajjya ca bhavadbhiḥ pūrvam apy apūrvaṁ dṛṣṭam asti | śatāṅgasyāsya kāmaṅgāmitayā tat-praveśitāpi prativeśīyate | tato yathājñāpyate prājñānāṁ rājñā |

[330] vraja-rājo vakṣyati—vatsa! tad eva pracchannaṁ vanaṁ gacchāmaḥ |

[331] tataḥ sa-pratiśrava-śravaṇaṁ bhavān vakṣyati—yathā mahecchānām icchā tathaiva setsyati | punaś ca tiryag avekṣya pārśva-lakṣyaṁ dārukam ādekṣyasi—sārathe ! tathā rathaṁ prathaya, yathā sarva eva vrajas tatrāntar-bhavaṁs tad-dhāma praviśaṁś ca dhāma-grāmataḥ svar-vāsinām api dṛg-ārāmatāṁ nāsīdati |

[332] atha tena sūtena tu tathākṛta-prathe rathe sarva eva vraja-prāṇi-vrajaḥ svairaṁ nivśamānas taṁ deśaṁ praviveśa |

[333] tad evaṁ sati—


    utsarpaj-jyotir-ālī-vibhava-vaśatayā taṁ rathaṁ tūrdhva-bhājaṁ


    carmākṣā menire tarhy uparigatatayā tat-padopāsakāś ca |


    kṛṣṭvā brahma-hradāt prāg api murajayinā lambhitā gomino yā


    tāṁ vṛndāraṇya-madhye gatim iha sugatās tadvidaś cārv apaśyan ||119||


    tatra parjanya-varyāś ca ye gatāḥ prāg-adṛśyatām |


    drakṣyante te’pi tatraiva tad āścaryaṁ bhaviṣyati ||120||

tataś ca—


    vṛndāraṇye sa-kalpa-druma-vividha-latā-mañju-kuñjādi-dhanye


    ghoṣe cintāmaṇīndra-prathita-nilayatā-citta-vṛtti-pramoṣe |


    rāmādyaiḥ kāma-dhug-gavy-anugati-kutukī lakṣa-lakṣmī-prakāra-


    śrī-gopī-prāṇa-sāraḥ sa jayati nitarāṁ gopa-goptuḥ kumāraḥ ||121||

[334] atha snigdhakaṇṭha uvāca—tatas tataḥ ?

[335] madhukaṇṭha uvāca—tad evam anyaṁ ca vṛttāntaṁ varṇitavān | śrīmān vraja-sukha-varṣī devarṣiś ca parasparaṁ harṣitāṁ prapannaḥ sa-bāṣpa-romaharṣādhibhiḥ sampannaḥ snigdha-saṁvāda-vicchedataḥ parikhidya śanair eva ca vicchidya sva-sva-varmānuvartate sma | śrīmad-vrajendra-nandanas tu tat-kathā-paryantānandena paryāptaḥ sarvaṁ tad-duḥkha-jātam ācchannatām āpannam eva cakāra | tatra bhagavantaḥ śrī-devarṣi-caraṇā yad-yad-bhāvitayā samudbhāvitavantas tat sarvam abhūd eva | 

[336] tad-anantaram api yathā vrajasya rājñānujñāpitam | tathā vāsudeva-prasādād vasudeva-pravīṇānāṁ tad-vartma-vīkṣādīnānāṁ dāruka-kathita-tat-tad-vṛttābhoga-bhoga-pīnānāṁ svalpa-kālatām āpakam āyādhīnānāṁ tad-āgamanāśayā bahir evāsīnānāṁ tad-iṣṭa-siddhir indhāmbabhūveti |

[337] tad evam ākarṇya sarve’pi sabhāsadaḥ procuḥ—tatas tataḥ ?

[338] madhukaṇṭha uvāca—tataś ca sarva-sukhārāmābhyāṁ śrī-rohiṇīm ābhyāṁ gopocita-veṣādy-abhiniveśa-labdha-sakhi-gaṇa-praveśoddhavenoddhavena ca sārdham asminn eva goloka-nāmake parama-duravaloke loke parama-vibhavavatāṁ bhavatāṁ madhye vibhavann eva so’yaṁ virājate |

[339] punaḥ sarve’py ūcuḥ—tatas tataḥ ?

[340] madhukaṇṭha uvāca—tataś ca sarvataḥ prasarad-amanda-bhavad-ānanda-kallola-lolan-manastayā vayam apy āgamya bhavad-bhavadīya-kṛpā-mātra-gamyaṁ ramyaṁ vāsa-varyam ajarya-saṅgamam āsādayāma |

[341] śrī-vrajarāja uvāca—kathaṁ katham iti kathyatām |

[342] madhukaṇṭha uvāca—pūrvaṁ tāvad asmadīyānāṁ duṣprārabdha-vaśād adya śvaś cicaliṣa-yātrāsu yātrāyāṁ vilambanam āsīt | tatra ca sati śrīmad-vraja-prāṇasya yaduṣu saṅkramaṇam avakarṇya prāṇa-viyojanam ivāsīt | cirāya tu vraje tat-prati-saṅkramaṇaṁ cākarṇya sadyaś calitum udyame kṛta-prakrame tad-anugata-vraja-janasya tasya martya-loka-pathād antardhānam avadhārya vāridhi-praveśam udyacchatāṁ dayā-varṣi-devarṣi-caraṇācarita-nideśam upaniṣat-kṛtya jīvikākṛtya ca śrī-vṛndāvanāgamanaṁ jātam | jāte cāgamane tat-tat-padaṁ kṛṣṇa-rūpya-krīḍāspadatayā nirūpya mūrcchānantaraṁ jāgaram ṛcchatām asmākam akasmād atrānupraveśaḥ kathaṁ jāta iti na yathātathyaṁ prathayituṁ śakyate sma |

[343] sarve sāścaryam ūcuḥ—tatas tataḥ ?

[344] madhukaṇṭha uvāca—tato bhagavac-caraṇa-rājīva-lokanataḥ punar-jīvana-lābhopakrameṇa krameṇa ca bhavad-upasevanāya śrī-gopāla-pūrva-campūṁ sampūrṇayantas tad idaṁ sudināham āsīdāmeti kiṁvānyat kathanīyam ?

[345] tad etad uktvā samāpanam idaṁ padyaṁ nigadya paṇāyati sma—


    so’yaṁ gopendra putras tava mahita-mahīyaḥsu śaśvan-mahīyyas


    tvan-nānā-bandhutānām api vividhatayā bandhutā-baddha-buddhiḥ |


    yasmāl labdhā bhavantaḥ śiva-kamala-bhavādyantara-dhyeya-vargād


    dūraṁ dhāma prabhāvaṁ vibhavam api mahā-prema-mādhuryam atra ||122||

[346] tad etad uktvā bhrātaraṁ praty uvāca—

	gopāla-yaśasā spṛṣṭaṁ yan mṛṣṭaṁ sūta-janma ca |

tat tu sparśa-maṇer jātaṁ jāta-rūpa-mayo’pi naḥ ||123||

tathā hi—

	atra śrī-vraja-rāja-rājita-sabhā-madhye krama-dhyeyatā-

	sādhye śrī-harir eṣa rāma-sahitaḥ pratyakṣatām āgataḥ |

	tatrāpi sva-kathā-prathāṁ kathayituṁ naḥ samyag ādiṣṭavān 

	kāruṇyaṁ kim athāsya varṇyam asakṛt puṇyaṁ ca kiṁ naḥ sakhe ||124||

[347] tad evaṁ śrī-vrajadeva-kumāra-sukumāra-mukham abhipaśyann aṅkuravat-pulaka-kula-saṅkula-kalevaratā-balena punar arjunatām arjayann iva tataś ca stambha-sambha-janam atigambhīra-kampa-sampat-sampatana-sāmpratatayā lumpan patann iva punaś ca nirnimiṣatā-nirmita-suparvatām ātmani parvan pūrvāvasthām avasthāpayann iva samanantaraṁ ca labdha-prapañca-nava-nava-dala-valaya-valita-valgu-puṭa-śobhālobhākara-kara-sampuṭam anūna-bāṣpa-navya-divya-prasūna-pūrṇaṁa kurvann upasaṁharann iva sa-snigdhakaṇṭhaḥ sa madhukaṇṭhaḥ pūrvavad eva pūrva-deva-mātrā-ruci-karaṁvaraṁ varayāmāsa—


    vāṇī kaṁsaripo tavānukathanaṁ karṇau kathā-karṇanaṁ


    hastau santata-sevanaṁ hṛdayam apy utkaṇṭhayā dhāraṇam |


    śīrṣaṁ gokula-vastu-mātra-namanaṁ dṛṣṭī samasta-vraja-


    preṣṭhānāṁ sthiti-vīkṣaṇaṁ ca bhajatāṁ nau naiva tat-tad-bahiḥ ||125||

[348] tad evaṁ labdha-bhakti-prapañcaṁ taṁ ca taṁ ca kuñcan-manasaṁ bhūyo bhūya āhūya pramada-vraja-virājamānaḥ śrīmān vrajarājaḥ sabhājana-bhājanatayā nija-samīpam āpayāmāsa, samupaveśayāmāsa ca | tena ca sarvam api samājaṁ śarmaṇā bhrājayāmāsa | 

tataś ca—

	puṇḍraṁ pūrvāṅga-carcā nija-maṇi-valitālaṅkṛtir divyatāmbū-


    lāgryaṁ prāgya-sva-vastra-vratatir iti bahu svātmanaivopayujya |


    gantryo vāhāḥ samantāt parijana-janatāḥ spṛhya-gṛhyādivastūny


    etāny anyaiḥ samarpya dvayam abhihitavān śrīla-goloka-rājaḥ ||126||


    adyārabhyānupālyeta lālyena bhavator dvayam |


    asya mātrā tathā mātā tadvat pitrā mayā pitā ||127||


    jaya-dhvani-yutās tadā vavṛṣur uddhatāḥ sad-dhanaṁ


    yathā bata sadaḥ-sadastad avagāhya bāhyaṁ gṛham |


    tathāntara-gatā yataś capalam eva tat-pūritaṁ


    sthalaṁ kila kṛta-kriyaṁ vyasṛjad ātma-labdhān janān ||128||

[349] tad evaṁ kathā-sātau datta-sātau madhukaṇṭha-snigdhakaṇṭhau sadaiva labdha-kṛṣṇopakaṇṭhau ca tad-vilāsa-vilokanotkaṇṭhau pratikṣaṇam amanda-paramānandam anuvindamānāv eva virājete |

[350] atra pūrvam āpātataḥ sudurbodhatāśaṅkayā yadyapi na varṇitās tathāpy asyāṁ śrī-goloka-kṛta-prabhāyāṁ sabhāyāṁ śānta-veśatayā purodhasāṁ madhya-sambadhyamānāsanaḥ sukhākṛta-sarva-svajanaḥ sarveṣām agraṇyaḥ śrīmān parjanyaḥ parjanya iva sarva-sukhaṁ varṣann āsīt | varīyasī varīyasī cāntaḥ-sabhāyāṁ tathā labdha-prabhā samavartata | śrīmān uddhavaś ca sarveṣām uddhava evājanīti sarva-janīnaṁ sukhaṁ kiyad varṇanīyam ?

[351] rahasyaṁ punar idaṁ rasyamānaṁ vidhīyatām—


    vṛndāraṇyābhidhāne sarasi sarasija-śreṇi-lakṣmīṣu gopīṣv


    ekā rādhābhidhā sā vibhavati satataḥ divya-saugandhika-śrīḥ |


    bhrāmyan yām eva labdhuṁ vrajapati-tanayaś cāvarmūr vartama-vṛttīḥ


    sarvā nirmāya yasyām alir iva kalayā kelim uccais tanoti ||129||

—o)0(o—


    śrī-kṛṣṇa kṛṣṇa-caitanya sa-sanātana-rūpaka |


    gopāla raghunāthāpta-vraja-vallabha pāhi mām ||1||


    saṁvat-pañcaka-veda-ṣoḍaśa-yutaṁ śākaṁ daśeṣv eka-bhāg-


    jātaṁ yarhi tadākhilaṁ vilikhitā gopāla-campūr iyam |


    vṛndā-kānanam āśritena laghunā jīvena kenāpi tad


    vṛndā-kānanam eva sambhṛti-kalāṁ dhattāṁ samantād iha ||2||


    prāyaḥ sarvā harer līlāḥ kramaśaḥ sūcitā mayā |


    yathā-svaṁ labdha-rucibhir upāsyantāṁ mahātmabhiḥ ||3||

iti śrī-śrī-gopāla-campūm anu

sarva-manoratha-pūraṇaṁ nāma

trayastriṁśaṁ pūraṇam

||33||

kaiśora-vilāsaḥ sampūrṇaḥ |

sampūritā ceyaṁ śrī-śrī-gopāla-pūrva-campūr iti |


[^1]:
     This text is drawn primarily from Puri Das’ edition (1947).

[^2]:
     The two latter lines are also found at the end of GC (_uttara-campū_ 37v55).

[^3]:
     This is not in any recognizable metre. Probably editor’s mistake.

[^4]:
     ayaṁ ślokaḥ harivaṁśe prāpyate (2.7.29) |

[^5]:
     Compare bhā.pu. 10.15.42, which is found in this verse’s place in some editions.

[^6]:
     vrajan (gha)

[^7]:
     reme, vallabha, gītā press

[^8]:
     This verse does not appear in ca, gha.

[^9]:
     This verse is marked as a quote in Puri Das’ edition, but I have no evidence that it is indeed so.

[^10]:
     This verse is repeated in Uttara-campū, 31.43.
