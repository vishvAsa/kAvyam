+++
title = "०१ उपोद्घातः"

+++

<details open><summary>विश्वास-प्रस्तुतिः</summary>

श्री-राजीवाक्ष-वक्षः-स्थल-निलय-रमा--हस्त-**वास्तव्य**-लोलल्-  
लीलाब्जान् **निष्पतन्ती**[^1] **मधुर-मधु-झरी** नाभि-पद्मे मुरारेः ॥   
अस्तोकं लोक-मात्रा द्वि-युग+++(=४)+++-मुख-शिशोर् **आननेष्व् अर्प्यमाणं**   
शङ्ख-प्रान्तेन दिव्यं **पय इति** विबुधैः **शङ्क्यमाना** पुनातु ॥१॥ 

[^1]:
     निःसरन्ती, निःस्रवन्ती
</details>

<details><summary>मूलम्</summary>

श्रीराजीवाक्षवक्षःस्थलनिलयरमाहस्तवास्तव्यलोल   
ल्लीलाब्जान्निष्पतन्ती[^1] मधुरमधुझरी नाभिपद्मे मुरारेः ॥   
अस्तोकं लोकमात्रा द्वियुगमुखशिशोराननेष्वर्प्यमाणं   
शङ्खप्रान्तेन दिव्यं पय इति विबुधैः शङ्क्यमाना पुनातु ॥१॥ 

[^1]:
     निःसरन्ती, निःस्रवन्ती
</details>

<details><summary>बाल-कृष्णः</summary>

अथ तत्र-भवान् श्री-वेङ्कटाध्वरि-नामा कविः प्रारिप्सित-ग्रन्थस्य निर्विघ्न-परिसमाप्तिम् अभिलिप्सुः शिष्टाचार-प्राप्तं मङ्गलं तच् च "आशीर्-नमस्क्रिया वस्तु-निर्देशो वा अपि तन्-मुखम्" इत्य्-उक्तत्वाद् अत्र आशी-रूपम् आचरन् प्राह —

> श्री-राजीवाक्ष-वक्षःस्थल-निलय-रमा-हस्त-लोलाब्ज-वास्तव्य-लोलत्-कमलात्  
> मुरारेर्-नाभि-पद्मे-निष्पतन्ती-द्वियुग-मुख-शिशु-ब्रह्मा-आनेन-लोक-मात्रा-अर्घ्यमाणा-अस्तोक-दिव्य-पय-इति  
> विबुधैः शङ्कयमाना सा मधुर-मधु-झरी मधुरा अस्मान् पुनातु ॥ १ ॥

**व्याख्या:**

सा मधुर-मधु-झरी मधुरा मधुनः मकरन्दस्य धारा, अस्मान् सर्वान् इति शेषः । पुनातु पवित्रीकरोतु । कीदृशी मधु-झरी । श्रीमतो (राजीवे कमले इव अक्षिणी यस्य तस्य) राजीवाक्षस्य विष्णोः “बहुव्रीहौ सक्थ्य्-अक्ष्णोः-" इति-आदिना समासान्तः षच् । वक्षस्-स्थले निलय आश्लिष्य स्थितिर् यस्यास् तस्या [[लक्ष्माः|लक्ष्म्याः]] "क्षीर-ओद-तनया रमा" इत्य्-अमरः । हस्ते वास्तव्यं वर्तमानं यत् लोलत् चलत् लीला-अब्जं विलास-अर्थं कमलं तस्मात् । श्री-भगवतो हृदये प्रेम्णा परिरभ्य स्थिताया लक्ष्म्याः करस्थ-लीला-कमलाद् इत्यर्थः । मुरारेर् विष्णोर् नाभि-पद्मे निष्पतन्ती निर्गलन्ती, पाठान्तरे तु निःस्रवन्ती स्यन्दमाना । उत्प्रेक्षते । द्वे युगे युग्मे चत्वारि इति अर्थः । “युगं युग्मे कृतादिषु" इत्य्-अमरः । मुखानि यस्य स च असौ शिशुश् च तस्य ब्रह्मण इति यावत् । आननेषु मुखेषु "आननं लपनं मुखम्" इत्य्-अमरः । लोक-मात्रा लक्ष्म्या कर्त्र्या "इन्दिरा लोक-माता मा” इत्य्-अमरः । शङ्ख-प्रान्तेन करणेन, अर्घ्यमाणं प्रेम्णा समर्प्यमाणं, अस्तोकं बहुलं दिवि-भवं दिव्यं स्वयं "तत्र भवः" इति यत् । पयो ऽमृतं, इति विबुधैर् देवैः "देवास् त्रिदशा विबुधाः सुराः" इत्य्-अमरः । शङ्कयमाना संभाव्यमाना । मधु-झरी इति संबन्धः ।

श्री-विष्णोर् वक्षसि प्रेम-आश्लेषेण स्थिता लक्ष्मीः  
कमलं लीलया भ्रामयामास,  
तस्माद् गलन्ती मधु-धारा भगवन्-नाभि-कमलं प्रति सङ्गता,  
तां च दृष्ट्वा  

> लक्ष्मीः प्रेम्णा निज-बालकं  
शङ्खाग्रेण अमृतम् एव पाययति 

इति स्तावकैर् देवैर् उत्प्रेक्षितम् इति भावः ।  
अत्र लक्ष्मी-करस्थ-पद्मात् स्रवन्त्यां मधु-धारायां  
दिव्य-पयसः संभावनाद् उत्प्रेक्षा-अलङ्कारः ।  
तत्-उक्तम् — "संभावनम् अथोत्प्रेक्षा प्रकृतस्य समेन यत्" इति ।

> ननु उत्प्रेक्षायाम् अपि संभाव्य-संभावनयोर् उपमानोपमेय-भाव आवश्यकः,  
स च अत्र मुरारेर् नाभि-कमलस्य ब्रह्मण आननस्य च यद्यपि संभवति,  
तथापि लक्ष्मी-हस्तस्थ-पद्मस्य शङ्खस्य च न संभवति -  
शङ्खस्यैकतो यत्-किञ्चिन्-मुकुलीभावत्वाद्  
एकतश् च विकास-शालित्वात्  
(शङ्खो हि उपरितन-भागे प्रसृतः अधो-भागे च संकुचितो वर्तते) 

इति चेत्, श्री-राजीवाक्ष इत्य् अस्य चन्द्र-सूर्याक्ष इति अर्थः । स यथा — "इरा भू-वाक्-सुराप्सु स्यात्" इत्य्-अमरात् इरा-शब्दस्य भू-वाचकत्वं, तस्य च स्थान-वाचकतापि संभवति, तेन श्रियो लक्ष्म्याः इरा स्थानं श्रीरा कमलं, ताम् आजीवयति विकासयति इति श्री-राजीवः सूर्यः, तथैव 'इरा भू-' इत्यनेनैव कोशेन इरा-शब्दस्य जल-वाचकत्वम् अपि संभवति, ततश् च इराया जलाद् आजीवति उत्पद्यते इति इरा-जीवश् चन्द्रः, ततश् च श्री-राजीवश् च श्री-राजीवश् च श्री-राजीवौ चन्द्र-सूर्या “सरूपाणाम् एक-शेषः-" इत्य्-एकशेषः । तौ अक्षिणी यस्य स श्री-राजीवाक्षः । एवं च लक्ष्म्याः कर-स्थित-पद्मस्य एकतश् चन्द्र-किरण-संपर्काद् अन्यतः सूर्य-किरण-संपर्काच् च मुकुलितत्वं विकास-शालित्वं च संभवति, तेन शङ्खस्य पद्मस्य चोपमानोपमेयभावः संभवति इति ज्ञेयम् । स्रग्धरा वृत्तम् एतत् “म्-र-भ्-नैर् यानां त्रयेण त्रि-मुनि-यति-युता स्रग्धरा-” इति तल्-लक्षणात् ॥ १ ॥

अधुना कविः स्वकीयकाव्यरचनासामर्थ्यप्रकटनाय पूर्वजप्रशंसापूर्वकं वस्य कोविदत्वं प्रपञ्चयन्श्चिकीर्षितं ग्रन्थं प्रतिजानीते-काञ्चीति ।
</details>

<details open><summary>विश्वास-प्रस्तुतिः</summary>

काञ्ची-मण्डल-मण्डनस्य मखिनः कर्नाट-भू-भृद्-गुरोस्  
तातार्यस्य दिगन्त-कान्त-यशसो यं भागिनेयं **विदुः** ॥  
अस्तोकाध्वर-**कर्तुर्** अप्पय-गुरोर् अस्यैष विद्वन्-मणेः  
पुत्रः श्री-रघु-नाथ-दीक्षित-कविः पूर्णो[^3] गुणैर् **एधते** ॥ २ ॥

[^3]:
     पूर्णैर्गुणै
</details>

<details><summary>मूलम्</summary>

काञ्चीमण्डलमण्डनस्य मखिनः कर्नाटभूभृद्गुरो   
स्तातार्यस्य दिगन्तकान्तयशसो यं भागिनेयं विदुः॥   
अस्तोकाध्वरकर्तुरप्पयगुरोरस्यैष विद्वन्मणेः   
पुत्रः श्रीरघुनाथदीक्षितकविः पूर्णो[^3] गुणैरेधते ॥ २ ॥

[^3]:
     पूर्णैर्गुणै
</details>

<details><summary>बाल-कृष्णः</summary>

काञ्ची-मण्डलस्य काञ्ची-नगरी-राष्ट्रस्य मण्डनः भूषण-भूतः तस्य । स्वकीय-विद्वत्त्व-प्रभावेण काञ्ची-राजधान्यां प्रसिद्धस्येति भावः । मखिनः प्रशस्त-यज्ञ-कर्तुः । प्रशंसार्थे ऽत्र मतुबर्थ इनिः ।  
“भूम-निन्दा-प्रशंसासु” इत्य्-आद्य्-उक्तेः । 

कर्नाट-भूभृतः कर्नाट-देशाधिपते राज्ञः कृष्णराय-संज्ञकस्य “भूभृद् भूमिधरे नृपे” इत्य्-अमरः ।  
गुरोः वेदादेर् अध्यापकस्य ।  
यद्यपि "स्यान् निषेकादि-कृद् गुरुः" इत्य् अमरात्  

> "निषेकादीनि कर्माणि  
यः करोति यथा-विधि ।  
संभावयति चान्नेन  
स विप्रो गुरुर् उच्यते” 

इति मनु-स्मृतेश् च गर्भाधानादि-संस्कार-कर्तुः पितुर् एव गुरुत्वं संभवति,  
तथापि तथात्र असंभवाद् अध्यापकस्यैव गुरुत्वं ग्रन्थ-कर्तुर् अभिप्रेतम् ।  
अन्यथा 'कर्नाट-भूभृत्-पितुः' इत्य् एव ब्रूयात् ।  
तथा चाह मनुर् अपि-  

> "अल्पं वा बहु वा यस्य  
श्रुतस्योपकरोति यः ।  
तम् अपीह गुरुं विद्यात्” 

इति । एवं च गुरु-शब्देनाध्यापक-ग्रहणे न दोष इत्य् अलम् अप्रस्तुत-पल्लवितेन । दिग्-अन्तेषु कान्तं मनोहरं श्राव्यम् इति यावत् । यशः कीर्तिर् यस्य तस्य । 

तातार्यस्य ताताचार्यस्य । यं (अप्पयगुरुं) भागिनेयं भगिनी-पुत्रं, भगिनी-शब्दात् "स्त्रीभ्यो ढक्” इत्य् अपत्यार्थे ढक् । “खस्रीयो भागिनेयः स्यात्" इत्य्-अमरः । विदुः जानन्ति । लोका इति शेषः । 'विद ज्ञाने' इत्य् अस्माल् लट् । “विदो लटो वा” इति उस् । अस्य प्रसिद्धस्य अस्तोकानां बहूनाम् अध्वराणां ज्योतिष्टोमादि-यागानां “यज्ञः सवो ऽध्वरो यागः” इत्य्-अमरः । कर्तुर् अनुष्ठातुः । विद्वत्सु पण्डितेषु मणेः श्रेष्ठस्य, अप्पय-गुरोः अप्पय-दीक्षितस्य, एष प्रसिद्धः पुत्रः श्री-रघुनाथ-दीक्षिताख्यः कविः, गुणैः सौशील्यादिकैः पूर्णः सन् एधते वर्धते । शार्दूल-विक्रीडितं वृत्तम् । “सूर्याश्वैर् म-स-जास् त-ताः स-गुरवः शार्दूल-विक्रीडितम्” इति तल् लक्षणात् ॥ २ ॥
</details>

<details open><summary>विश्वास-प्रस्तुतिः</summary>

तत्-सुतस्-तर्क-वेदान्त-  
तन्त्र-व्याकृति-चिन्तकः ॥   
व्यक्तं विश्वगुणादर्शं  
विधत्ते वेङ्कटाध्वरी ॥ ३ ॥
</details>

<details><summary>मूलम्</summary>

तत्सुतस्तर्क-वेदान्त-तन्त्र-व्याकृतिचिन्तकः ॥   
व्यक्तं विश्वगुणादर्शं विधत्ते वेङ्कटाध्वरी ॥ ३ ॥
</details>

<details><summary>बाल-कृष्णः</summary>

तत्सुत इति । तस्य रघुनाथदीक्षितस्य सुतः पुत्रः, तर्कश्च वेदान्तश्च तन्त्रं मीमांसा च व्याकृतिर्व्याकरणं च तेषां चिन्तको विवेचकः ज्ञातेत्यर्थः । वेङ्कटाध्वरी एतन्नामा कविः विश्वगुणादर्शं विश्वस्य जगतो गुणा आदृश्यन्तेऽस्मिन्निति तथाभूतं 'दृशिर् प्रेक्षणे' इत्यस्मादाङ्पूर्वकादधिकरणे घञ् । अथवा विश्वगुणादर्श इति संज्ञा । तथाच "पुंसि संज्ञायां घः प्रायेण" इति घः । एवमन्वर्थचम्पूग्रन्थं, व्यक्तं प्रसिद्धं यथा स्यात्तथा विधत्ते करोति । 'डुधाञ् धारण-पोषणयोः । इत्यस्माद्धातोर्लट् । वृत्तमनुष्टुप् “ पञ्चमं लघु सर्वत्र" इत्यादितल्लक्षणात् ॥ ३ ॥

अथ कविः स्वचिकीर्षितप्रबन्धस्येतरप्रबन्धविलक्षणतामाह-
</details>

<details open><summary>विश्वास-प्रस्तुतिः</summary>

पद्यं यद्य् अपि **विद्यते** बहु सतां **हृद्यं**, विगद्यं **न** तत्,   
गद्यं च **प्रतिपद्यते** न विजहत्-पद्यं **बुधास्वाद्यताम्** ॥   
आदत्ते[^4] हि तयोः प्रयोग उभयोर् आमोद-भूमोदयं,   
सङ्गः कस्य हि न **स्वदेत** मनसे माध्वीक-मृद्वीकयोः? ॥ ४ ॥

[^4]:
     आधत्ते
</details>

<details><summary>मूलम्</summary>

पद्यं यद्यपि विद्यते बहु सतां हृद्यं विगद्यं न तत्   
गद्यं च प्रतिपद्यते न विजहत्पद्यं बुधास्वाद्यताम् ॥   
आदत्ते[^4] हि तयोः प्रयोग उभयोरामोदभूमोदयम् ।   
सङ्गः कस्य हि न स्वदेत ? मनसे माध्वीक-मृद्वीकयोः ॥ ४ ॥

[^4]:
     आधत्ते
</details>

<details><summary>बाल-कृष्णः</summary>

पद्यमिति । (लोके) यद्यपि पद्यं केवलं श्लोकरूपं काव्यं रघुवंश-कुमारसंभव-माघ-किरातार्जुनीयादिकं, तच्च हृद्यं मनोहारि विद्यते, तथापि तत् विगद्यं गद्यरहितं ( अस्ति तस्मात् ) सतां बहु अतिमनोहरं रसिकानां यथेप्सितमनोहरमित्यर्थः । न भवति । तर्हि गद्यमेव  कर्तव्यमित्याह । गद्यं च गद्यमपि (तत्तु कादम्बर्यादिकं) पद्यं विजहत् पद्यरहितं ( विद्यते, तस्मात्तदपि ) 'ओहाक् त्यागे' इत्यस्मात् शतृप्रत्ययः । बुधानां उभयोरपि मर्मज्ञपण्डितानां, आस्वाद्यतां रुच्यर्हतां न प्रतिपद्यते न प्राप्नोति । तर्हि किंविधमिष्टं स्यादित्याकाङ्क्षायामाह-आदत्ते इति। हि यस्मात् कारणात् तयोर्गद्यपद्ययोरुभयोः प्रयोगः प्रकृष्टो योगः अस्ति यस्मिन् सः, अत्र अर्शआदित्वात् मत्वर्थीयोऽच् । तादृशश्चम्पूप्रबन्धः । “गद्य-पद्यात्मकं काव्यं चम्पूरित्यभिधीयते” इति वचनात् । आमोदस्यानन्दस्य " मुत्प्रीतिः प्रमदो हर्षः प्रमोदामोद-संमदाः” इत्यमरः । भूम्नः अतिशयस्योदयमुत्पत्तिं विधत्ते करोति । हि यतः माध्वीकं मधु च "मधु माध्वीकमद्ययोः" इत्यमरः । मृद्वीका द्राक्षा च "मृद्वीका गोस्तनी द्राक्षा” इत्यमरः । तयोः सङ्गः एकत्र योगः । कस्य मनसे न स्वदेत कस्य मनसि रुचिं नोत्पादयेत् ? अपि तु सर्वस्मै रोचेतेत्यर्थः । 'ष्वद आखादने' इत्यस्य विधिलिडि रूपम् । मनसे इत्यत्र च "रुच्यर्थानां प्रीयमाणः” इति चतुर्थी । अर्थान्तरन्यासोऽत्रालंकारः । विशेषेण सामान्यस्य समर्थनात् । तदुक्तम्-“सामान्यं वा विशेषो वा तदन्येन सम र्थ्यते । यत्र सोऽर्थान्तरन्यासः” इति । वृत्तं शार्दूलविक्रीडितम् । लक्षणं प्राक् (२ श्लोकटीकायां) कथितम् ॥ ४

संप्रति कविः स्वकाव्ये वर्णनीयकथाप्रस्तावमाह  ॥
</details>

<details open><summary>विश्वास-प्रस्तुतिः</summary>

विश्वावलोक-स्पृहया कदाचिद् विमानम् आरुह्य समान-वेषम्[^5] ॥  
कृशानु-विश्वावसु-नामधेयं गन्धर्व-युग्मं गगने चचार ॥ ५ ॥


[^5]:
     रूपम्
</details>

<details><summary>मूलम्</summary>

विश्वावलोकस्पृहया कदाचिद्विमानमारुह्य समानवेषम्[^5] ॥   
कृशानु-विश्वावसुनामधेयं गन्धर्वयुग्मं गगने चचार ॥ ५ ॥

[^5]:
     रूपम्
</details>

<details><summary>बाल-कृष्णः</summary>

विश्वावलोकेति । कदाचित् विश्वस्य जगतोऽवलोकश्चमत्कारप्रेक्षणं तस्य स्पृहया इच्छया “इच्छा काङ्क्षा स्पृहेहा तृट्' इत्यमरः । समानस्तुल्यो वेष आकल्पः यस्य तत्, कृशानुरिति विश्वावसुरिति च नामधेये नामनी यस्य “नामधेयं  च  नाम”  च  इत्यमरः। तत् गन्धर्वयोर्युग्मं द्वौ गन्धर्वावित्यर्थः । विमानं व्योमयानं “व्योमयानं विमानोऽस्त्री" इत्यमरः । आरुह्याधिरुह्य, गगने आकाशे “ -गगनमनन्तं” इत्यतः "पुंस्याकाश-विहायसी" इत्यन्तोऽमरः । चचार । उपजातिवृत्तम् । “अनन्तरोदीरित (इन्द्रवज्रोपेन्द्रवज्रा) लक्ष्मभाजौ पादौ यदीयावुपजातयस्ताः” इति तल्लक्षणात् ॥ ५॥

द्वयोर्गन्धर्वयोरवस्थाविशेषमाह
</details>

<details open><summary>विश्वास-प्रस्तुतिः</summary>

तत्र[^6]

कृशानुरकृशासूयः पुरोभागिपदं गतः ॥   
विश्वावसुरभूद्विश्वगुणग्रहणकौतुकी ॥ ६ ॥

[^6]:
     तत्र तु
</details>

<details><summary>मूलम्</summary>

तत्र[^6]

कृशानुरकृशासूयः पुरोभागिपदं गतः ॥   
विश्वावसुरभूद्विश्वगुणग्रहणकौतुकी ॥ ६ ॥

[^6]:
     तत्र तु
</details>

<details><summary>बाल-कृष्णः</summary>

-तत्रेति । तत्र द्वयोर्मध्ये इत्यर्थः । कृशानुरिति । कृशानुः कृशानुनामा गन्धर्वः । अकृशा बहुला असूया गुणेषु सत्खपि दोषाविष्करणं " अक्षान्तिरीर्ष्याऽसूया तु दोषारोपो गुणेष्वपि” इत्यमरः । यस्य तथा भूतः सन् , पुरोभागिनः दोषैकदृशः “ दोषैकदृक् पुरोभागी" इत्यमरः । पदं स्थानं “पदं व्यवसित-त्राण-स्थान-लक्ष्माङ्घ्रि-वस्तुषु" इत्यमरः । गतः प्राप्तः अभूत् । अनेन वस्तुतो गुणग्राहित्वेऽपि गुणदार्ढ्यार्थमेव बहिर्दृश्यमानं पुरोभागित्वं नटवत्स्वीकृतमिति सूचितम् । “दार्ढ्याय गुणसमृद्धेः" इत्येतद्ग्रन्थान्ते तेनैवोक्तत्वात् । विश्वावसुस्तु विश्वं वसु धनं यस्येति “वसू रत्ने धने वसु" इत्यमरः । “विश्वस्य वसुराटोः” इत्यनेन विश्वशब्दस्य दीर्घः । विश्वस्य गुणानां ग्रहणे वर्णने कौतुकी कुतूहलवान् । अभूत् आसीत् । अनेन तेनात्मनाम अन्वर्थकं कृतमिति ध्वनितम् । वृत्तमनुष्टुप् । लक्षणं पूर्वम् ( ३ श्लो० टीकायाम् ) उक्तम् ॥ ६ ॥

"पुरोभागिपदं गतः" "विश्वगुणग्रहणकौतुकी” इत्यनेनास्मिन्काव्ये प्राधान्यतया विश्वगुण-दोषवर्णनमेव विषय इति द्योतितं, तत्र प्रथमतः माङ्गल्यतया च "आदित्या जायते वृष्टिवृष्टेरन्नं ततः प्रजाः" इति स्मृतेः “ अथादित्य उदयन् यत्प्राचीं दिशं प्रविशति तेन प्राच्यान्प्राणान् रश्मिषु संनिधत्ते यद्दक्षिणां यत्प्रतीचीं यदधो यदूर्ध्वं यदन्तरा दिशो यत्सर्व प्रकाशयति तेन सर्वान् प्राणान् रश्मिषु संनिधत्ते” इति श्रुतेः जगत्प्राणभूतत्वेन च सूर्यवर्णनमेवोचितमिति द्योतयन्प्रस्तौति_
</details>



