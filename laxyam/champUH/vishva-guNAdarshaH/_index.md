+++
title = "+विश्व-गुणादर्शः"

+++

विश्वगुणादर्शः 


<details><summary>बाल-कृष्णः</summary>

तत्र व्याख्यारम्भः

श्रीमद्-ब्रह्म सनातनं श्रुतिनुतं ध्यानैकगम्यं सदा  
सर्गाद्यस्य विधायकं त्रिजगतो मोदावहं यत् सदा ॥   
सच्चिद्-रूपतया यद्-अर्थनिचयं **व्याप्नोति** तेजोमयं   
**भूयात्** तत् त्रिविधार्तिहारि जगतां श्रीवासुदेवाभिधम् ॥ १ ॥  

**नमामि** देवीं कुलदेवताम् अहं  
ब्रह्मादि-देवैर् अभिसंस्तुतां मुहुः ॥   
महादल-ग्राम-कृताधिवासां[^2]  
महालसाख्यां प्रकृतिं गुणात्मिकाम् ॥ २ ॥   

[^2]:
‘महाडदळ’ इति महाराष्ट्रभाषायां प्रसिद्धः

यत्-सूक्ति-धारा-सुनिषेचनेन  
मद्धी-लता **पल्लविता बभूव** ॥  
**स्मरामि** तं श्रीगुरु-वेङ्कटाख्यं  
विनम्र-मूर्द्धा कृतहस्तसंपुटः ॥ ३ ॥   

श्रीगणेशं च पितरं  
विद्वांसं स्वः-स्थितं **भजे** ॥   
अवस्थां मातरं चैव  
जयन्तीं जननप्रदाम् ॥ ४ ॥  

गुरु-प्रसाद-संलब्ध-  
व्याकृति-ज्ञान-कौशलः ॥   
काव्यं विश्वगुणादर्शं  
**व्याकरोमि** यथामति ॥ ५ ॥
</details>


<details><summary>बाल-कृष्णः</summary>

तत्र व्याख्यासमाप्तिः

इति विशदमनीषा-शालिना यज्वना वा  
विरचित इह काव्ये वेङ्कटाचार्य-नाम्ना ॥  
कृशतर-मति-युक्तेनापि टीका कृतेयं  
सुगुण-सुकरुणास् तां पण्डिता मानयन्ताम् +++(←मनुँ अवबोधने)+++॥ १ ॥  

श्रेयः संप्रति **संचिनोतु** भगवान् श्रीमद्गणेशः प्रभुर्  
दूने+++(←दु--उपतापे)+++ देवगणे, द्विजक्रतुचये ध्वस्ते च दैत्यार्तितः ॥  
**आविर्भूय** तदा तदार्तिहरणौत्सुक्याद् भवानीपतेर्  
दैत्येन्द्रं **परिभूय** सिन्दुरम्, अथो देवान् **व्यधान्** निर्वृतान् ॥ २ ॥  

नमामि कमलालयापरिचिताङ्घ्रिमानन्ददं  
प्रभुं मुनिजनस्तुतं भुजगशायिनं श्यामलम् ॥  
करोतु जनमङ्गलं हरतु पापसंघं नृणां  
स्वधर्मरतिमन्तरे जनयतु स्वभूः सर्वदा ॥ ३ ॥  

जयति भगवान् भर्ता देव्याः शिवः शिवदः सतां  
श्रुतिपथमारुन्धन् सर्वे यदा सुगतादयः ॥  
यतिवरतनुं धृत्वा बुद्धान् विजित्य च यस्तदा  
श्रुतिहितमथो संविन्मार्गं निरञ्जनमन्वधात् ॥४ ॥  
अस्ति कृष्णापगासङ्गात् पावनी लोकरञ्जनी ।  
राजधानी सुविख्याता पट्टवर्धनभूभृताम् ॥ ५ ॥  
कुरुन्दवाटनगरं कीर्तिमत्तत्र विद्यते ॥  
श्रीमान् गणपतिस्तस्य पुरस्याधिपतिर्महान् ॥ ६ ॥  
तस्याश्रये पुरातिष्ठद्योगिवंशावतंसकः ॥  
गणेशपण्डितः प्रज्ञाशाली सत्कर्मपेशलः ॥ ७ ॥  
तत्सुतो ह्यकरोदेतद् व्याख्यानं बालतुष्टये ॥  
इन्दुनेत्रवसुक्षोणीमिते (१८२१ ) शाके ह्यपूरि तत् ॥ ८ ॥ -

इति  
श्रीमत्-पद-वाक्य-पारावारीण-श्रीमद्-योगिकुलावतंस-  
श्रीमद्-गणेश-सूरि-सूनुना बाल-कृष्ण-शर्मणा विरचिता  
पदार्थ-चन्द्रिकाख्या
श्रीविश्वगुणादर्श-चम्पू-व्याख्या समाप्तिमगात् ॥
</details>


<details><summary>सम्पादकटिप्पनी</summary>

अकिञ्चनःकश्चिदकरोत् मुद्रिताक्षरशोधनम् ।  
ग्रन्थे विश्वगुणादर्शनाम्नि शोभनवत्सरे ॥  
दोषाः स्युः शोधने कार्ये क्षमन्तां बुधतल्लजाः ।  
विनैव याच्ञां क्षमते श्रीहरिर्नात्र संशयः ॥
</details>

