---
title: २-०० वर्धमानकथा
unicode_script: devanagari
---

अथ राजपुत्रा ऊचुः आर्य ! मित्रलाभः श्रुतस्तावद् अस्माभिः । इदानीं सुहृद्भेदं श्रोतुम् इच्छामः । विष्णुशर्मोवाच सुहृद्भेदं तावच्छृणुत, यस्यायम् आद्यः श्लोकः

वर्धमानो महान् स्नेहो मृगेन्द्रवृषयोर्वने ।  
पिशुनेनातिलुब्धेन जम्बुकेन विनाशितः ॥१॥

राजपुत्रैरुक्तं कथम् एतत्

विष्णुशर्मा कथयति अस्ति दक्षिणापथे सुवर्णवती नाम नगरी । तत्र वर्धमानो नाम वणिग् निवसति । तस्य प्रचुरेपि वित्ते परान् बन्धून् अतिसमृद्धान् समीक्ष्य पुनरर्थवृद्धिः करणीयेति मतिर्बभूव । यतः,

अधोधः पश्यतः कस्य महिमा नोपचीयते ।  
उपर्य् उपरि पश्यन्तः सर्व एव दरिद्रति ॥२॥

अपरं च

ब्रह्महापि नरः पूज्यो यस्यास्ति विपुलं धनम् ।  
शशिनस्तुल्यवंशोपि निर्धनः परिभूयते ॥३॥

अन्यच्च

अव्यवसायिनम् अलसं दैवपरं सहसाच्च परिहीणम् ।  
प्रमदेव हि वृद्धपतिं नेच्छत्य् अवगूहितुं लक्ष्मीः ॥४॥

किं च्

आलस्यं स्त्रीसेवा सरोगता जन्मभूमिवात्सल्यम् ।  
सन्तोषो भीरुत्वं षड् व्याघाता महत्त्वस्य ॥५॥

यतः

सम्पदा सुस्थिरंमन्यो भवति स्वल्पयापि यः ।  
कृतकृत्यो विधिर्मन्ये न वर्धयति तस्य ताम् ॥६॥

अपरं च

निरुत्साहं निरानन्दं निर्वीर्यम् अरिनन्दनम् ।  
मा स्म सीमन्तिनी काचिज्जनयेत् पुत्रम् ईदृशम् ॥७॥

तथा चोक्तम्

अलब्धं चैव लिप्सेत लब्धं रक्षेत् प्रयत्नतः ।  
रक्षितं वर्धयेच् चैव वृद्धं पात्रेषु निक्षिपेत् ॥८॥

यतो लब्धम् इच्छतोर्थयोगाद् अर्थस्य प्राप्तिरेव । लब्धस्याप्यरक्षितस्य निधेरपि स्वयं विनाशः । अपि च, अवर्धमानश्चार्थः काले स्वल्पव्ययोप्यञ्जनवत् क्षयम् एति । नौपभुज्यमानश्च निष्प्रयोजन एव सः । तथा चोक्तम्

धनेन किं यो न ददाति नाश्नुते  
बलेन किं यश्च रिपून् न बाधते ।  
श्रुतेन किं यो न च धर्मम् आचरेत्  
किम् आत्मना यो न जितेन्द्रियो भवेत् ॥९॥

यतः,

जलबिन्दुनिपातेन क्रमशः पूर्यते घटः ।  
स हेतुः सर्वविद्यानां धर्मस्य च धनस्य च ॥१०॥

दानोपभोगरहिता दिवसा यस्य यान्ति वै ।  
स कर्मकारभस्त्रेव श्वसन्न् अपि न जीवति ॥११॥

इति संचिन्त्य नन्दकसन्जीवकनामानौ वृषभौ धुरि नियोज्य शकटं नानाविधद्रव्यपूर्णं कृत्वा वाणिज्येन गतः कश्मीरं प्रति । अन्यच्च

अञ्जनस्य क्षयं दृष्ट्वा वल्मीकस्य च सञ्चयम् ।  
अवन्ध्यं दिवसं कुर्याद् दानाध्ययनकर्मभिः ॥१२॥

यतः

कोतिभारः समर्थानां किं दूरं व्यवसायिनाम् ।  
को विदेशः सविद्यानां कः परः प्रियवादिनाम् ॥१३॥

अथ गच्छतस्तस्य सुदुर्गनाम्नि महारण्ये सञ्जीवको भग्नजानुर्निपतितः । तम् आलोक्य वर्धमानोचिन्तयत्

करोतु नाम नीतिज्ञो व्यवसायम् इतस्ततः ।  
फलं पुनस्तद् एव स्याद् यद् विधेर्मनसि स्थितम् ॥१४॥

किन्तु

विस्मयः सर्वथा हेयः प्रत्यूहः सर्वकर्मणाम् ।  
तस्माद् विस्मयम् उत्सृज्य साध्ये सिद्धिर्विधीयताम् ॥१५॥

इति संचिन्त्य संजीवकं तत्र परित्यज्य वर्धमानः पुनः स्वयं धर्मपुरं नाम नगरं गत्वा महाकायम् अन्यं वृषभम् एकं समानीय धुरि नियोज्य चलितः ।  
