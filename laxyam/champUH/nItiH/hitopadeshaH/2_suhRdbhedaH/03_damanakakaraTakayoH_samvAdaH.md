---
title: २-०२ दमनककरटकयोः संवादः
unicode_script: devanagari
---

करटको ब्रूते मित्र दमनक ! अस्मन्मतेनास्य सेवैव न क्रियते । यदि तथा भवति तर्हि किम् अनेन स्वामिचेष्टानिरूपेणास्माकम् । यतोनेन राज्ञा विनापराधेन चिरम् अवधीरिताभ्याम् आवाभ्यां महद्दुःखम् अनुभूतम् ।  

सेवया धनम् इच्छद्भिः सेवकैः पश्य यत् कृतम् ।  
स्वातन्त्र्यं यच् छरीरस्य मूढैस्तद् अपि हारितम् ॥२०॥

अपरं च

शीतवातातपक्लेशान् सहन्ते यान् पराश्रिताः ।  
तद्अंशेनापि मेधावी तपस्तप्त्वा सुखी भवेत् ॥२१॥

अन्यच्च

एतावज् जन्मसाफल्यं देहिनाम् इह देहिषु ।  
प्राणैरर्थैर्धिया वाचा श्रेय एवाचरेत् सदा ॥२२॥+++(सम्पादकटिप्पनी- ३,४ पादौ पुस्तके भिन्नौ ।)++++

अपरं च

एहि गच्छ पतोत्तिष्ठ वद मौनं समाचर ।  
इति वित्रस्तसारङ्गनेत्रया को न वञ्चितः ॥२३॥+++(सम्पादकटिप्पनी- ३,४ पादौ पुस्तके भिन्नौ ।)++++

किं च

अबुधैरर्थलाभाय पण्यस्त्रीभिरिव स्वयम् ।  
आत्मा संस्कृत्य संस्कृत्य परोपकरणीकृतः ॥२४॥

किं च

या प्रकृत्यैव चपला निपतत्य् अशुचावपि ।  
स्वामिनो बहु मन्यन्ते दृष्टिं ताम् अपि सेवकाः ॥२५॥

अपरं च

मौनान् मूर्खः प्रवचनपटुर्बातुलो जल्पको वा  
क्षान्त्या भीरुर्यदि न सहते प्रायशो नाभिजातः ।  
धृष्टः पार्श्वे वसति नियतं दूरतश्चाप्रगल्भः  
सेवाधर्मः परमगहनो योगिनाम् अप्यगम्यः ॥२६॥

विशेषतश्च

प्रणमत्य् उन्नतिहेतोर्जीवितहेतोर्विमुञ्चति प्राणान् ।  
दुःखीयति सुखहेतोः को मूढः सेवकाद् अन्यः ॥२७॥

दमनको ब्रूते मित्र सर्वथा मनसापि नैतत् कर्तव्यम्, यतः

कथं नाम न सेव्यन्ते यत्नतः परमेश्वराः ।  
अचिरेणैव ये तुष्टाः पूरयन्ति मनोरथान् ॥२८॥

अन्यच्च

कुतः सेवाविहीनानां चामरोद्धूतसम्पदः ।  
उद्दण्डधवलच्छत्रं वाजिवारणवाहिनी ॥२९॥

करटको ब्रूते तथापि किम् अनेनास्माकं व्यापारेण । यतोव्यापारेषु व्यापारः सर्वथा परिहरणीयः । पश्य्

अव्यापरेषु व्यापारं यो नरः कर्तुम् इच्छति ।  
स एव निधनं याति कीलोत्पटीव वानरः ॥३०॥

दमनकः पृच्छति कथम् एतत्

करटकः कथयति

<div class="js_include" url="../../upakathAH/02-01_kIlAbhihatamarkaTaH/"  newLevelForH1="3" includeTitle="true"> </div>

अतोहं ब्रवीमि अव्यापारेषु व्यापारम् इत्य् आदि ।

दमनको ब्रूते तथापि स्वामिचेष्टानिरूपणं सेवकेनावश्यं करणीयम् । करटको ब्रूते सर्वस्मिन्नधिकारे य एव नियुक्तः प्रधानमन्त्री स करोतु । यतोनुजीविना पराधिकारचर्चा सर्वथा न कर्तव्या । पश्य

पराधिकारचर्चा यः कुर्यात् स्वामिहितेच्छया ।  
स विषीदति चीत्काराद् गर्दभस्ताडितो यथा ॥३१॥

दमनकः पृच्छति कथम् एतत्

करटको ब्रूते

<div class="js_include" url="../../upakathAH/02-02_shvAnagardabhakathA/"  newLevelForH1="3" includeTitle="true"> </div>

अतोहं ब्रवीमि पराधिकारचर्चाम् इत्यादि ।


पश्य, पशूनाम् अन्वेषणम् एवास्मन्नियोगः । स्वनियोगचर्चा क्रियताम् । किन्त्व् अद्य तया चर्चया न प्रयोजनम् । यत आवयोर्भक्षितशेषाहारः प्रचुरोस्ति । दमनकः सरोषम् आ् कथम् आहारार्थी भवान् केवलं राजानं सेवते एतद् अयुक्तम् उक्तं त्वया । यतः

सुहृदाम् उपकारकारणाद् द्विषताम् अप्यपकारकारणात् ।  
नृपसंश्रय इष्यते बुधैर् जठरं को न बिभर्ति केवलम् ॥३५॥

जीविते यस्य जीवन्ति विप्रा मित्राणि बान्धवाः ।  
सफलं जीवितं तस्य आत्मार्थे को न जीवति ॥३६॥

अपि च

यस्मिन्जीवति जीवन्ति बहवः स तु जीवतु ।  
काकोपि किं न कुरुते चञ्च्वा स्वोदरपूरणम् ॥३७॥

पश्य

पञ्चभिर्याति दासत्वं पुराणैः कोपि मानवः ।  
कोपि लक्षैः कृती कोपि लक्षैरपि न लभ्यते ॥३८॥

अन्यच्च

मनुष्यजातौ तुल्यायां भृत्यत्वम् अतिगर्हितम् ।  
प्रथमो यो न तन् नापि स किं जीवत्सु गण्यते ॥३९॥

तथा चोक्तं

वाजिवारणलोहानां काष्ठपाषाणवाससाम् ।  
नारीपुरुषतोयानाम् अन्तरं हदहन्तरम् ॥४०॥

तथा हि स्वल्पम् अप्यतिरिच्यते

स्वल्पस्नायुवसावशेषमलिनं निर्मांसम् अप्यस्थिकं   
श्वा लब्ध्वा परितोषम् एति न भवेत् तस्य क्षुधः शान्तये ।   
सिंहो जम्बुकम् अङ्कम् आगतम् अपि त्यक्त्वा निहन्ति द्विपं    
सर्वः कृच्छ्रगतोपि वाञ्छति जनः सत्त्वानुरूपं फलम् ॥४१॥

अपरं च, सेव्यसेवकयोरन्तरं पश्य

लाङ्गूलचालनम् अधश्चरणावपातं   
भूमौ निपत्य वदनोदरदर्शनं च ।  
श्वा पिण्डदस्य कुरुते गजपुङ्गवस्तु  
धीरं विलोकयति चाटुशतैश्च भुङ्क्ते ॥४२॥

किं च

यज्जीव्यते क्षणम् अपि प्रथितं मनुष्यैर्  
विज्ञानविक्रमयशोभिरभज्यमानम् ।  
तन्नाम जीवितम् इह प्रवदन्ति तज्ज्ञाः  
काकोपि जीवति चिराय बलिं च भुङ्क्ते ॥४३॥

अपरं च

यो नात्मजे न च गुरौ न च भृत्यवर्गे   
दीने दयां न कुरुते न च बन्धुवर्गे ।  
किं तस्य जीवितफलेन मनुष्यलोके  
काकोपि जीवति चिराय बलिं च भुङ्क्ते ॥४४॥

अपरमपि

अहितहितविचारशून्यबुद्धेः श्रुतिसमयैर्बहुभिर्बहिष्कृतस्य ।  
उदरभरणमात्रकेवलेच्छोः पुरुषपशोश्च पशोश्च को विशेषः ॥४५॥

करटको ब्रूते आवां तावद् अप्रधानौ । तदाप्यावयोः किम् अनया विचारणया । दमनको ब्रूते कियता कालेनामात्याः प्रधानताम् अप्रधानतां वा लभन्ते, यतः

न कस्यचित्कश्चिदिह स्वभावा  
द्भवत्यदारोभिमतः खलो वा ।  
लोके गुरुत्वं विपरीततां वा  
स्वचेष्टितान्य् एव नरं नयन्ति ॥४६॥

किं च

आरोप्यते शिला शैले यत्नेन महता यथा ।  
निपात्यते क्षणेनाधस्तथात्मा गुणदोषयोः ॥४७॥

यात्यधोधः व्रजत्युच्चैर्नरः स्वैरेव कर्मभिः ।  
कूपस्य खनिता यद्वत् प्राकारस्येव कारकः ॥४८॥

तद् भद्रम् । स्वयत्नायत्तो ह्यात्मा सर्वस्य । करटको ब्रूते अथ भवान् किं ब्रवीति स आह यं तावत् स्वामी पिङ्गलकः कुतोपि कारणात् सचकितः परिवृत्योपविष्टः ।  

करटको ब्रूते
  - "किं तत्त्वं जानासि?" । दमनको ब्रूते किमत्राविदितमस्ति ?  +++(सम्पादकटिप्पनी - पुस्तकेऽयमधिकः पाठः ।)+++


उदीरितोर्थः पशुनापि गृह्यते   
हयाश्च नागाश्च वहन्ति चोदिताः ।  
अनुक्तम् अप्य् ऊहति पण्डितो जनः  
परेङ्गितज्ञानफला हि बुद्धयः ॥४९॥

आकारैरिङ्गतैर्गत्या चेष्टया भाषणेन च ।  
नेत्रवक्त्रविकारेण लक्ष्यतेन्तर्गतं मनः ॥५०॥

अत्र भयप्रस्तावे प्रज्ञाबलेनाहम् एनं स्वामिनम् आत्मीयं करिष्यामि । यतः

प्रस्तावसदृशं वाक्यं सद्भावसदृशं प्रियम् ।  
आत्मशक्तिसमं कोपं यो जानाति स पण्डितः ॥५१॥

करटको ब्रूते सखे त्वं सेवानभिज्ञः । पश्य

अनाहूतो विशेद् यस्तु अपृष्टो बहु भाषते ।  
आत्मानं मन्यते प्रीतं भूपालस्य स दुर्मतिः ॥५२॥

दमनको ब्रूते भद्र ! कथम् अहं सेवानभिज्ञः पश्य

किम् अप्यस्ति स्वभावेन सुन्दरं वाप्यसुन्दरम् ।  
यद् एव रोचते यस्मै भवेत् तत् तस्य सुन्दरम् ॥५३॥

यतः

यस्य यस्य हि यो भावस्तेन तेन हि तं नरम् ।  
अनुप्रविश्य मेधावी क्षिप्रम् आत्मवशं नयेत् ॥५४॥

अन्यच्च

कोत्रेत्य् अहम् इति ब्रूयात् सम्यग् आदेशयेति च ।  
आज्ञाम् अवितथां कुर्याद् यथाशक्ति महीपतेः ॥५५॥

अपरं च

अल्पेच्छुर्धृतिमान् प्राज्ञश्छायेवानुगतः सदा ।  
आदिष्टो न विकल्पेत स राजवसतिं वसेत् ॥५६॥

करटको ब्रूते कदाचित् त्वाम् अनवसरप्रवेशाद् अवगम्यते स्वामी । स चाह अस्त्वेवम् । तथाप्यनुजीविना स्वामिसांनिध्यम् अवश्यं करणीयम् । यतः

दोषभीतेरनारम्भस्तत् कापुरुषलक्षणम् ।  
कैरजीर्णभयाद् भ्रातर्भोजनं परिहीयते ॥५७॥

पश्य

आसन्नम् एव नृपतिर्भजते मनुष्यं   
विद्याविहीनम् अकुलीनम् असंस्तुतं वा ।  
प्रायेण भूमिपतयः प्रमदालताश्च   
यः पार्श्वतो वसति तं परिवेष्टयन्ति ॥५८॥

करटको ब्रूते अथ तत्र गत्वा किं वक्ष्यति भवान् । स आह शृणु ! किम् अनुरक्तो विरक्तो वा मयि स्वामीति ज्ञास्यामि ।  

करटको ब्रूते किं तज्ज्ञानलक्षणम् । दमनको ब्रूते शृणु

दूराद् अवेक्षणं हासः सम्प्रश्नेष्व् आदरो भृशम् ।  
परोक्षेपि गुणश्लाघा स्मरणं प्रियवस्तुषु ॥५९॥

असेवके चानुरक्तिर्दानं सप्रियभाषणम् ।  
अनुरक्तस्य चिह्नानि दोषेपि गुणसङ्ग्रहः ॥६०॥

अन्यच्च

कालयापनम् आशानां वर्धनं फलखण्डनम् ।  
विरक्तेश्वरचिह्नानि जानीयान्मतिमान् नरः ॥६१॥

एतज्ज्ञात्वा यथा चायं ममायत्तो भविष्यति । तथा वदिष्यामि ।  

अपायसंदर्शनजां विपत्तिम्   
उपायसन्दर्शनजां च सिद्धिम् ।  
मेधाविनो नीतिविधिप्रयुक्तां   
पुरः स्फुरन्तीम् इव दर्शयन्ति ॥६२॥

करटको ब्रूते तथाप्यप्राप्ते प्रस्तावे न वक्तुम् अर्हसि, यतः

अप्राप्तकालं वचनं बृहस्पतिरपि ब्रुवन् ।  
लभते बुद्ध्यवज्ञानम् अवमानं च भारत ॥६३॥+++(सम्पादकटिप्पनी - ३,४ पादौ पुस्तके भिन्नौ ।)+++

दमनको ब्रूते मित्र ! मा भैषीः ! नाहम् अप्राप्तावसरं वचनं वदिष्यामि । यतः

आपद्युन्मार्गगमने कार्यकालात्ययेषु च ।  
अपृष्टोपि हितान्वेषी ब्रूयात् कल्याणभाषितम् ॥६४॥+++(सम्पादकटिप्पनी - ३,४ पादौ पुस्तके भिन्नौ ।)+++


यदि च प्राप्तावसरेणापि मया मन्त्रो न वक्तव्यस्तदा मन्त्रित्वम् एव ममानुपपन्नम् । यतः

कल्पयति येन वृत्तिं येन च लोके प्रशस्यते ।  
स गुणस्तेन गुणिना रक्ष्यः संवर्धनीयश्च ॥६५॥

तद् भद्र ! अनुजानीहि माम् । गच्छामि । करटको ब्रूते शुभम् अस्तु । शिवास्ते पन्थानः । यथाभिलषितम् अनुष्ठीयताम् इति ।  
