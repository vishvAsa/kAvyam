---
title: २-०४ दमनकस्य विश्वासः
unicode_script: devanagari
---
करटको गच्छन् दमनकम् आह सखे ! किं शक्त्यप्रतीकारो भयहेतुरशक्यप्रतीकारो वेति न ज्ञात्वा भयोपशमं प्रतिज्ञाय कथम् अयं महाप्रसादो गृहीतः यतोनुपकुर्वाणो न कस्याप्य् उपायनं गृह्णीयाद् विशेषतो राज्ञः । पश्य

यस्य प्रसादे पद्मास्ते विजयश्च पराक्रमे ।  
मृत्युश्च वसति क्रोधे सर्वतेजोमयो हि सः ॥८१॥

तथा हि

बालोपि नावमन्तव्यो मनुष्य इति भूमिपः ।  
महती देवता ह्य् एषा नररूपेण तिष्ठति ॥८२॥

दमनको विहस्याह मित्र ! तूष्णीम् आस्यताम् । ज्ञातं मया भयकारणम् । बलीवर्दनर्दितं तत् । वृषभाश्चास्माकम् अपि भक्ष्याः । किं पुनः सिंहस्य । करटको ब्रूते यद्य् एवं तदा किम् पुनः स्वामित्रासस्तत्रैव किम् इति नापनीतः । दमनको ब्रूते यदि स्वामित्रासस्तत्रैव मुच्यते तदा कथम् अयं महाप्रसादलाभः स्यात् । अपरं च

निरपेक्षो न कर्तव्यो भृत्यै स्वामी कदाचन ।  
निरपेक्षं प्रभुं कृत्वा भृत्यः स्याद् दधिकर्णवत् ॥८३॥

करटकः पृच्छति कथम् एतत्

दमनकः कथयति

<div class="js_include" url="../../upakathAH/02-03_durdAntanAmasimhakathA/"  newLevelForH1="3" includeTitle="true"> </div>

अतोहं ब्रवीमि "निरपेक्षो न कर्तव्यः" इत्यादि।  

ततो दमनककरटकौ सञ्जीवकसमीपं गतौ । तत्र करटकस्तरुतले साटोपमुपविष्टः ।  

दमनकः सञ्जीवकसमीपं गत्वाब्रवीत् - अरे वृषभ ! एषोहं राज्ञा पिङ्गलकेनारण्यरक्षणार्थे नियुक्तः । सेनापतिः करटकः समज्ञापयति - "सत्वरमागच्छ । न चेदस्मादरण्याद्दूरमपसर । अन्यथा ते विरुद्धं फलं भविष्यति ।" न जाने क्रुद्धः स्वामी किं विधास्यति । तच्छ्रुत्वा सञ्जीवकश्चायात् ।  

आज्ञाभङ्गो नरेन्द्राणां ब्राह्मणानाम् अनादरः ।  
पृथक् शय्या च नारीणाम् अशस्त्रविहितो वधः ॥८५॥

ततो देशव्यवहारानभिज्ञः संजीवकः सभयम् उपसृत्य साष्टाङ्गपातं करटकं प्रणतवान् । तथा चोक्तम्

मतिरेव बलाद् गरीयसी   
यदभावे करिणाम् इयं दशा ।  
इति घोषयतीव डिण्डिमः   
करिणो हस्तिपकाहतः क्वणन् ॥८६॥

अथ संजीवकः साशङ्कम् आह सेनापते ! किं मया कर्तव्यम् । तद् अभिधीयताम् ।  
करटको ब्रूते वृषभ ! अत्र कानने तिष्ठसि । अस्मद्देवपादारविन्दं प्रणय ।  
संजीवको ब्रूते तदभयवाचं मे यच्छ । गच्छामि ।  
करटको ब्रूते शृणु रे बलीवर्द ! अलम् अनया शङ्कया । यतः

प्रतिवाचम् अदत्त केशवः   
शपमानाय न चेदिभूभुजे ।  
अनुहुङ्कुरुते घनध्वनिं   
न हि गोमायुरुतानि केसरी ॥८७॥

अन्यच्च
तृणानि नोन्मूलयति प्रभञ्जनो  
मृदूनि नीचैः प्रणलानि सर्वतः ।  
समुच्छ्रितान् एव तरून् प्रबाधते  
महान्महत्य् एव करोति विक्रमम् ॥८८॥

ततस्तौ संजीवकं कियद्दूरे संस्थाप्य पिङ्गलकसमीपं गतौ । ततो राजा सादरम् अवलोकितौ प्रणम्योपविष्टौ । राजाह त्वया स दृष्टः दमनको ब्रूते देव ! दृष्टः । किन्तु यद्देवेन ज्ञातं तत्तथा । महान् एवासौ देवं द्रष्टुम् इच्छति । किन्तु महाबलोसौ ततः सज्जीभूयोपविश्य दृश्यताम् । शब्दमात्राद् एव न भेतव्यम् । तथा

चोक्तम्

शब्दमात्रान् न भेतव्यम् अज्ञात्वा शब्दकारणम् ।  
शब्दहेतुं परिज्ञाय कुट्टनी गौरवं गता ॥८९॥

राजाह कथम् एतत्

दमनकः कथयति

<div class="js_include" url="../../upakathAH/02-04_karAlakuTTinIkathA/"  newLevelForH1="3" includeTitle="true"> </div>

अतोहं ब्रवीमि शब्दमात्रान् न भेतव्यम् इत्य् आदि ।  

ततः संजीवकम् आनीय दर्शनं कारितवन्तौ । पश्चात् तत्रैव परमप्रीत्या निवसति ।  
