---
title: २-०३ पिङ्गलकदमनकयोः संवादः
unicode_script: devanagari
---

ततो दमनको विस्मित इव पिङ्गलकसमीपं गतः । अथ दूराद् एव सादरं राज्ञा प्रवेशितः साष्टाङ्गप्रणिपातं प्रणिपत्योपविष्टः । राजाह चिराद् दृष्टोसि । दमनको ब्रूते यद्यपि मया सेवकेन श्रीमद्देवपादानां न किंचित् प्रयोजनम् अस्ति, तथापि प्राप्तकालम् अनुजीविना सांनिध्यम् अवश्यं कर्तव्यम् इत्य् आगतोस्मि । किं च्

दन्तस्य निर्घर्षणकेन राजन्   
कर्णस्य कण्डूयनकेन वापि ।  
तृणेन कार्यं भवतीश्वराणां   
किम् अङ्गवाक्पाणिमता नरेण ॥६६॥

यद्यपि चिरेणावधीरितस्य देवपादैर्मे बुद्धिनाशः शक्यते, तद् अपि न शङ्कनीयम् । यतः

कदर्थितस्यापि च धैर्यवृत्तेर्   
बुद्धेर्विनाशो नहि शङ्कनीयः ।  
अधःकृतस्यापि तनूनपातो   
नाधः शिखा याति कदाचिद् एव ॥६७॥

देव ! तत् सर्वथा विशेषज्ञेन स्वामिना भवितव्यम् । यतः

मणिर्लुठति पादेषु काचः शिरसि धार्यते ।  
यथैवास्ते तथैवास्तां काचः काचो मणिर्मणिः ॥६८॥

अन्यच्च

निर्विशेषो यदा राजा समं सर्वेषु वर्तते ।  
तदोद्यमसमर्थानाम् उत्साहः परिहीयते ॥६९॥

किं च

त्रिविधाः पुरुषा राजन्न् उत्तमाधममध्यमाः ।  
नियोजयेत् तथैवैतांस्त्रिविधेष्व् एव कर्मसु ॥७०॥

यतः

स्थान एव निज्योज्यन्ते भृत्याश्चाभरणानि च ।  
नहि चूडामणिः पादे नूपुरं शिरसा कृतम् ॥७१॥

अपि च

कनकभूषणसङ्ग्रहणोचितो   
यदि मणिस्त्रपुणि प्रणिधीयते ।  
न स विरौति न चापि न शोभते   
भवति योजयितुर्वचनीयता ॥७२॥

अन्यच्च

मुकुटे रोपिता काचश्चरणाभरणे मणिः ।  
नहि दोषो मणेरस्ति किन्तु साधोरविज्ञता ॥७३॥

पश्य

बुद्धिमान् अनुरक्तोयम् अयं शूर इतो भयम् ।  
इति भृत्यविचारज्ञो भृत्यैरापूर्यते नृपः ॥७४॥

तथा हि

अश्वः शस्त्रं शास्त्रं वीणा वाणी नरश्च नारी च ।  
पुरुषविशेषं प्राप्ता भवन्त्य् अयोग्याश्च योग्याश्च ॥७५॥

अन्यच्च

किं भक्तेनासमर्थेन किं शक्तेनापकारिणा ।  
भक्तं शक्तं च मां राजन् नावज्ञातुं त्वम् अर्हसि ॥७६॥

यतः

अवज्ञानाद् राज्ञो भवति मतिहीनः परिजन  
स्ततस्तत्प्रामाण्याद् भवति न समीपे बुधजनः ।  
बुधैस्त्यक्ते राज्ये न हि भवति नीतिर्गुणवती  
विपन्नायां नीतौ सकलम् अवशं सीदति जगत् ॥७७॥

अपरं च

जनं जनपदा नित्यम् अर्चयन्ति नृपार्चितम् ।  
नृपेणावमतो यस्तु स सर्वैरवमन्यते ॥७८॥

किं च

बालाद् अपि गृहीतव्यं युक्तम् उक्तं मनीषिभिः ।  
रवेरविषये किं न प्रदीपस्य प्रकाशनम् ॥७९॥

पिङ्गलकोवदत्भद्र दमनक ! किम् एतत् त्वम् अस्मदीयप्रधानामात्यपुत्र इयन्तं कालं यावत् कुतोपि खलवाक्यान् नागतोसि । इदानीं यथाभिमतं ब्रूहि । दमनको ब्रूते देव ! पृच्छामि किंचित् । उच्यताम् । उदकार्थी स्वामी पानीयम् अपीत्वा किम् इति विस्मित इव तिष्ठति । पिङ्गलकोवदत्भद्रम् उक्तं त्वया । किन्त्व् एतद् रहस्यं वक्तुं काचिद् विश्वासभूमिर्नास्ति । तथापि निभृतं कृत्वा कथयामि । शृणु, सम्प्रति वनम् इदम् अपूर्वसत्त्वाधिष्ठितम् अतोस्माकं त्याज्यम् । अनेन हेतुना विस्मितोस्मि । तथा च श्रुतो मयापि महान् अपूर्वशब्दः । शब्दानुरूपेणास्य प्राणिनो महता बलेन भवितव्यम् । दमनको ब्रूते देव ! अस्ति तावद् अयं महान् भयहेतुः । स शब्दोस्याभिरप्याकर्णितः । किन्तु स किं मन्त्री यः प्रथमं भूमित्यागं पश्चाद् युद्धं चोपविशति अस्मिन् कार्यसन्देहे भृत्यानाम् उपयोग एव ज्ञातव्यः । यतः

बन्धुस्त्रीभृत्यवर्गस्य बुद्धेः सत्त्वस्य चात्मनः ।  
आपन्निकषपाषाणे नरो जानाति सारताम् ॥८०॥

सिंहो ब्रूते भद्र ! महती शङ्का मां बाधते । दमनकः पुनराह स्वगतम्न्यथा राज्यसुखं परित्यज्य स्थानान्तरं गन्तुं कथं मां सम्भाषसे प्रकाशं ब्रूते देव ! यावद् अहं जीवामि तावद् भयं न कर्तव्यम् । किन्तु करटकादयोप्याश्वास्यन्तां यस्माद् आपत्प्रतीकारकाले दुर्लभः पुरुषसमवायः । ततस्तौ दमनककरटकौ राज्ञा सर्वस्वेनापि पूजितौ भयप्रतीकारं प्रतिज्ञाय चलितौ ।  
