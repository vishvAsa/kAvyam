---
title: २-०१ पिङ्गलकभीतिः
unicode_script: devanagari
---
ततः संजीवकोपि कथं कथम् अपि खुरत्रये भरं कृत्वोत्थितः । यतः

निमग्नस्य पयोराशौ पर्वतात् पतितस्य च ।  
तक्षकेणापि दष्टस्य आयुर्मर्माणि रक्षति ॥१६॥

नाकाले मिर्यते जन्तुर्विद्धः शरशतैरपि ।  
कुशाग्रेणैव संस्पृष्टः प्राप्तकालो न जीवति ॥१७॥

अरक्षितं तिष्ठति दैवरक्षितं  
सुरक्षितं दैवहतं विनश्यति ।  
जीवत्य् अनाथोपि वने विसर्जितः  
कृतप्रयत्नोपि गृहे न जीवति ॥१८॥

ततो दिनेषु गच्छत्सु संजीवकः स्वेच्छाहारविहारं कृत्वारण्यं भ्राम्यन् हृष्टपुष्टाङ्गो बलवन् ननाद । तस्मिन् वने पिङ्गलकनामा सिंहः स्वभुजोपार्जितराज्यसुखम् अनुभवन् निवसति । तथा चोक्तम्

नाभिषेको न संस्कारः सिंहस्य क्रियते मृगैः ।  
विक्रमार्जितराज्यस्य स्वयम् एव मृगेन्द्रता ॥१९॥

स चैकदा पिपासाकुलितः पानीयं पातुं यमुनाकच्छम् अगच्छत् । तेन च तत्र सिंहेनाननुभूतपूर्वकम् अकालघनगर्जितम् इव संजीवकनर्दितम् अश्रावि । तच् छ्रुत्वा पानीयम् अपीत्वा सचकितः परिवृत्य स्वस्थानम् आगत्य किम् इदम् इत्यालोचयंस्तूष्णीं स्थितः । स च तथाविधः करटकदमनकाभ्याम् अस्य मन्त्रिपुत्राभ्यां दृष्टः । तं तथाविधं दृष्ट्वा दमनकः करटकम् आह सखे करटक ! किम् इत्य् अयम् उदकार्थी स्वामी पानीयम् अपीत्वा सचकितो मन्दं मन्दम् अवतिष्ठते । 
