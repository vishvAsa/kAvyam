---
title: २-०८ पिङ्गलकेन सञ्जीवकवधः
unicode_script: devanagari
---
तत्र गतश्च मन्दं मन्दमुपसर्पन् विस्मितमिवात्मानमदर्शयत् । संजीवकेन सादरमुक्तम्-'भद्र! कुशलं ते?' । दमनको ब्रूते-'अनुजीविनां कुतः कुशलम् ?

 यतः,

संपत्तयः पराधीनाः सदा चित्तम निर्वृतम् ।।  
स्वजीवितेऽप्यविश्वासस्तेषां ये राजसेवकाः ॥ १५२ ॥

अन्यच्च,

कोऽर्थान्प्राप्य न गर्वितो विषयिणः, कस्यापदोऽस्तं गताः?  
स्त्रीभिः कस्य न खण्डितं भुवि मनः, को वाऽस्ति राज्ञां प्रियः ।  
कः कालस्य भुजान्तरं न च गतः, कोऽर्थी गतो गौरवं ?  
को वा दुर्जनवागुरासु पतितः क्षेमेण यातः पुमान् ? ॥ १५३ ॥

संजीवकेनोक्तम्-'सखे ! ब्रूहि किमेतत् ?' । दमनक आह-'किं ब्रवीमि मन्दभाग्यः ?

पश्य,

मजन्नपि पयोराशौ लब्ध्वा सावलम्बनम् ।  
न मुञ्चति न चादत्ते तथा मुग्धोऽस्मि संप्रति ॥ १५४ ॥

यतः,

एकत्र राजविश्वासो नश्यत्यन्यत्र बान्धवः।  
किं करोमि व गच्छामि पतितो दुःखसागरे' ॥ १५५॥

इत्युक्त्वा दीर्घ निःश्वस्योपविष्टः । संजीवको ब्रूते-'मित्र! तथापि सविस्तरं मनोगतमुच्यताम् ।' दमनकः सुनिभृतमाह'यद्यपि राजविश्वासो न कथनीयस्तथापि भवानस्मदीयप्रत्ययादागतः। मया परलोकार्थिनावश्यं तव हितमाख्येयम् । शृणु । अयं स्वामी तवोपरि विकृतवुद्धी रहस्युक्तवान्-'संजीवकमेव हत्वा स्वपरिवारं तर्पयामि ।' एतच्छुत्वा संजीवकः परं विषादमगमत् । दमनकः पुनराह-'अलं विषादेन । प्राप्तकालकार्यमनुष्ठीयताम् ।' संजीवकः क्षणं विमृश्याह स्वगतम्'सुष्टु खल्विदमुच्यते । किं वा दुर्जनचेष्टितं न वेत्येतद्यवहारानिर्णेतुं न शक्यते।  

यतः,

दुर्जनगम्या नार्यःप्रायेणापात्रभृद्भवति राजा।  
कृपणानुसारि च धनं देवो गिरिजलधिवर्षी च ॥ १५६॥

कश्चिदाश्रयसौन्दर्याद्धत्ते शोभामसजनः।  
प्रमदालोचनन्यस्तं मलीमसमिवाअनम् ॥ १५७ ॥

तत्र विचिन्त्योक्तम्-'कष्टं किमिदमापतितम् ? ।  

यतः,

आराध्यमानो नृपतिःप्रयत्ना  
न तोषमायाति किमत्र चित्रम् ? ।  
अयं त्वपूर्वप्रतिमाविशेषो  
यः सेव्यमानो रिपुतामुपैति ॥ १५८ ॥

तदयमशक्यार्थः प्रमेयः।  

पश्य,

निमित्तमुद्दिश्य हि यः प्रकुप्यति  
ध्रुवं स तस्यापगमे प्रसीदति ।  
अकारणद्वेषि मनस्तु यस्य वै  
कथं जनस्तं परितोषयिष्यति ? ॥ १५९ ॥

किं मयापकृतं राज्ञः ? अथवा निर्निमित्तापकारिणश्च भवन्ति राजानः ।' दमनको ब्रूते-'एवमेतत् , शृणु

विज्ञैः स्निग्धैरुपकृतमपि द्वेष्यतामेति कश्चित्  
साक्षादन्यैरपकृतमपि प्रीतिमेवोपयाति ।  
चित्रं चित्रं किमथ चरितं नैकभावाश्रयाणां  
सेवाधर्मः परमगहनो योगिनामप्यगम्यः॥ १६० ॥

अन्यच्च,

कृतशतमसत्सु नष्टं सुभाषितशतं च नष्टमवुधेषु।  
वचनशतमवचनकरे वुद्धिशतमचेतने नष्टम् ॥ १६१ ॥

किं च,

चन्दनतरुषु भुजंगा जलेषु कमलानि तत्र च ग्राहा।  
गुणघातिनश्च भोगे खला न च सुखान्य विघ्नानि ॥ १६२॥

अन्यच्च,

मूलं भुजंगैः कुसुमानि भृङ्गैः  
शाखाः प्लवङ्गैः शिखराणि भल्लैः ।  
नास्त्येव तच्चन्दनपादपस्य  
यन्नाश्रितं दुष्टतरैश्च हिंस्रः॥ १६३ ॥

अयं तावत्स्वामी वाचि मधुरो विषहृदयो ज्ञातः।  

यतः,

दूरादुच्छ्रितपाणिरार्द्रनयनः प्रोत्सारितार्धासनो  
गाढालिङ्गनतत्परः प्रियकथाप्रश्नेषु दत्तादरः।  
अन्तर्भूतविषो बहिर्मधुमयश्चातीव मायापटुः   
को नामायमपूर्वनाटकविधिर्यः शिक्षितो दुर्जनैः? ॥१६४॥

तथा हि,

पोतो दुस्तरवारिराशितरणे दीपोऽन्धकारागमे  
निर्वाते व्यजनं मदान्धकरिणां दोपशान्त्यै सृणिः।  
इत्थं तद्भुवि नास्ति यस्य विधिना नोपायचिन्तः कृता  
मन्ये दुर्जनचित्तवृत्तिहरणे धातापि भग्नोद्यमः ॥१६५ ॥

संजीवकः पुनर्निःश्वस्य-कष्टं भोः! कथमहं सस्यभक्षकः सिंहेन निपातयितव्यः?

यतः,

ययोरेव समं वित्तं ययोरेव समं बलम् ।  
तयोर्विवादो मन्तव्यो नोत्तमाधमयोः क्वचित् ॥ १६६ ॥

(पुनर्विचिन्त्य) केनायं राजा ममोपरि विकारितो न जाने । मेदमुपगताद्राक्षः सदा मेतव्यम्।  

यतः,

मन्त्रिणा पृथिवीपालचित्तं विघटितं क्वचित् ।  
वलयं स्फटिकस्येव को हि संधातुमीश्वरः? ॥ १६७॥

अन्यच्च,

वज्रं च राजतेजश्च द्वयमेवातिभीषणम् ।  
एकमेकत्र पतति पतत्यन्यत् समन्ततः॥ १६८॥

यतः,

मृतः प्राप्नोति वा स्वर्ग शत्रु हत्वा सुखानि वा।  
उभावपि हि शूराणां गुणावेतौ सुदुर्लभौ ॥ १६९ ॥

यत्रायुद्धे ध्रुवं मृत्युयुद्धे जीवितसंशयः।  
तमेव कालं युद्धस्य प्रवदन्ति मनीषिणः ॥ १७०॥

यतः,

अयुद्धे हि यदा पश्येन्न किंचिद्धितमात्मनः ।  
युध्यमानस्तदा प्राज्ञो म्रियते रिपुणा सह ॥ १७१ ॥

जये च लभते लक्ष्मी मृतेनापि सुराङ्गनाम् ।  
क्षणविध्वंसिनः कायः, का चिन्ता मरणे रणे?' ॥ १७२॥

एतच्चिन्तयित्वा संजीवक आह-'भो मित्र! कथमसौमां जिघांसुर्ज्ञातव्यः ?' । दमनको ब्रूते-'यदासौ पिङ्गलकः समुन्नतलाङ्गुल उन्नतचरणो विवृतास्यस्त्वां पश्यति तदा त्वमेव स्वविक्रम दर्शयिष्यसि।

यतः,

बलवानपि निस्तेजाः कस्य नाभिभवास्पदम् ? ।  
निःशकं दीयते लोकैः पश्य भस्मचये पदम् ॥ १७३ ॥

किंतु सर्वमेतत्सुगुप्तमनुष्टातव्यम् । नो चेन्न त्वं नाहम्' इत्युक्त्वा दमनकः करटकसमीपं गतः । करटकेनोक्तम्-'किं निष्पन्नम् ?' दमनकेनोक्तम्-'निष्पन्नोऽसावन्योन्यभेदः ।' करटको ब्रूते'कोऽत्र संदेहः ?

यतः,
बन्धुः को नाम दुष्टानां कुप्यते को न याचितः।  
को न दृप्यति वित्तेन कुकृत्ये को न पण्डितः ? ॥ १७४॥

अन्यच्च,

दुर्वृत्तः क्रियते धूतैः श्रीमानात्मविवृद्धये ।  
किं नाम खलसंसर्गः कुरुते नाश्रयाशवत् ?' ॥ १७५ ॥

ततो दमनकः पिङ्गलकसमीपं गत्वा 'देव ! समागतोऽसौ पापाशयः। ततः सजीभूय स्थीयताम्' इत्युक्त्वा पूर्वोक्ताकारं कारयामास । संजीवकोऽप्यागत्य तथाविधं विकृताकारं सिंहं दृष्ट्रा स्वानुरूपं विक्रमं चकार । ततस्तयोयुद्धे संजीवकः सिंहेन व्यापादितः।  

अथ संजीवकं सेवकं पिङ्गलको व्यापाद्य विश्रान्तः सशोक इव तिष्ठति । ब्रूते च-'किं मया दारुणं कर्म कृतम् ?

यतः,
परैः संभुज्यते राज्यं स्वयं पापस्य भाजनम् ।  
धर्मातिक्रमतो राजा सिंहो हस्तिवधादिव ॥ १७६ ॥

अपरं च,

भूम्येकदेशस्य गुणान्वितस्य  
भृत्यस्य वा बुद्धिमतः प्रणाशः।  
भृत्यप्रणाशो मरणं नृपाणां  
नष्टापि भूमिः सुलभा, न भृत्याः॥१७७॥

दमनको ब्रूते-'स्वामिन् ! कोऽयं नूतनो न्यायो यदराति हत्वा संतापः क्रियते?

तथा चोक्तम्,

पिता वा यदि वा भ्राता पुत्रो वा यदि वा सुहृत् ।  
प्राणच्छेदकरा राज्ञा हन्तव्या भूतिमिच्छता ॥ १७८ ॥

अपि च,

धर्मार्थकामतत्त्वज्ञो नैकान्तकरुणो भवेत् ।  
न हि हस्तस्थमप्यन्नं क्षमावान् भक्षितुं क्षमः ॥ १७९ ॥

किं च,

क्षमा शत्रौ च मित्रे च यतीनामेव भूषणम् ।  
अपराधिषु सत्त्वेषु नृपाणां सैव दूषणम् ॥ १८० ॥

अपरं च,

राज्यलोभादहंकारादिच्छतः स्वामिनः पदम् ।  
प्रायश्चित्तं तु तस्यैकं जीवोत्सर्गो न चापरम् ॥ १८१ ॥

अन्यच्च,
राजा घृणी ब्राह्मणः सर्वभक्षः   
स्त्री चावशा दुष्प्रकृतिः सहायः ।  
प्रेष्यः प्रतीपोऽधिकृतः प्रमादी  
त्याज्या इमे यश्च कृतं न वेत्ति ॥ १८२॥

विशेषतश्च,

सत्यानता सपरुषा प्रियवादिनीच  
हिंस्रा दयालुरपि चार्थपरा वदान्या ।  
नित्यव्यया प्रचुररत्नधनागमा च  
वाराङ्गनेव नृपनीतिरनेकरूपा' ॥ १८३॥

इति दमनकेन संतोषितः पिङ्गलकः स्वां प्रकृतिमापन्नःसिंहासने समुपविष्टः । दमनकः प्रहृष्टमनाः 'विजयतां महाराजः, शुभमस्तु सर्वजगताम्' इत्युक्त्वा यथासुखमवस्थितः।

विष्णुशर्मोवाच-'सुहृद्भेदः श्रुतस्तावद्भवद्भिः ।' राजपुत्रा ऊचुः-'भवत्प्रसादाच्छ्रुतः। सुखिनो भूता वयम् ।'

' विष्णुशर्माऽब्रवीत्-'अपरमपीदमस्तु

सुहृद्भेदस्तावद्भवतु भवतां शत्रुनिलये     
खलः कालाकृष्टः प्रलयमुपसर्पत्वहरहः।  
जनो नित्यं भूयात् सकलसुखसंपत्तिवसतिः
कथारामे रम्ये सततमिह बालोऽपि रमताम् ॥ १८४ ॥

इति हितोपदेशे सुहृद्भेदो नाम द्वितीयः कथासंग्रहः समाप्तः ।
