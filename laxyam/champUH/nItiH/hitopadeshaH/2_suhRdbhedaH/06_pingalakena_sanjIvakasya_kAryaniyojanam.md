---
title: २-०५ पिङ्गलकेन सञ्जीवकस्य कार्यनियोजनम्
unicode_script: devanagari
---

अथ कदाचित्तस्य सिंहस्य भ्राता स्तब्धकर्णनामा सिंहः समागतः । तस्यातिथ्यं कृत्वा सिंहम् उपवेश्य पिङ्गलकस्तद्आहाराय पशुं हन्तुं चलितः । अत्रान्तरे संजीवको वदति देव ! अद्य हतमृगाणां मांसानि क्व राजाह दमनककरटकौ जानीतः । संजीवको ब्रूते ज्ञायतां किम् अस्ति नास्ति वा सिंहो विमृश्याह नास्त्येव तत् । संजीवको ब्रूतेकथम् एतावन् मांसं ताभ्यां खादितम् राजाह्खादितं व्ययितम् अवधीरितं च । प्रत्यहमेष क्रमः । संजीवको ब्रूते कथं श्रीमद्देवपादानां अगोचरेणैव क्रियते राजाह
मदीयागोचरेणैव क्रियते । अथ संजीवको ब्रूते नैतद् उचितम् । तथा चोक्तम्

नानिवेद्य प्रकुर्वीत भर्तुः किंचिद् अपि स्वयम् ।  
कार्यम् आपत्प्रतीकाराद् अन्यत्र जगतीपते ॥९०॥

अन्यच्च

कमण्डलूपमोमात्यस्तनुत्यागी बहुग्रहः ।  
नृपते किङ्क्षणो मूर्खो दरिद्रः किंवराटकः ॥९१॥

स ह्य्मात्यः सदा श्रेयान् काकिनीं यः प्रवर्धयेत् ।  
कोषः कोषवतः प्राणाः प्राणाः प्राणा न भूपतेः ॥९२॥

किं च

अर्थैर्न कुलाचारैः सेवतामेति पूरुषः ।  
धनहीनः स्वपत्न्यापि त्यज्यते किं पुनः परैः ॥९३॥

एतच् च राज्ञः प्रधानं दूषणम्

अतिव्ययोनपेक्षा च तथार्जनम् अधर्मतः ।  
मोषणं दूरसंस्थानां कोषव्यसनम् उच्यते ॥९४॥

यतः

क्षिप्रम् आयतम् अनालोच्य व्ययमानः स्ववाञ्छया ।  
परिक्षीयत एवासौ धनी वैश्रवणोपमः ॥९५॥

स्तब्धकर्णो ब्रूतेशृणु भ्रातः चिराश्रिताद् एतौ दमनककरटकौ सन्धिविग्रहकार्याधिकारिणौ च कदाचिद् अर्थाधिकारे न नियोक्तव्यौ । अपरं च नियोगप्रस्तावे यन्मया श्रुतं तत् कथ्यते ।  

ब्राह्मणः क्षत्रियो बन्धुर्नाधिकारे प्रशस्यते ।  
ब्राह्मणः सिद्धम् अप्यर्थं कृच्छ्रेणापि न यच्छति ॥९६॥

नियुक्तः क्षत्रियो द्रव्ये खड्गं दर्शयते ध्रुवम् ।  
सर्वस्वं ग्रसते बन्धुराक्रम्य ज्ञातिभावतः ॥९७॥

अपराधेपि निःशङ्को नियोगी चिरसेवकः ।  
स स्वामिनम् अवज्ञाय चरेच् च निरवग्रहः ॥९८॥

उपकर्ताधिकारस्थः स्वापराधं न मन्यते ।  
उपकारं ध्वजीकृत्य सर्वम् एव विलुम्पति ॥९९॥

उपांशुक्रीडितोमात्यः स्वयं राजायते यतः ।  
अवज्ञा क्रियते तेन सदा परिचयाद् ध्रुवम् ॥१००॥

अन्तर्दुष्टः क्षमायुक्तः सर्वानर्थकरः किल ।  
शकुनिः शकटारश्च दृष्टान्तावत्र भूपते ॥१०१॥

सदामात्यो न साध्यः स्यात् समृद्धः सर्व एव हि ।  
सिद्धानाम् अयम् आदेशः ऋद्धिश्चित्तविकारिणी ॥१०२॥

प्राप्तार्थग्रहणं द्रव्यपरीवर्तोनुरोधनम् ।  
उपेक्षा बुद्धिहीनत्वं भोगोमात्यस्य दूषणम् ॥१०३॥

नियोग्यर्थग्रहोपायो राज्ञा नित्यपरीक्षणम् ।  
प्रतिपत्तिप्रदानं च तथा कर्मविपर्ययः ॥१०४॥

निपीडिता वमन्त्य् उच्चैरन्तःसारं महीपतेः ।  
दुष्टव्रणा इव प्रायो भवन्ति हि नियोगिनः ॥१०५॥

मुहुर्नियोगिनी बाध्या वसुधारा महीपते ।  
सकृत् किं पीडितं स्नानवस्त्रं मुञ्चेद् धृतं पयः ॥१०६॥

एतत् सर्वं यथावसरं ज्ञात्वा व्यवहर्तव्यम् ।  

सिंहो ब्रूतेस्ति तावद् एवम् । किन्त्व् एतौ सर्वथा न मम वचनकारिणौ । स्तब्धकर्णो ब्रूते एतत् सर्वम् अनुचितं सर्वथा । यतः

आज्ञाभङ्गकरान् राजा न क्षमेत सुतान् अपि ।  
विशेषः को नु राज्ञश्च राज्ञश्चित्रगतस्य च ॥१०७॥

स्तब्धस्य नश्यति यशो विषम् अस्य मैत्री  
नष्टेन्द्रियस्य कुलम् अर्थपरस्य धर्मः ।  
विद्याफलं व्यसनिनः कृपणस्य सौख्यं  
राज्यं प्रमत्तसचिवस्य नराधिपस्य ॥१०८॥

अपरं च

तस्करेभ्यो नियुक्तेभ्यः शत्रुभ्यो नृपवल्लभात् ।  
नृपतिर्निजलोभाच् च प्रजा रक्षेत् पितेव हि ॥१०९॥

भ्रातः ! सर्वथास्मद्वचनं क्रियताम् । व्यवहारोप्यस्माभिः कृत एव । अयं संजीवकः सस्यभक्षकोर्थाधिकारे नियुज्यताम् । एतद्वचनात् तथानुष्ठिते सति तद् आरभ्य पिङ्गलकसंजीवकयोः सर्वबन्धुपरित्यागेन महता स्नेहेन कालोतिवर्तते ।  
