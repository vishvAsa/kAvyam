---
title: ३-०३ सर्वज्ञहिरण्यगर्भयोः संवादः
unicode_script: devanagari
---
चक्रवाको विहस्याह-'देव! बकेन तावद्देशान्तरमपि गत्वा यथाशक्ति राजकार्यमनुष्ठितम् । किंतु देव! स्वभाव एष मूर्खाणाम् ।  

यतः,

शतं दद्यान्न विवदेदिति विज्ञस्य संमतम् ।  
विना हेतुमपि द्वन्द्वमेतन्मूर्खस्य लक्षणम् ॥ ३१ ॥

राजाह-'किमतीतोपालम्भनेन ? प्रस्तुतमनुसंधीयताम् ।' चक्रवाको बृते-'देव! विजने ब्रवीमि ।  

यतः,

वर्णाकारप्रतिध्वानैर्नेत्रवऋविकारतः ।  
अप्यूहन्ति मनो धीरास्तस्माद्रहसि मन्त्रयेत् ॥ ३२ ॥

राजा मन्त्री च तत्र स्थितौ । अन्येऽन्यत्र गताः । चक्रवाको ब्रूते-'देव! अहमेवं जानामि । कस्याप्यस्मन्नियोगिनः प्रेरणया वकेनेदमनुष्ठितम्।  

यतः,

वैद्यानामातुरः श्रेयान् व्यसनी यो नियोगिनाम् ।  
विदुषां जीवनं मूर्खः सद्वर्णो जीवनं सताम् ॥ ३३॥

राजाऽब्रवीत्-'भवतु । कारणमत्र पश्चान्निरूपणीयम् । संप्रति यत्कर्तव्यं तन्निरूप्यताम् ।' चक्रवाको ब्रूते-'देव! प्रणिधिस्तावप्रणीयताम् । ततस्तदनुष्ठानं बलाबलं च जानीमः।  

तथा हि,

भवेत्स्वपरराष्ट्राणां कार्याकार्यावलोकने ।  
चारचक्षुर्महीभर्तुर्यस्य नास्त्यन्ध एव सः ॥ ३४ ॥

स च द्वितीयं विश्वासपात्रं गृहीत्वा यातु । तेनासौ स्वयं तत्रावस्थाय द्वितीयं तत्रत्यमन्त्रकार्य सुनिभृतं निश्चित्य निगद्य प्रस्थापयति ।  

तथा चोक्तम्,
तीर्थाश्रमसुरस्थाने शास्त्रविज्ञानहेतुना।  
तपस्विव्यञ्जनोपेतैः स्वचरैः सह संवदेत् ॥ ३५॥

गूढचारश्च यो जले स्थले चरति । ततोऽसावेव बको नियुज्यताम् । एतादृश एव कश्चिद्वको द्वितीयत्वेन प्रयातु । तगृहलोकाश्च राजद्वारे तिष्ठन्तु, किंतु देव ! एतदपि सुगुप्तमनुष्ठातव्यम् ।  

यतः,

षट्कर्णो भिद्यते मन्त्रस्तथा प्राप्तश्च वार्तया।  
इत्यात्मना द्वितीयेन मन्त्रः कार्यो महीभृता ॥३६॥

पश्य,

मन्त्रभेदेऽपि ये दोषा भवन्ति पृथिवीपतेः।  
न शक्यास्ते समाधातुमिति नीतिविदां मतम् ॥ ३७ ॥

राजा विमृश्योवाच-'प्राप्तस्तावन्मयोत्तमः प्रणिधिः।' मन्त्री ब्रूते-'तदा संग्रामविजयोऽपि प्राप्तः।'

अत्रान्तरे प्रतीहारः प्रविश्य प्रणम्योवाच-'देव! जम्बुद्वीपादागतो द्वारि शुकस्तिष्ठति ।' राजा चक्रवाकमालोकते। चक्रवाकेणोक्तम्-'तावद्गत्वावासे तिष्ठतु पश्चादानीय द्रष्टव्यः।' प्रतीहारस्तमावासस्थानं नीत्वा गतः । राजाह-'विग्रहस्तावत्समुपस्थितः' । चक्रो ब्रूते-'देव! प्रागेव विग्रहो न विधिः।  

यतः,

स किंभृत्यः स किंमन्त्री य आदावेव भूपतिम् ।  
युद्धोद्योगं स्वभूत्यागं निर्दिशत्यविचारितम् ॥ ३८॥

अपरं च,

विजेतुं प्रयतेतारीन्न युद्धेन कदाचन ।  
अनित्यो विजयो यस्मादृश्यते युध्यमानयोः॥ ३९॥

अन्यच्च,

साम्ना दानेन भेदेन समस्तैरथवा पृथक् ।  
साधितुं प्रयतेतारीन्न युद्धेन कदाचन ॥ ४० ॥

अपरं च,

सर्व एव जनः शूरो ह्यनासादित विग्रहः।  
अदृष्टपरसामर्थ्यः सदर्पः को भवेन्न हि ॥ ४१॥

किंच,

न तथोत्थाप्यते ग्रावा प्राणिभिर्दारुणा यथा।  
अल्पोपायान्महासिद्धिरेतन्मन्त्रफलं महत ॥ ४२ ॥

किंतु विग्रहमुपस्थितं विलोक्य व्यवह्रियताम् ।  

यतः,

यथा कालकृतोद्योगाकृषिः फलवती भवेत् ।  
तद्वन्नीतिरियं देव ! चिरात्फलति रक्षणात् ॥ ४३॥

अपरं च,

महतो दूरभीरुत्वमासन्ने शूरता गुणः ।  
विपत्तौ च महांल्लोके धीरतामनुगच्छति ।। ४४ ।।  

अन्यञ्च,

प्रत्यूहः सर्वसिद्धीनामुत्तापः प्रथमः किल ।  
अतिशीतलमप्यम्भः किं भिनत्ति न भूभृतः? ॥४५॥

विशेषतश्च महाबलोऽसौ चित्रवर्णो राजा।  

यतः,

बलिना सह योद्धव्यमिति नास्ति निदर्शनम् ।  
तद्युद्धं हस्तिना सार्ध नराणां मृत्युमावहेत् ॥ ४६॥

अन्यच्च,

स मूर्खः कालमप्राप्य योऽपकर्तरि वर्तते ।  
कलिर्बलवता सार्ध कीटपक्षोद्यमो यथा ॥४७॥

किंच,

कौम संकोचमास्थाय प्रहारमपि मर्षयेत् ।  
प्राप्तकाले तु नीतिज्ञ उत्तिष्ठेत्क्रूरसर्पवत् ॥४८॥

महत्यल्पेऽप्युपायज्ञः सममेव भवेत्क्षमः।  
समुन्मूलयितुं वृक्षांस्तृणानीव नदीरयः॥ ४९ ॥

अतस्तद्दतोऽप्याश्वास्य तावद्भियतां यावद्दुर्गः सज्जीक्रियते ।  

यतः,
एकः शतं योधयति प्राकारस्थो धनुर्धरः।  
शतं शतसहस्राणि तस्साद्दुर्गं विशिष्यते ॥५०॥

किंच,

अदुर्गो विषयः कस्य नारेः परिभवास्पदम् ।  
अदुर्गोऽनाश्रयो राजा पोतच्युतमनुष्यवत् ॥ ५१ ॥

दुर्गं कुर्यान्महाखातमुच्चप्राकारसंयुतम् ।  
सयन्नं सजलं शैलसरिन्मरुवनाश्रयम् ॥ ५२॥

विस्तीर्णताऽतिवैषम्यं रसधान्येध्मसंग्रहः।  
प्रवेशश्चापसारश्च सप्तैता दुर्गसंपदः ॥ ५३॥

राजाह-'दुर्गानुसंधाने को नियुज्यताम् ?' ।  

' चको ब्रूते

'यो यत्र कुशलः कायें तं तत्र विनियोजयेत् ।  
कर्मवदृष्टकर्मा यः शास्त्रज्ञोऽपि विमुह्यति ॥ ५४॥

 तदाहूयतां सारसः ।' तथानुष्ठिते सत्यागतं सारसमालोक्य राजोवाच-'भोः सारस! त्वं सत्वरं दुर्गमनुसंधेहि ।' सारसः प्रणम्योवाच-'देव! दुर्गं तावदिदमेव चिरात्सुनिरूपितमास्ते महत्सरः। किंत्वत्र मध्यवर्तिद्वीपे द्रव्यसंग्रहः क्रियताम् ।  

 यतः,

धान्यानां संग्रहो राजन्नुत्तमः सर्वसंग्रहात् ।  
निक्षिप्तं हि मुखे रत्नं न कुर्यात्प्राणधारणम् ॥ ५५॥

किंच,

ख्यातः सर्वरसानां हि लवणो रस उत्तमः।  
गृहीतं च विना तेन व्यञ्जनं गोमयायते ॥५६॥

राजाह-'सत्वरं गत्वा सर्वमनुतिष्ठ । पुनः प्रविश्य प्रतीहारो ब्रूते-'देव ! सिंहलद्वीपादागतो मेघवर्णो नाम वायसः सपरिवारो द्वारि तिष्ठति । देवपादं द्रष्टुमिच्छति ।' राजाह-'काकाः पुनः सर्वज्ञा बहुद्रष्टारश्च । तद्भवति संग्राह्य इत्यनुवर्तते।' चक्रो ब्रूते'देव ! अस्त्येवम् । किंतु काकः स्थलचरः। तेनास्मद्विपक्षे नियुक्तः कथं संग्राह्यः?

तथा चोक्तम्,

आत्मपक्षं परित्यज्य परपक्षेषु यो रतः ।  
स परैर्हन्यते मूढो नीलवर्णशृगालवत्' ॥ ५७ ॥

राजोवाच-'कथमेतत् ? ।  

मन्त्री कथयति

<div class="js_include" url="../../upakathAH/03-06_nIlavarNashRgAlakathA/"  newLevelForH1="3" includeTitle="true"> </div>

अतोऽहं ब्रवीमि-"आत्मपक्षं परित्यज्य' इत्यादि ॥'

राजाह'यद्येवं तथापि दृश्यतां तावदयं दूरादागतः। तत्संग्रहे विचार: कार्यः । चक्रो ब्रूते-देव! प्रणिधिः प्रहितो दुर्गश्च सज्जीकृतः। अतः शुकोऽप्यानीय प्रस्थाप्यताम् ।।  

यतः,

नन्दं जघान चाणक्यस्तीक्ष्णदूतप्रयोगतः।  
तद्दूरान्तरितं दूतं पश्येद्धीरसमन्वितः' ॥ ६०॥

ततः सभां कृत्वाहूतः शुकः काकश्च । शुकः किंचिदुन्नतशिरा दत्तासन उपविश्य ब्रूले-'भो हिरण्यगर्भ! महाराजाधिराजः श्रीमच्चित्रवर्णरत्वां समाज्ञापयति-'यदि जीवितेन श्रिया वा प्रयोजनमस्ति नदा सत्वरमागत्यास्मञ्चरणौ प्रणम । न चेवस्थातुं स्थानान्तरं चिन्तय ।' राजा सकोपमाह-'आः! कोऽप्यस्माकं पुरतो नास्ति य एनं गलहस्नयति?' । उत्थाय मेघवर्णो ब्रूते  'देव! आज्ञापय । हन्मि दुष्टं शुकम् ।' सर्वज्ञो राजानं काकं च सान्त्वयन्ब्रूते-'शृणु तावत्।।  

न सा सभा यत्र न सन्ति वृद्धा  
वृद्धा न ते ये न वदन्ति धर्मम् ।  
धर्मः स नो यत्र न सत्यमस्ति  
सत्यं न तद्यच्छलमभ्युपैति ॥ ६१॥

दूतो म्लेच्छोऽप्यवध्यः स्याद्राजा दूतमुखो यतः।  
उद्यतेष्वपि शस्त्रेषु दूतो वदति नान्यथा ॥ ६२ ॥

किं च,
स्वापकर्ष परोत्कर्ष दूतोक्तैर्मन्यते तु कः ?।  
सदैवावध्यभावेन दूतः सर्व हि जल्पति' ॥ ६३ ॥

ततो राजा काकश्च स्वां प्रकृतिमापन्नौ । शुकोऽप्युत्थाय चलितः । पश्चाञ्चक्रवाकेणानीय प्रबोध्य कनकालंकारादिकं दत्त्वा संप्रेषितो ययौ । शुकोऽपि विन्ध्याचलराजानं प्रणतवान् । राजोवाच-'शुक! का वार्ता? कीदृशोऽसौ देशः ।शुको ब्रूते'देव ! संक्षेपादियं वार्ता । संप्रति युद्धोद्योगः क्रियताम् । देशश्वासौ कर्पूरद्वीपः स्वर्गैकदेशो राजा च द्वितीयः स्वर्गपतिः कथं वर्णयितुं शक्यते । ततः सर्वाजिशष्टानाहूय राजा मन्त्रयितुमुपविष्टः । आह च-'संप्रति कर्तव्यविग्रहे यथा कर्तव्यमुपदेशं ब्रूते। विग्रहः पुनरवश्यं कर्तव्यः।  

तथा चोक्तम् ,

असंतुष्टा द्विजा नष्टाः संतुष्टाश्च महीभुजः।  
सलज्जा गणिका नष्टा निर्लज्जाश्च कुलस्त्रियः ॥ ६४॥

दूरदर्शी नाम गृध्रो ब्रूते-'देव ! व्यसनितया विग्रहो न विधिः।  

यतः,-"

मित्रामात्यसुहृद्वर्गा यदा स्युदृढभक्तयः।  
शत्रूणां विपरीताश्च कर्तव्यो विग्रहस्तदा ॥६५॥

अन्यच्च,

भूमिर्मित्रं हिरण्यं च विग्रहस्य फलं त्रयम्।  
यदैतनिश्चितं भावि कर्तव्यो विग्रहस्तदा' ॥ ६६ ॥

राजाह-'अलं तावदवलोकयतु मन्त्री । तदैतेषामुपयोगो ज्ञापताम् । एवमाहूयतां मौहूर्तिकः। निर्णीय च शुभलग्नं ददातु ।' मन्त्री ब्रूते-'तथा हि सहसा यात्राकरणमनुचितम् ।  

यतः,

विशन्ति सहसा मूढा येऽविचार्य द्विषद्बलम् ।  
खड्गधारापरिष्वङ्गं लभन्ते ते सुनिश्चितम् ॥ ६७ ॥

राजाह-'मन्त्रिन् ! ममोत्साहभङ्गः सर्वथा मा कृथाः। विजिगीषुर्यथा परभूमिमाकामति तथा कथय ।' गृध्रो ब्रूते-'तत्कथयामि । किंतु तदनुष्ठितमेव फलप्रदम्।  

तथा चोक्तम्,
किं मन्त्रेणाननुष्ठानाच्छास्त्रवित्पृथिवीपतेः ।  
न ह्यौषधपरिज्ञानाद्याधेः शान्तिः क्वचिद्भवेत् ॥ ६८॥

राजादेशश्चानतिक्रमणीयः । यथाश्रुतं तन्निवेदयामि ।  

नद्यद्रिवनदुर्गेषु यत्र यत्र भयं नृप !।  
तत्र तत्र च सेनानीयायाद्व्यूहीकृतैर्बलैः॥ ६९॥

बलाध्यक्षः पुरो यायात्प्रवीरपुरुषान्वितः ।  
मध्ये कलत्रं स्वामी च कोशः फल्गु च यद्बलम् ॥ ७०॥

पार्श्वयोरुभयोरश्वा अश्वानां पार्श्वतो रथाः।  
रथानां पाश्वयोनांगा नागानां च पदातयः॥ ७१॥

पश्चात्सेनापतिर्यायात्खिन्नानाश्वासयन्छनैः।  
मन्त्रिभिः सुभटैर्युक्तः प्रतिगृह्य बलं नृपः ॥ ७२ ।।  

समेयाद्विषमं नागैर्जलाढ्यं समहीधरम् ।  
सममश्वैर्जलं नौभिः सर्वत्रैव पदातिभिः ॥ ७३ ॥

हस्तिनां गमनं प्रोक्तं प्रशस्तं जलदागमे ।  
तदन्यत्र तुरंगाणां पत्तीनां सर्वदैव हि ॥ ७४ ॥

शैलेषु दुर्गमार्गेषु विधेयं नृप! रक्षणम् ।  
स्वयोधै रक्षितस्यापि शयनं योगनिद्रया ॥ ७५ ।।  

नाशयेत्कर्षेयेच्छत्रून् दुर्गकण्टकमर्दनैः।  
परदेशप्रवेशे च कुर्यादाटविकान्पुरः॥ ७६ ॥

यत्र राजा तत्र कोशो विना कोशान्न राजता ।  
स्वभृत्येभ्यस्ततो दद्यात् को हि दातुर्न युध्यते ? ॥ ७७॥

न नरस्य नरो दासो दासस्त्वर्थस्य भूपते!।  
गौरवं लाघवं वाऽपि धनाधननिबन्धनम् ॥ ७८ ॥

अभेदेन च युध्येत रक्षेच्चैव परस्परम् ।  
फल्गु सैन्यं च यन्किांचन्मध्ये व्यूहस्य कारयेत् ॥ ७९ ॥

पदातींश्च महीपाल: पुरोऽनीकस्य योजयेत् ।  
उपरुध्यारिमासीत राष्ट्र चास्योपपीडयेत् ॥ ८० ॥

स्यन्दनाश्वैः समे युध्येदनूपे नौद्विपैस्तथा ।  
वृक्षगुल्मावृते चापैरसिचर्मायुधैः स्थले ॥ ८१ ॥

दूषयेच्चास्य सततं यवसानोदकेन्धनम् ।  
भिन्द्याच्चैव तडागानि प्राकारान्परिखांस्तथा ॥ ८२॥

बलेषु प्रमुखो हस्ती न तथाऽन्यो महीपतेः।  
निजैरवयवैरेव मातङ्गोऽष्टायुधः स्मृतः ॥ ८३॥

बलमश्वस्य सैन्यानां प्राकारो जगमो यतः।  
तस्मादश्वाधिको राजा विजयी स्थलविग्रहे ॥ ८४॥

युध्यमाना हयारूढा देवानामपि दुर्जयाः।  
अपि दूरस्थितास्तेषां वैरिणो हस्तवर्तिनः ॥ ८५॥

प्रथमं युद्धकारित्वं समस्तबलपालनम् ।  
दिङमार्गाणां विशोधित्वं पत्तिकर्म प्रचक्षते ॥ ८६॥

स्वभावशूरमस्त्रज्ञमविरक्तं जितश्रमम् ।  
प्रसिद्धक्षत्रियप्रायं बलं श्रेष्ठतमं विदुः॥ ८७॥

यथा प्रभुकृतान्मानायुध्यन्ते भुवि मानवाः।  
न तथा बहुभिर्दत्तैर्द्रविणैरपि भूपते ! ॥ ८८ ॥

वरमल्पबलं सारं न कुर्यान्मुण्डमण्डलीम् ।  
कुर्योदसारभङ्गो हि सारभङ्गमपि स्फुटम् ॥ ८२ ॥

अप्रसादोऽनधिष्ठानं देयांशहरणं च यत् ।।  
कालयापोऽप्रतीकारस्तद्वैराग्यस्य कारणम् ॥ ९०॥

आपीडयन्बलं शत्रोर्जिगीषुरतिशोषयेत् ।  
सुखसाध्यं द्विषां सैन्यं दीर्घयानप्रपीडितम् ॥ ९१ ॥

दायादादपरो मन्त्रो नास्ति भेदकरो द्विषाम् ।  
तस्मादुत्थापयेद्यत्नाद्दायादं तस्य विद्विषः ॥ ९२॥

संधाय युवराजेन यदि वा मुख्यमन्त्रिणा ।  
अन्तःप्रकोपनं कार्यमभियोक्तुः स्थिरात्मनः ॥९३॥

क्रूरं मित्रं रणे चापि भङ्गं दत्त्वा विघातयेत् ।।  
अथवा गोग्रहाकृष्ट्या तल्लक्ष्याश्रितबन्धनात् ॥ ९४॥

स्वराज्यं वासयेद्राजा परदेशावगाहनात् ।  
अथवा दानमानाभ्यां वासितं धनदं हि तत् ॥ ९५॥

राजाह-'आः! किं बहुनोदितेन ?

आत्मोदयः परग्लानिर्द्वयं नीतिरितीयती।  
तद्दूरीकृत्य कृतिभिर्वाचस्पत्यं प्रतीयते' ॥९६॥

मन्त्रिणा विहस्योच्यते-सर्वमेतद्विशेषतश्चोच्यते !

किंतु,

अन्यदुच्छङ्खलं सत्त्वमन्यच्छास्त्रनियन्त्रितम् ।  
सामानाधिकरण्यं हि तेजस्तिमिरयोः कुतः ॥ ९७ ॥

तत उत्थाय राजा मौहूर्तिकावेदितलग्ने प्रस्थितः ।  

अथ प्रहितप्रणिधिर्हिरण्यगर्भमागत्योवाच-देव!समामतप्रायो राजा चित्रवर्णः। संप्रति मलयपर्वताधित्यकायां समावासितकटय कोऽनुवर्तते । दुर्गशोधनं प्रतिक्षणमनुसंधातव्यम् , यतोऽसौ गृध्रो महामन्त्री। किंच केनचित्सह तस्य विश्वासकथाप्रसङ्गेनैव तदिङ्गितमवगतं मया यदनेन कोऽप्यस्मदुर्गे प्रागेव नियुक्तः। चक्रो ब्रूते-'देव! काक एवासौ संभवति । राजाह-'न कदाचिदेतत्। यद्येवं तदा कथं तेन शुकस्याभिभवोद्योगः कृतः ? अपरं च । शुकस्यागमनात्तस्य विग्रहोत्साहः । स चिरादत्रास्ते।' मन्त्री ब्रूते-'तथाप्यागन्तुः शङ्कनीयः ।' राजाह-'आगन्तुका हि कदाचिदुपकारका दृश्यन्ते।  

शृणु,

परोऽपि हितवान् बन्धुबन्धुरप्यहितः परः।  
अहितो देहजो व्याधिर्हितमारण्यमौषधम् ॥ ९८॥

अपरं च,

आसीद्वीरवरो नाम शूद्रकस्य महीभृतः।  
सेवकः स्वल्पकालेन स ददौ सुतमात्मनः' ॥९९॥

चक्रः पृच्छति-'कथमेतत् ?' |

राजा कथयति

<div class="js_include" url="../../upakathAH/03-07_vIravaranAmasevaka-kathA/"  newLevelForH1="3" includeTitle="true"> </div>


तत्किमागन्तुको जातिमात्रादुष्टः ? तत्राप्युत्तमाधममध्यमाः सन्ति ।  

चक्रवाको ब्रूते

'योऽकार्य कार्यवच्छास्ति स किंमन्त्री नृपेच्छया।  
वरं स्वामिमनोदुःखं तन्नाशो न स्वकार्यतः ॥ १०३ ॥

वैद्यो गुरुश्च मन्त्रीच यस्य रामः प्रियः सदा।  
शरीरधर्मकोशेभ्यः क्षिप्रं स परिहीयते ॥ १०४॥

शृणु देव !

पुण्याल्लब्धं यदेकेन तन्ममापि भविष्यति ।  
हत्वा भिक्षु महालोभान्निध्यर्थी नापितो हतः' ॥ १०५॥

राजा पृच्छति-'कथमेतत् ?' ।  

मन्त्री कथयति

<div class="js_include" url="../../upakathAH/03-08_mUrkhanApitaH/"  newLevelForH1="3" includeTitle="true"> </div>

अतोऽहं ब्रवीमि 'पुण्याल्लब्धं यदेकेन' इत्यादि । 

राजाह

'पुरावृत्तकथोद्गारैः कथं निर्णीयते परः।  
स्यान्निष्कारणबन्धुर्वा किं वा विश्वासघातकः ॥ १०६ ॥

यातु । प्रस्तुतमनुसंधीयताम् । मलयाधित्यकायां चेच्चित्रवर्णस्तदधुना किं विधेयम् ?' मन्त्री वदति-'देव ! आगतप्रणिधिमुखान्मया श्रुतं तन्महामन्त्रिणो गृध्रस्योपदेशे, यच्चित्रवर्णेनानादरः कृतः । ततोऽसौ मूढो जेतुं शक्यः।  

तथा चोक्तम्,
लुब्धः क्रूरोऽलसोऽसत्यः प्रमादी भीरुरस्थिरः ।  
मूढो योधावमन्ता च सुखच्छेद्यो रिपुः स्मृतः ॥ १०७॥

 ततोऽसौ यावदस्मदुर्गद्वाररोधं न करोति तावन्नद्यद्रिवनवर्त्मसु तद्बलानि हन्तुं सारसादयः सेनापतयो नियुज्यन्ताम् ।  

तथा चोक्तम्,

दीर्घवर्त्मपरिश्रान्तं नद्यद्रिवनसंकुलम् ।  
घोराग्निभयसंत्रस्तं क्षुत्पिपासार्दितं तथा ॥ १०८॥

प्रमत्तं भोजनव्यग्रं व्याधिदुर्भिक्षपीडितम् ।  
असंस्थितमभूयिष्ठं वृष्टिवातसमाकुलम् ॥ १०९॥

पङ्कपांशुजलाच्छन्नं सुव्यस्तं दस्युविद्रुतम् ।  
एवंभूतं महीपालः परसैन्यं विघातयेत् ॥ ११०॥

अवस्कन्दभयाद्राजा प्रजागरकृतश्रमम् ।  
दिवासुप्तं समाहन्यान्निद्रव्याकुलसैनिकम् ॥ १११ ॥

अतस्तस्य प्रमादिनो बलं गत्वा यथावकाशं दिवानिशं नन्त्वस्मत्सेनापतयः ।' तथानुष्ठिते चित्रवर्णस्य सैनिकाः सेनापतयश्च बहवो निहताः। ततश्चित्रवर्णो विषण्णः स्वमन्त्रिणं दूरदर्शिनमाह'तात ! किमित्यस्मदुपेक्षा क्रियते किं क्वाप्यांवनयो ममास्ति ?

तथा चोक्तम्,

न राज्यं प्राप्तमित्येवं वर्तितव्यमसांप्रतम् ।  
श्रियं ह्यविनयो हन्ति जरा रूपमिवोत्तमम् ॥ ११२॥

अपि च,

दक्षः श्रियमधिगच्छति पश्याशी कल्यतां सुखमरोगी ।  
अभ्यासी विद्यान्तं धर्मार्थयशांसि च विनीतः ॥ ११३ ॥

गृध्रोऽवदत्-'देव! शृणु,

अविद्वानपि भूपालो विद्यावृद्धोपसेवया।  
परां श्रियमवाप्नोति जलासन्नतरुर्यथा ॥ ११४ ॥

अन्यच्च,

पानं स्त्री मृगया द्यूतमर्थदूषणमेव च ।  
वाग्दण्डयोश्च पारुष्यं व्यसनानि महीभुजाम् ॥ ११५ ॥

किं च,

न साहसैकान्तरसानुवर्तिना  
न चाप्युपायोपहतान्तरात्मना ।  
विभूतयः शक्यमवातुमूर्जिता  
नये च शौर्ये च वसन्ति संपदः ॥ ११६ ॥

तथा चोक्तम् ,

दुर्मन्त्रिणं किमुपयन्ति न नीतिदोषाः
संतापयन्ति कमपथ्यभुजं न रोगाः? ।  
कं श्रीर्न दर्पयति कं न निहन्ति मृत्युः
कं स्त्रीकृता न विषयाः परितापयन्ति ? ॥ ११७ ॥

अपरं च,

मुदं विषादः शरदं हिमागम
स्तमो विवस्वान् सुकृतं कृतघ्नता।  
प्रियोपपत्तिः शुचमापदं नयः
श्रियः समृद्धा अपि हन्ति दुर्नयः ॥ ११८ ॥

ततो मयाप्यालोचितम्-'प्रज्ञाहीनोऽयं राजा । नो चेत्कथं नीतिशास्त्रकथाकौमुदी वागुल्काभिस्तिमिरयति ?

यतः,

यस्य नास्ति स्वयंप्रज्ञा शास्त्रं तस्य करोति किम?।  
लोचनाभ्यां विहीनस्य दर्पणः किं करिष्यति ?' ॥ ११९ ॥

इत्यालोच्य तूष्णीं स्थितः । अथ राजा बद्धाञ्जलिराह-'तात ! अस्त्ययं ममापराधः। इदानीं यथावशिष्टबलसहितः प्रत्यावृत्य विन्ध्याचलं गच्छामि तथोपदिश।' गृध्रः स्वगतं चिन्तयति'क्रियतामत्र प्रतीकारः।  

यतः,

देवतासु गुरौ गोषु राजसु ब्राह्मणेषु च ।  
नियन्तव्यः सदा कोपो बालवृद्धातुरेषु च ॥ १२० ॥

मन्त्री प्रहस्य ब्रूते-'देव! मा भैषीः । समाश्वसिहि शृणु देव !

मन्त्रिणां भिन्नसंधाने भिषजां संनिपातिके।  
कर्मणि व्यज्यते प्रज्ञा सुस्थे को वा न पण्डितः? ॥१२१॥

अपरं च,

आरभन्तेऽल्पमेवाज्ञाः कामं व्यग्रा भवन्ति च ।  
महारम्भाः कृतधियस्तिष्ठन्ति च निराकुलाः ॥ १२२ ॥

तदत्र भवत्प्रतापादेव दुर्गं भङ्क्त्वा कीर्तिप्रतापसहितं त्वामचिरेण कालेन विन्ध्याचलं नेष्यामि।' राजाह-'कथमधुना स्वल्पबलेन तत्प्रपद्यते?' । गृध्रो वदति-'देव! सर्वं भविष्यति । यतो विजिगीषोरदीर्घसूत्रता विजयसिद्धेरवश्यंभावि लक्षणम् । तत्सहसैव दुर्गावरोधः क्रियताम् ।'

प्रहितप्रणिधिना बकेनागत्य हिरण्यगर्भस्य तत्कथितम्-'देव! स्वल्पबल एवायं राजा चित्रवर्णो गृध्रस्य मन्त्रोपस्तम्भेन दुर्गावरोधं करिष्यति । राजाह-'सर्वत्र, किमधुना विधेयम् ?' चक्रो ब्रूते'स्वबले सारासारविचारः क्रियताम् ।' तज्ज्ञात्वा सुवर्णवस्त्रादिकं यथाहं प्रसादप्रदानं क्रियताम् ।  

यतः,

यः काकिनीमप्यपथप्रपन्नां  
समुद्धरेनिष्कसहस्रतुल्याम् ।  
कालेषु कोटिष्वपि मुक्तहस्त  
स्तं राजसिंहं न जहाति लक्ष्मीः ॥ १२३॥

अन्यच्च,

क्रतौ विवाहे व्यसने रिपुक्षये  
यशस्करे कर्मणि मित्रसंग्रहे।  
प्रियासु नारीवधनेषु बान्धवे-  
ष्वतिव्ययो नास्ति नराधिपाष्टसु ॥ १२४ ॥

यतः

मूर्खः स्वल्पव्ययत्रासात्सर्वनाशं करोति हि ।  
कासुधीःसंत्यजेद्भाण्डं शुल्कस्यैवातिसाध्वसात् ॥ १२५ ॥

राजाह-'कथमिह समयेऽतिव्ययो युज्यते ? उक्तं च-"आपदर्थे धनं रक्षेत्" इति।' मन्त्री बृते-'श्रीमतः कथमापदः?' | राजाह 'कदाचिञ्चलते लक्ष्मीः ।' मन्त्री ब्रूते-'संचितापि विनश्यति । तद्देव ! कार्पण्यं विमुच्य दानमानाभ्यां स्वभटाः पुरस्क्रियन्ताम् ।  

तथा चोक्तम्,

परस्परज्ञाः संहृष्टास्त्यक्तुं प्राणान्सुनिश्चिताः।  
कुलीनाः पूजिताः सम्यग्विजयन्ते द्विषद्बलम् ॥ १२६॥

अपरं च,

सुभटाः शीलसंपन्नाः संहताः कृतनिश्चयाः।  
अपि पञ्चशतं शूरा निघ्नन्ति रिपुवाहिनीम् ॥ १२७ ॥

किंच,

शिष्टैरप्यविशेषज्ञ उग्रश्च कृतनाशकः।  
त्यज्यते किं पुनर्नान्यैर्यश्चाप्यात्मम्भरिनरः ॥ १२८ ॥

यतः,

सत्यं शौर्य दया त्यागो नृपस्यैते महागुणाः ।  
एभिर्मुक्तो महीपालः प्राप्नोति खलु वाच्यताम् ॥ १२९ ॥

 ईदृशि प्रस्तावेऽमात्यास्तावदेव पुरस्कर्तव्याः।  

 तथा चोक्तम्,

 यो येन प्रतिबद्धः स्यात्सह तेनोदयी व्ययी।  
स विश्वस्तो नियोक्तव्यः प्राणेषु च धनेषु च ॥ १३० ॥

यतः,
धूर्तः स्त्री वा शिशुर्यस्य मन्त्रिणः स्युर्महीपतेः ।  
अनीतिपवनक्षिप्तः कार्याब्धौ स निमज्जति ॥ १३१ ॥

शृणु देव!

हर्षक्रोधी समौ यस्य शास्त्रार्थे प्रत्ययस्तथा।  
नित्यं भृत्यानुपेक्षा च तस्य स्याद्धनदा धरा ॥ १३२ ॥

येषां राज्ञा सह स्यातामुच्चयापचयो ध्रुवम् ।  
अमात्या इति तान्राजा नावमन्येत्कदाचन ॥ १३३॥

यतः,
महीभुजो मदान्धस्य संकीर्णस्येव दन्तिनः ।  
स्खलतो हि करालम्बः सुहृत्सचिवचेष्टितम् ॥ १३४ ॥

अथागत्य प्रणम्य मेघवर्णो ब्रूते-'देव! दृष्टिप्रसादं कुरु । इदानीं विपक्षो दुर्गद्वारि वर्तते । तद्देवपादादेशाद्वहिर्निःसृत्य स्वविक्रमं दर्शयामि । तेन देवपादानामानृण्यमुपगच्छामि ।' चक्रो ब्रूते-'मेवम् । यदि बहिर्निःसृत्य योद्धव्यं तदा दुर्गाश्रयणमेव निष्प्रयोजनम् ।  

अपरं च,

विषमो हि यथा नक्रः सलिलान्निर्गतोऽवशः।  
वनाद्विनिर्गतः शूरः सिंहोऽपि स्याच्छृगालवत् ॥ १३५॥

देव! स्वयं गत्वा दृश्यतां युद्धम् । यतः,

पुरस्कृत्य बलं राजा योधयेदवलोकयन् ।  
स्वामिनाधिष्ठितः श्वापि किं न सिंहायते ध्रुवम् ?' ॥१३६॥

अथ ते सर्वे दुर्गद्वारं गत्वा महाहवं कृतवन्तः। अपरेद्युश्चित्रवर्णो राजा गृध्रमुवाच-'तात! स्वप्रतिज्ञातमधुना निर्वाहय ।' गृध्रो ब्रूते-'देव! शृणु तावत् ;

अकालसहमत्यल्पं मूर्खव्यसनिनायकम् ।  
अगुप्तं भीरुयोधं च दुर्गव्यसनमुच्यते ॥ १३७ ॥

तत्तावदत्र नास्ति ।  

उपजापश्चिरारोधोऽवस्कन्दस्तीवपौरुषम् ।  
दुर्गस्य लङ्घनोपायाश्चत्वारः कथिता इमे ॥ १३८ ॥

अत्र यथाशक्ति क्रियते यत्नः ( कर्णे कथयति । ) एवमेवम् ।' ततोऽनुदित एव भास्करे चतुर्वपि दुर्गद्वारेषु वृत्ते युद्धे दुर्गाभ्यन्तरगृहेष्वेकदा काकैरग्निर्निक्षिप्तः । ततः 'गृहीतं गृहीतं दुर्गम्' इति कोलाहलं श्रुत्वा सर्वतः प्रदीप्ताग्निमवलोक्य राजहंससैनिका दुर्गवासिनश्च सत्वरं हृदं प्रविष्टाः।  

यतः,

सुमन्त्रितं सुविक्रान्तं सुयुद्धं सुपलायितम् ।  
कार्यकाले यथाशक्ति कुर्यान्न तु विचारयेत् ॥ १३९ ॥

राजहंसः स्वभावान्मन्दगतिः सारसद्वितीयश्च चित्रवर्णस्य सेनापतिना कुक्कुटेनागत्य वेष्टितः । हिरण्यगर्भः सारसमाह'सारस सेनापते ! ममानुरोधादात्मानं कथं व्यापादयिष्यसि ? त्वमधुना गन्तुं शक्तः । तद्गत्वा जलं प्रविश्यात्मानं परिरक्ष । अस्मत्पुत्रं चूडामणिनामानं सर्वसंमत्या राजानं करिष्यसि ।' सारसो ब्रूते-'देव ! न वक्तव्यमेवं दुःसहं वचः। यावच्चन्द्रार्को दिवि तिष्ठतस्तावद्विजयतां देवः । अहं देवदुर्गाधिकारी । मन्मांसासृग्विलिप्तेन द्वारवर्मना प्रविशतु शत्रुः।  

अपरं च,

दाता क्षमी गुणग्राही स्वामी दुःखेन लभ्यते ।'

राजाह-'सत्यमेवैतत् ।  
किंतु,
शुचिर्दक्षोऽनुरक्तश्च जाने भृत्योऽपि दुर्लभः' ॥ १४० ॥

सारसो ब्रूते-'शृणु देव !

यदि समरमपास्य नास्ति मृत्यो
र्भयमिति युक्तमितोऽन्यतः प्रयातुम् ।  
अथ मरणमवश्यमेव जन्तोः ,
किमिति मुधा मलिनं यशः क्रियेत?॥ १४१॥

अन्यञ्च,

भवेऽस्मिन्पवनोद्धान्तवीचिविभ्रमभङ्गरे ।  
जायते पुण्ययोगेन परार्थे जीवितव्ययः ॥ १४२ ॥

स्वाम्यमात्यश्च राष्ट्रं च दुर्ग कोशो बलं सुहृत् ।  
राज्याङ्गानि प्रकृतयः पौराणां श्रेणयोऽपि च ॥ १४३ ॥

 देव ! त्वं च स्वामी सर्वथा रक्षणीयः।यतः,

प्रकृतिः स्वामिनं त्यक्त्वा समृद्धापि न जीवति ।  
अपि धन्वन्तरिर्वैद्यः किं करोति गतायुषि ? ॥ १४४ ॥

अपरं च,

नरेशे जीवलोकोऽयं निमीलति निमीलति ।  
उदेत्युदीयमाने च रवाविव सरोरुहम्॥ १४५॥

अथ कुक्कुटेनागत्य राजहंसस्य शरीरे खरतरनखाघातः कृतः। तदा सत्वरमुपसृत्य सारसेन स्वदेहान्तरितो राजा जले क्षिप्तः । अथ कुक्कुटर्नखप्रहारजर्जरीकृतेन सारसेन कुक्कुटसेना बहुशो हताः। पश्चात्सारसोऽपि चञ्चप्रहारेण विभिद्य व्यापादितः । अथ चित्रवर्णो दुर्ग प्रविश्य दुर्गावस्थितं द्रव्यं ग्राहयित्वा बन्दिभिर्जयशब्दैरानन्दितः स्वस्कन्धावारं जगाम ॥

अथ राजपुत्रैरुक्तम्-'तस्मिन्राजबले स पुण्यवान् सारस एव, येन स्वदेहत्यागेन स्वामी रक्षितः।

उक्तं चैतत्,

जनयन्ति सुतान् गावः सर्वा एव गवाकृतीन् ।  
विषाणोल्लिखितस्कन्धं काचिदेव गवां पतिम् ॥ १४६॥

विष्णुशर्मोवाच-स तावद्विद्याधरीपरिजनः स्वर्गसुखमनुभवतु महासत्त्वः।  

था चोक्तम्,

आहवेषु च ये शूराः स्वाम्यर्थे त्यक्तजीविताः।  
भर्तृभक्ताः कृतज्ञाश्च ते नराः स्वर्गगामिनः ॥ १४७॥

यत्र तत्र हतः शूरः शत्रुभिः परिवेष्टितः।  
अक्षयाँल्लभते लोकान् यदि क्लैब्यं न गच्छति ॥ १४८॥

विग्रहः श्रुतो भवद्भिः' । राजपुत्रैरुक्तम्,-'श्रुत्वा सुखिनो भूता वयम् ।  

विष्णुशर्माऽब्रवीत्–'अपरमप्येवमस्तु

विग्रहः करितुरङ्गपत्तिभि
र्नो कदापि भवतां महीभुजाम् ।  
नीतिमन्त्रपवनैः समाहृताः
संश्रयन्तु गिरिगह्वरं द्विषः' ॥ १४९ ॥

इति हितोपदेशे विग्रहो नाम तृतीयः कथासंग्रहः समाप्तः ।  
