---
title: ३-०२ दीर्घमुखदौत्यम्
unicode_script: devanagari
---
दीर्घमुखो ब्रूते ततः पक्षिभिरुक्तम्-'अरे पाप दुष्ट बक! अस्माकं भूमौ चरन्नस्माकं स्वामिनमधिक्षिपसि? तन्न क्षन्तव्यमिदानीम्' इत्युक्त्वा सर्वे मां चञ्चभिर्हत्वा सकोपा ऊचुः-'पश्य रे मूर्ख ! स हंसस्तव राजा सर्वथा मृदुः। तस्य राज्याधिकारो नास्ति । यत एकान्तमदः करतलस्थमप्यर्थ रक्षितमक्षमः स कथं पृथिवीं शास्ति ? राज्यं वा तस्य किम् ? किंतु त्वं च कूपमण्डूकः। तेन तदाश्रयमुपदिशसि ।  

शृणु,

सेवितव्यो महावृक्षः फलच्छायासमन्वितः ।  
यदि दैवात्फलं नास्ति च्छाया केन निवार्यते? ॥ १० ॥

अन्यच्च,

हीनसेवा न कर्तव्या कर्तव्यो महदाश्रयः।  
पयोऽपि शौण्डिकीहस्ते वारुणीत्यभिधीयते ॥ ११ ॥

अन्यच्च,

महानप्यल्पतां याति निर्गुणे गुणविस्तरः।  
आधाराधेयभावेन गजेन्द्र इव दर्पणे ॥१२॥

विशेषतश्च,

व्यपदेशेऽपि सिद्धिः स्यादतिशक्ते नराधिपे।  
शशिनो व्यपदेशेन शशकाः सुखमासते' ॥ १३ ॥

मयोक्तम्-'कथमेतत् ?' ।  

पक्षिणः कथयन्ति

<div class="js_include" url="../../upakathAH/03-03_gajashashakayoH_kathA/"  newLevelForH1="3" includeTitle="true"> </div>

अतोऽहं ब्रवीमि-"व्यपदेशेऽपि सिद्धिः स्यात्" इति ।

ततो मयोक्तम्-'स एवास्मत्प्रभू राजहंसो महाप्रतापोऽतिसमर्थः। त्रैलोक्यस्यापि प्रभुत्वं तत्र युज्यते, किं पुनाराज्यम्?' इति । तदाऽहं तैः पक्षिभिः 'दुष्ट! कथमस्मद्भूमौ चरसि ?' इत्यभिधाय राज्ञश्चित्रवर्णस्य समीपं नीतः । ततो राज्ञः पुरो मां, प्रदर्श्य तैः प्रणम्योक्तम्-'देव ! अवधीयतामेष दुष्टो बको यदस्मद्देशे चरन्नपि देवपादानधिक्षिपति।' राजाह-'कोऽयम् ? कुतः समायातः ?' । त ऊचुः-'हिरण्यगर्भनाम्नो राजहंसस्यानुचरः कर्पूरद्वीपादागतः?'। अथाहं गृध्रेण मन्त्रिणा पृष्टः–'कस्तत्र मुख्यो मन्त्री ?' इति । मयोक्तम्-'सर्वशास्त्रार्थपारगः सर्वज्ञो नाम चक्रवाकः।' गृध्रो ब्रूते-'युज्यते, स्वदेशजोऽसौ।  

यतः,

स्वदेशजं कुलाचारं विशुद्धमुपधाशुचिम्।  
मन्त्रामव्यसनिनं व्यभिचारविवर्जितम् ॥ १६ ॥

अधीतव्यवहारार्थ मौलं ख्यातं विपश्चितम् ।  
अर्थस्योत्पादकं चैव विदध्यान्मन्त्रिणं नृपः ॥ १७ ॥

अत्रान्तरे शुकेनोक्तम्-'देव ! कर्पूरद्वीपादयो लघुद्वीपा जम्बुद्वीपान्तर्गता एव । तत्रापि देवपादानामेवाधिपत्यम् । ततो राशाप्युक्तम्-'एवमेव ।  

यतः,

राजा मत्तः शिशुश्चैव प्रमादी धनगर्वितः।  
अप्राप्यमपि वाञ्छन्ति किं पुनर्लभ्यतेऽपि यत्' ॥ १८ ॥

ततो मयोक्तम्-'यदि वचनमात्रेणैवाधिपत्यं सिध्यति तदा जम्बुद्वीपेऽप्यस्मत्प्रभोर्हिरण्यगर्भस्य स्वाम्यमस्ति ।' शुको ब्रूते'कथमत्र निर्णयः ?' । मयोक्तम्-'संग्राम एव ।' राज्ञा विहस्योक्तम्-‘स्वस्वामिनं गत्वा सज्जीकुरु ! तदा मयोक्तम्-'स्वदूतोऽपि प्रस्थाप्यताम् ।' राजोवाच-कः प्रयास्यति दौत्येन ? यत एवंभूतो दूतः कार्यः,

भक्तो गुणी शुचिर्दक्षः प्रगल्भोऽव्यसनी क्षमी।  
ब्राह्मणः परमर्मज्ञो दूतः स्यात्प्रतिभानवान्' ॥ १९ ॥

गृध्रो वदति-'सन्त्येव दूता बहवः। किंतु ब्राह्मण एव कर्तव्यः।  

यतः,
प्रसादं कुरुते पत्युः संपत्तिं नाभिवाञ्छति।  
कालिमा कालकूटस्य नापैतीश्वरसंगमात् ॥ २० ॥

राजाह-'ततः शुक एव बजतु । शुक! त्वमेवानेन सह गत्वास्मदभिलषितं ब्रूहि ।' शुको ब्रूते-'यथाज्ञापयति देवः । किंत्वयं दुर्जनो बकः । तदनेन सह न गच्छामि ॥

तथा चोक्तम्,

खलः करोति दुर्वृत्तं नूनं फलति साधुषु ।  
दशाननोऽहरत्सीतां बन्धनं स्यान्महोदधेः ॥ २१ ॥

अपरं च,

न स्थातव्यं न गन्तव्यं दुर्जनेन समं क्वचित् ।  
काकसङ्गाडतो हंसस्तिष्ठन् गच्छंश्च वर्तकः ॥ २२॥

राजोवाच-'कथमेतत् ?' ।  

शुकः कथयति

<div class="js_include" url="../../upakathAH/03-04_kAkahamsayoH_kathA/"  newLevelForH1="3" includeTitle="true"> </div>

वर्तककथामपि कथयामि

<div class="js_include" url="../../upakathAH/03-04a_kAkavartakayoH_kathA/"  newLevelForH1="3" includeTitle="true"> </div>

अतोऽहं ब्रवीमि-"न स्थातव्यं न गन्तव्यम्" इत्यादि ।

ततो मयोक्तम्-'भ्रातः शुक! किमेवं ब्रवीषि? मां प्रति यथा श्रीमद्देवस्तथा भवानपि ।' शुकेनोक्तम्-'अस्त्वेवम् ।  

किन्तु,

दुर्जनैरुच्यमानानि संमतानि प्रियाण्यपि ।  
अकालकुसुमानीव भयं संजनयन्ति हि ॥ २३॥

दुर्जनत्वं च भवतो वाक्यादेव ज्ञातं यदनयोर्भूपालयोर्विग्रहे भवद्वचनमेव निदानम् ।  

पश्य,

प्रत्यक्षेऽपि कृते दोषे मूर्खः सान्त्वेन तुष्यति।।  
रथकारो निजां भार्यां सजारां शिरसाऽकरोत् ॥ २४ ॥

राज्ञोक्तम्-'कथमेतत् ?' ।  

शुकः कथयति

<div class="js_include" url="../../upakathAH/03-05_mandamatirathakArasya_kathA/"  newLevelForH1="3" includeTitle="true"> </div>

अतोऽहं ब्रवीमि-"प्रत्यक्षेऽपि कृते दोषे” इत्यादि ॥

ततोऽहं तेन राज्ञा यथाव्यवहारं संपूज्य प्रस्थापितः । शुकोऽपि मम पश्चादागच्छनास्ते । एतत्सर्वं परिज्ञाय यथाकर्तव्यमनुसंधीयताम् ।'
