---
title: ०१-०५ मूर्खजम्बुकः
unicode_script: devanagari
---

कर्तव्यः सञ्चयो नित्यं न तु कार्योतिसञ्चयः ।  
अतिसञ्चयशीलोयं धनुषा जम्बुको हतः ॥१५७॥

आसीत् कल्याणकटकवास्तव्यो भैरवो नाम व्याधः । स चैकदा मांसलुब्धो धनुरादाय मृगम् अन्विष्यन् विन्ध्याटवीमध्यं गतः । तत्र तेन मृग एको व्यापादितः । ततो मृगम् आदाय गच्छता तेन घोराकृतिः शूकरो दृष्टः । ततस्तेन मृगं भूमौ निधाय शूकरः शरेण हतः । शूकरेणाप्यागत्य प्रलयघनघोरगर्जनं कुर्वाणेन स व्याधो मुष्कदेशे हतः छिन्नद्रुम इव पपात । तथा चोक्तम्  

जलम् अग्निर्विषं शस्त्रं क्षुद् व्याधिः पतनं गिरेः ।  
निमित्तं किञ्चिद् आसाद्य देही प्राणैर्विमुच्यते ॥१५८॥

अथ तयोः पादास्फालनेन एकः सर्पोपि मृतः । अत्रान्तरे दीर्घरावो नाम जम्बुकः परिभ्रमनाहारार्था तान् मृतान् मृगव्याधसर्पशूकरान् अपश्यत् । आलोक्याचिन्तयच् च अहो भाग्यम् ! अद्य महद् भोज्यं मे समुपस्थितम् ।  

अथवा

अचिन्तितानि दुःखानि यथैवायान्ति देहिनाम् ।  
सुखान्य् अपि तथा मन्ये दैवम् अत्रातिरिच्यते ॥१५९॥

  - तद्भवतु । एषां मांसैर्मासत्रयं मे सुखेन गमिष्यति । +++(मस्पादकटिप्पनी- पुस्तकेऽत्र अधिकः पाठः ।)+++

का अर्थ

मासम् एकं नरो याति द्वौ मासौ मृगशूकरौ ।  
अहिरेकं दिनं याति अद्य भक्ष्यो धनुर्गुणः ॥१६०॥

ततः प्रथमबुभुक्षायाम् इदं निःस्वादु कोदण्डलग्नं स्नायुबन्धनं खादामि, इत्य् उक्त्वा तथाकरोत् । ततश्छिन्ने स्नायुबन्धने द्रुतम् उत्पतितेन धनुषा हृदि निर्भिन्नः स दीर्घरावः पञ्चत्वं गतः । 
