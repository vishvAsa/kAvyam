---
title: ०४-०२ दूरदर्शीमत्स्यानां कथा
unicode_script: devanagari
---
अनागतविधाता च प्रत्युत्पन्नमतिस्तथा ।  
द्वावेतौ सुखमेधेते यद्भविष्यो विनश्यति ॥५॥  

 'पुरास्मिन्नेव सरस्येवंविधेषु धीवरेषूपस्थितेषु मत्स्यत्रयेणालोचितम् । तत्रानागतविधाता नामैको मत्स्यः । तेनालोचितम्'अहं तावज्जलाशयान्तरं गच्छामि' इत्युक्त्वा ह्रदान्तरं गतः। अपरेण प्रत्युत्पन्नमतिनाम्ना मत्स्येनाभिहितम्-'भविष्यदर्थे प्रमाणाभावात् कुत्र मया गन्तव्यम् ? तदुत्पन्ने यथाकार्यं तदनुष्ठेयम् ।  

 तथा चोक्तम्,-

 उत्पन्नामापदं यस्तु समाधत्ते स बुद्धिमान् ।  
 वणिजो भार्यया जारः प्रत्यक्षे निहतो यथा' ॥ ६॥

यद्भविष्यः पृच्छति-'कथमेतत् ?' ।  

प्रत्युत्पन्नमतिः कथयति

<div class="js_include" url="../../upakathAH/04-03_ratnaprabhAyAH_kathA/"  newLevelForH1="3" includeTitle="true"> </div>

अतोऽहं ब्रवीमि-"उत्पन्नामापदम्" इत्यादि ।

ततो यद्भविष्येणोक्तम्,

'यदभावि न तद्भावि भावि चेन्न तदन्यथा ।  
इति चिन्ताविषघ्नोऽयमगदः किं न पीयते?' ॥ ७॥

ततः प्रातर्जालेन बद्धः प्रत्युत्पन्नमतिर्मृतवदात्मानं संदर्श्य स्थितः। ततो जालादपसारितो यथाशक्त्युत्प्लुत्य गभीरं नीरं प्रविष्टः । यद्भविष्यश्च धीवरैः प्राप्तो व्यापादितः । 
