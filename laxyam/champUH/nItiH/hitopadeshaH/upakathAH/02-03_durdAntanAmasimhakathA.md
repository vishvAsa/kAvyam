---
title: ०२-०३ दुर्दान्तनामसिंहकथा
unicode_script: devanagari
---

निरपेक्षो न कर्तव्यो भृत्यै स्वामी कदाचन ।  
निरपेक्षं प्रभुं कृत्वा भृत्यः स्याद् दधिकर्णवत् ॥८३॥

अस्त्युत्तररपथेः अर्बुदशिखरनाम्नि पर्वते दुर्दान्तो नाम महाविक्रमः सिंहः । तस्य पर्वतकन्दरम् अधिशयानस्य केसराग्रं कश्चिन् मूषिकः प्रत्यहं छिनत्ति । ततः केसराग्रं लूनं दृष्ट्वा कुपितो

विवरान्तर्गतं मूषिकम् अलभमानोचिन्तयत्

क्षुद्रशत्रुर्भवेद् यस्तु विक्रमान् नैव लभ्यते ।  
तम् आहन्तुं पुरस्कार्यः सदृशस्तस्य सैनिकः ॥८४॥

इत्यालोच्य तेन ग्रामं गत्वा विश्वासं कृत्वा दधिकर्णनामा बिडालो यत्नेवानीय मांसाहारं दत्त्वा स्वकन्दरे स्थापितः । अनन्तरं तद्भयान्मूषिकोपि विलान्न निःसरति । तेनासौ सिंहोक्षतकेशरः सुखं स्वपिति । मूषिकशब्दं यदा यदा शृणोति, तदा तदा मांसाहारदानेन तं बिडालं संवर्धयति ।  

अथैकदा स मूषिकः क्षुधापीडितो बहिः सञ्चरन् बिडालेन प्राप्तो व्यापादितश्च । अनन्तरं स सिंहोनेककालं यावन्मूषिकं न पश्यति तत्कृतरावमपि न शृणोति तदा तस्यानुपयोगाद्बिडालस्याप्याहारदाने मन्दादरो बभूव।  
ततोसावाहारविहारविरहाद्दुर्बलो दधिकर्णोवसन्नो बभूव ।  
