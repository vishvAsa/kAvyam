---
title: ०१-०१ कङ्कणलोभः
unicode_script: devanagari
---

कङ्कणस्य तु लोभेन मग्नः पङ्के सुदुस्तरे ।  
वृद्धव्याघ्रेण सम्प्राप्तः पथिकः स मृतो यथा ॥५॥


अहम् एकदा दक्षिणारण्ये चरन्नपश्यम् एको वृद्धो व्याघ्रः स्नातः कुशहस्तः सरस्तीरे ब्रूते भो भो पन्थाः ! इदं सुवर्णकङ्कणं गृह्यताम् । ततो लोभाकृष्टेन केनचित् पान्थेन आलोचितम्भाग्येन एतत् सम्भवति । किन्तु अस्मिन् आत्मसन्देहे प्रवृत्तिर्न विधेया । यतः

अनिष्टाद् इष्टलाभेपि न गतिर्जायते शुभा ।  
यत्रास्ते विषसंसर्गोमृतं तद् अपि मृत्यवे ॥६॥

किन्तु सर्वत्रार्थार्जनप्रवृत्तौ सन्देह एव । तथा चोक्तम्

न संशयम् अनारुह्य नरो भद्राणि पश्यति ।  
संशयं पुनरारुह्य यदि जीवति पश्यति ॥७॥

तन् निरूपयामि तावत् । प्रकाशं ब्रूते । कुत्र तव कङ्कणम् व्याघ्रो हस्तं प्रसार्य दर्शयति । पान्थोवदत्कथं मारात्मके त्वयि विश्वासः व्याघ्र उवाच्शृणु रे पान्थ ! प्राग् एव यौवनदशायाम् अहम् अतीव दुर्वृत्त आसम् । अनेकगोमानुषाणां वधाद् मे पुत्रा मृता दाराश्च । वंशहीनश्चाहम् । ततः केनचिद् धार्मिकेणाहम् उपदिष्टः । दानधर्मादिकं चरतु भवान् इति । तद्उपदेशादिदानीम् अहं स्नानशीलो दाता वृद्धो गलितनखदन्तः न कथं विश्वासभूमिः उक्तं च

इज्याध्ययनदानानि तपः सत्यं धृतिः क्षमा ।  
अलोभ इति मार्गोऽयं धर्मस्याष्टविधः स्मृतः ॥८॥

तत्र पूर्वश्चतुर्वर्गो दम्भार्थम् अपि सेव्यते ।  
उत्तरस्तु चतुर्वर्गो महात्मन्य् एव तिष्ठति ॥९॥

मम चैतावान् लोभविरहः । येन स्वहस्तस्थम् अपि सुवर्णकङ्कणं यस्मै कस्मैचिद् दातुम् इच्छामि तथापि व्याघ्रो मानुषं खादतीति लोकापवादो दुर्निवारः । यतः

गतानुगतिको लोकः कुट्टनीम् उपदेशिनीम् ।  
प्रमाणयति नो धर्मे यथा गोघ्नम् अपि द्विजम् ॥१०॥

मया च धर्मशास्त्राणि अधीतानि । शृणु

मरुस्थल्यां यथा वृष्टिः क्षुधार्ते भोजनं तथा ।  
दरिद्रे दीयते दानं सफलं पाण्डुनन्दन ॥११॥

प्राणा यथात्मनोभीष्टा भूतानाम् अपि ते तथा ।  
आत्मौपम्येन भूतानां दयां कुर्वन्ति साधवः ॥१२॥

अपरं च

प्रत्याख्याने च दाने च सुखदुःखे प्रियाप्रिये ।  
आत्मौपम्येन पुरुषः प्रमाणम् अधिगच्छति ॥१३॥

अन्यच्च

मातृवत् परदारेषु परद्रव्येषु लोष्ट्रवत् ।  
आत्मवत् सर्वभूतेषु यः पश्यति स पण्डितः ॥१४॥

त्वं च अतीवदुर्गतः । तेन तत् तुभ्यं दातुं सयत्नोहम् । तथा चोक्तम्

दरिद्रान् भर कौन्तेय मा प्रयच्छेश्वरे धनम् ।  
व्याधितस्यौषधं पथ्यं नीरुजस्य किम् औषधैः ॥१५॥

अन्यत् च

दातव्यम् इति यद् दानं दीयतेनुपकारिणि ।  
देशे काले च पात्रे च तद् दानं सात्त्विकं विदुः ॥१६॥

तद् अत्र सरसि स्नात्वा सुवर्णकङ्कणम् इदं गृहाण । ततो यावद् असौ तद्वचःप्रतीतो लोभात् सरः स्नातुं प्रविष्टः, तावन्महापङ्के निमग्नः पलायितुम् अक्षमः । तं पङ्के पतितं दृष्ट्वा व्याघ्रोवदत्हह महापङ्के पतितोसि । अतस्त्वाम् अहम् उत्थापयामि । इत्य् उक्त्वा शनैः शनैरुपगम्य तेन व्याघ्रेण धृतः स

पान्थोचिन्तयत्

न धर्मशास्त्रं पठतीति कारणं   
न चापि वेदाध्ययनं दुरात्मनः ।  
स्वभाव एवात्र तथातिरिच्यते   
यथा प्रकृत्या मधुरं गवां पयः ॥१७॥

किं च

अवशेन्द्रियचित्तानां हस्तिस्नानम् इव क्रिया ।  
दुर्भगाभरणप्रायो ज्ञानं भारः क्रियां विना ॥१८॥

तन्मया भद्रं न कृतम् । यद् अत्र मारात्मके विश्वासः कृतः । तथा चोक्तम्

नदीनां शस्त्रपाणीनां नखिनां शृङ्गिणां तथा ।  
विश्वासो नैव कर्तव्यः स्त्रीषु राजकुलेषु च ॥१९॥

अपरं च

सर्वस्य हि परीक्ष्यन्ते स्वभावा नेतरे गुणाः ।  
अतीत्य हि गुणान् सर्वान् स्वभावो मूर्ध्नि वर्तते ॥२०॥

अन्यच्च

स हि गगनविहारी कल्मषध्वंसकारी   
दशशतकरधारी ज्योतिषां मध्यचारी ।  
विधुरपि विधियोगाद् ग्रस्यते राहुणासौ   
लिखितम् अपि ललाटे प्रोज्झितं कः समर्थः ॥२१॥

इति चिन्तयन्न् एवासौ व्याघ्रेण धृत्वा व्यापादितः खादितश्च । 
