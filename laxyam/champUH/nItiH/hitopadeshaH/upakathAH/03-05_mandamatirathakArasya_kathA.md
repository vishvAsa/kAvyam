---
title: ०३-०५ मन्दमतिरथकारस्य कथा
unicode_script: devanagari
---
प्रत्यक्षेऽपि कृते दोषे मूर्खः सान्त्वेन तुष्यति।।  
रथकारो निजां भार्यां सजारां शिरसाऽकरोत् ॥ २४ ॥

'अस्ति यौवनश्रीनगरे मन्दमतिर्नाम रथकारः । स च स्वभार्यां बन्धकी जानाति । जारेण समं स्वचक्षुषा नैकस्थाने पश्यति । ततोऽसौ रथकारः 'अहमन्यं ग्रामं गच्छामि' इत्युक्त्वा चलितः । कियद्दूरं गत्वा पुनरागत्य पर्यङ्कतले स्वगृहे निभृतं स्थितः । अथ 'रथकारो ग्रामान्तरं गतः' इत्युपजातविश्वासः स जारः संध्याकाल एवागतः । पश्चात्तेन समं तस्मिन्पर्यङ्के क्रीडन्ती पर्यङ्कतलस्थितस्य भर्तुः किंचिदङ्गस्पर्शास्वामिनं मायाविनमिति विज्ञाय विषण्णाऽभवत् । ततो जारेणोक्तम्-'किमिति त्वमद्य मया सह निर्भरं न रमसे? विस्मितेव प्रतिभासि मे त्वम्। तयोक्तम्-'अनभिज्ञोऽसि । मम प्राणेश्वरो येन ममाकौमारं सख्यं सोऽद्य ग्रामान्तरं गतः । तेन विना सकलजनपूर्णोऽपि ग्रामो मां प्रत्यरण्यवद्भाति । 'किं भावि, नत्र परस्थाने, किं खादितवान् , कथं वा प्रसुप्तः' इत्यस्मद्धदयं विदीर्यते ।' जारो ब्रूते-'तव किमेवं स्नेहभूमी रथकारः?' बन्धक्यवदत्-रे बर्बर ! किं वदसि ?

परुषाण्यपि या प्रोक्ता दृष्टा या क्रोधचक्षुषा ।  
सुप्रसन्नमुखी भर्तुः सा नारी धर्मभागिनी ॥२५॥

अपरं च,

नगरस्थो वनस्थो वा पापो वा यदि वा शुचिः।  
यासां स्त्रीणां प्रियो भर्ता तासां लोका महोदयाः ॥२६॥

अन्यञ्च,

भर्ता हि परमं नार्या भूषणं भूषणैर्विना।  
एषा विरहिता तेन शोभनापि न शोभना ॥ २७ ॥

त्वं जारः पापमतिः। मनोलौल्यात्पुष्पताम्बूलसदृशः कदाचिसेव्यसे कदाचिन्न सेव्यसे च । स च स्वामी मां विक्रेतुं देवेभ्यो ब्राह्मणेभ्योऽपि दातुमीश्वरः। किंबहुना, तस्मिञ्जीवति जीवामि, तन्मरणे चानुमरणं करिष्यामीति प्रतिज्ञा वर्तते ।  

यतः
तिस्रः कोट्योऽर्धकोटी च यानि लोमानि मानवे ।  
तावत्कालं वसेत्स्वर्गे भर्तारं याऽनुगच्छति ॥ २८ ॥

अन्यच्च,

व्यालग्राही यथा व्यालं बलादुद्धरते बिलात् ।  
तद्वद्भर्तारमादाय स्वर्गलोके महीयते ॥ २९ ॥  

अपरं च,

चितौ परिष्वज्य विचेतनं पति  
प्रिया हि या मुश्चति देहमात्मनः।  
कृत्वापि पापं शतसंख्यमप्यसौ  
पति गृहीत्वा सुरलोकमाप्नुयात् ॥ ३०॥

एतत्सर्व श्रुत्वा स रथकारोऽवदत्-'धन्योऽहं यस्येशी प्रियचादिनी स्वामिवत्सला भार्या' इति मनसि निधाय तां खट्वां स्त्रीपुरुषसहितां मूर्ध्नि कृत्वा सानन्दं ननर्त । 
