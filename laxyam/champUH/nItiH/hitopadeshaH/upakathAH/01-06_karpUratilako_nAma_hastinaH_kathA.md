---
title: ०१-०६ कर्पूरतिलको नाम हस्तिनः कथा
unicode_script: devanagari
---
उपायेन हि यच्छक्यं न तच्छक्यं पराक्रमैः ।  
काकी कनकसूत्रेण कृष्णसर्पम् अघातयत् ॥१८७॥

तद् यथा

अस्ति ब्रह्मारण्ये कर्पूरतिलको नाम हस्ती । तम् अवलोक्य सर्वे शृगालाश्चिन्तयन्ति स्म । यद्ययं केनाप्युपायेन मिर्यते, तदास्माकम् एतेन देहेन मासचतुष्टयस्य स्वेच्छाभोजनं भवेत् । ततस्तन्मध्याद् एकेन वृद्धशृगालेन प्रतिज्ञा कृता । मया बुद्धिप्रभावाद् अस्य मरणं साधयितव्यम् । अनन्तरं स वञ्चकः कर्पूरतिलकसमीपं गत्वा साष्टाङ्गपातं प्रणम्योवाच देव ! दृष्टिप्रसादं कुरु । हस्ती ब्रूते कस्त्वम् कुतः समायातः सोऽवदत्जम्बुकोहं सर्वैर्वनवासिभिः पशुभिर्मिलित्वा भवत्सकाशं प्रस्थापितः । यद् विना राज्ञा स्थातुं न युक्तम् । तद् अत्राटवीराज्येभिषेक्तुं भवान् सर्वस्वामिगुणोपेतो निरूपितः । यतः

कुलाचारजनाचारैरतिशुद्धः प्रतापवान् ।  
धार्मिको नीतिकुशलः स स्वामी युज्यते भुवि ॥१८८॥

अपरं च पश्य

राजानं प्रथमं विन्देत् ततो भार्यां ततो धनम् ।  
राजन्य् असति लोकेस्मिन् कुतो भार्या कुतो धनम् ॥१८९॥

अन्यच्च

पर्जन्य इव भूतानाम् आधारः पृथिवीपतिः ।  
विकलेपि हि पर्जन्ये जीव्यते न तु भूपतौ ॥१९०॥

किं च

नियतविषयवर्ती प्रायशो दण्डयोगाज्   
जगति परवशेस्मिन् दुर्लभः साधुवृत्तेः ।  
कृशम् अपि विकलं वा व्याधितं वाधनं वा   
पतिम् अपि कुलनारी दण्डभीत्याभ्युपैति ॥१९१॥

तद् यथा लग्नवेला न चलति तथा कृत्वा सत्वरम् आगम्यतां देवेन । इत्युक्त्वा उत्थाय चलितः । ततोसौ राज्यलाभाकृष्टः कर्पूरतिलकः शृगालदर्शितवर्त्मना धावन्महापङ्के निमग्नः । हस्तिनोक्तम् सखे शृगाल ! किम् अधुना विधेयम् महापङ्के पतितोहं म्रिये । परावृत्य पश्य ! शृगालेन विहस्योक्तम् देव ! मम पुच्छाग्रे हस्तं दत्त्वा उत्तिष्ठ । यस्मात् मद्विधस्य वचसि त्वया विश्वासः कृतः, तस्य फलम् एतत् । तद् अनुभूयताम् अशरणं दुःखम् । तथा चोक्तम्

यदासत्सङ्गरहितो भविष्यसि भविष्यसि ।  
यदासज्जनगोष्ठीषु पतिष्यसि पतिष्यसि ॥१९२॥

ततो महापङ्के निमग्नो हस्ती शृगालैर्भक्षितः ।  
