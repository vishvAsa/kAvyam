---
title: ०३-०६ नीलवर्णशृगालकथा
unicode_script: devanagari
---

आत्मपक्षं परित्यज्य परपक्षेषु यो रतः ।  
स परैर्हन्यते मूढो नीलवर्णशृगालवत्' ॥ ५७ ॥

'अस्त्यरण्ये कश्चिच्छृगालः स्वेच्छया नगरोपान्ते भ्राम्यनीलीभाण्डे पतितः । पश्चात्तत उत्थातुमसमर्थः प्रातरात्मानं मृतवत्संदर्य स्थितः । अथ नीलीभाण्डस्वामिना मृत इति ज्ञात्वा तस्मात्समुत्थाप्य दूरे नीत्वापसारितस्तस्मात्पलायितः । ततोऽसौ वनं गत्वा स्वकीयमात्मानं नीलवर्णमवलोक्याचिन्तयत्-'अहमिदानीमुत्तमवर्णः । तदाऽहं स्वकीयोत्कर्षे किं न साधयामि ?' इत्यालोच्य शृगालानाहूय तेनोक्तम्-'अहं भगवत्या वनदेवतया स्वहस्तेनारण्यराज्ये सर्वोषधिरसेनाभिषिक्तः। तदारभ्यारण्येऽस्मदाज्ञया व्यवहारः कार्यः ।' शृगालाश्च तं विशिष्टवर्णमवलोक्य साष्टाङ्गपातं प्रणम्योचुः-'यथाज्ञापयति देवः ।' इत्यनेनैव क्रमेण सर्वेष्वरण्यवासिष्वाधिपत्यं तस्य बभूव । ततस्तेन स्वातिभिरावृतेनाधिक्यं साधितम् । ततस्तेन व्याघ्रसिंहादीनुत्तमपरिजनान्प्राप्य सदसि शृगालानवलोक्य
लज्जमानेनावज्ञया स्वज्ञातयः सर्वे दूरीकृताः । ततो विषण्णान् शृगालानवलोक्य केनचिद्वृद्ध शृगालेनैतत्प्रतिज्ञातम्'मा विषीदत । यदनेनानभिज्ञेन नीति विदो मर्मज्ञा वयं स्वसमीपात्परिभूतास्तद्यथाऽयं नश्यति तथा विधेयम् । यतोऽमी व्याघ्रादयो वर्णमात्रविप्रलब्धाः शृगालमज्ञात्वा राजानमिमं मन्यन्ते । तद्यथायं परिचितो भवति तथा कुरुत । तत्र चैवमनुष्ठेयम्यतः सर्वे संध्यासमये संनिधाने महारावमेकदैव करिष्यथ । ततस्तं शब्दमाकर्ण्य जातिवभावात्तेनापि शब्दः कर्तव्यः ।' ततस्तथानुष्ठिते सति तद्वत्तम् ।।

यतः,

यः स्वभावो हि यस्यास्ति स नित्यं दुरतिक्रमः।  
श्वा यदि क्रियते राजा स किं नाश्नात्युपानहम् ? ॥ ५८॥

ततः शब्दादभिज्ञाय स व्याघ्रेण हतः।  

तथा चोक्तम्,
छिद्रं मर्म च वीर्यं च सर्वं वेत्ति निजो रिपुः।  
दहत्यन्तर्गतश्चैव शुष्कं वृक्षमिवानलः ॥ ५९ ॥
