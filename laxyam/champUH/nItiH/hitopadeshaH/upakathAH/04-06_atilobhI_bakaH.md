---
title: ०४-०६ अतिलोभी बकः
unicode_script: devanagari
---
भक्षयित्वा बहून्मत्स्यानुत्तमाधममध्यमान् ।  
अतिलोभाद्बकः पश्चान्मृतः कर्कटकग्रहात्॥१३॥

 'अस्ति मालवदेशे पद्मगर्भनामधेयं सरः । तत्रैको वृद्धो बकः सामर्थ्यहीन उद्विग्नमिवात्मानं दर्शयित्वा स्थितः । स च केनचित्कुलीरेण दृष्टः पृष्टश्च-'किमिति भवानत्राहारत्यागेन तिष्ठति ?' बकेनोक्तम्-'मत्स्या मम जीवनहेतवः ते कैवतैरागत्य व्यापादयितव्या इति वार्ता नगरोपान्ते मया श्रुता । अतो वर्तनाभावादे वास्मरन्मरणमुपस्थितमिति ज्ञात्वाऽऽहारेऽप्यनादरः कृतः ।' ततो मत्स्यैरालोचितम्-'इह समये तावदुपकारक एवायं लक्ष्यते । तदयमेव यथाकर्तव्यं पृच्छयताम् ।।

 तथा चोक्तम्,

उपकर्ताऽरिणा संधिर्न मित्रेणापकारिणा।  
उपकारापकारी हि लक्ष्यं लक्षणमेतयोः' ॥१४॥

मत्स्या ऊचुः-'भो बक! कोऽत्र रक्षणोपायः ?' | बको ब्रूते'अस्ति रक्षणोपायो जलाशयान्तराश्रयणम । तत्राहमेकैकशो युष्मान्नयामि ।' मत्स्या आहुः-'एवमस्तु ।' ततोऽसौ बकस्तान्मत्स्यानेकैकशो नीत्वा खादति ।' अनन्तरं कुलीरस्तमुवाच-'भो बक! मामपि तत्र नय ।' ततो बकोऽप्यपूर्वकुलीरमांसार्थी
सादरं तं नीत्वा स्थले धृतवान् । कुलीरोऽपि मत्स्यकण्टकाकीर्णं तत्स्थलमालोक्याचिन्तयत्-'हा हतोऽस्मि मन्दभाग्यः । भवतु, इदानीं समयोचितं व्यवहरिष्यामि' इत्यालोच्य कुलीरस्तस्य ग्रीवां चिच्छेद । स बकः पञ्चत्वं गतः। 
