---
title: ०१-०३ जरद्गवनामगृध्रकथा
unicode_script: devanagari
---

अज्ञातकुलशीलस्य वासो देयो न कस्यचित् ।  
मार्जारस्य हि दोषेण हतो गृध्रो जरद्गवः ॥५६॥

अस्ति भागीरथीतीरे गृध्रकूटनाम्नि पर्वते महान् पर्कटीवृक्षः । तस्य कोटरे दैवदुर्विपाकात् गलितनखनयनो जरद्गवनामा गृध्रः प्रतिवसति । अथ कृपया तज्जीवनाय तद्वृक्षवासिनः पक्षिणः स्वाहारात् किंचित् किंचिद् उद्धृत्य तस्मै ददति, तेनासौ जीवति, ( तेषां शावकरक्षां च करोति +++(सम्पादकटिप्पनी- इदं पुस्तके नास्ति ।)+++ )। अथ कदाचित् दीर्घकर्णनामा मार्जारः पक्षिशावकान् भक्षयितुं तत्रागतः । ततस्तम् आयान्तं दृष्ट्वा पक्षिशावकैर्भयार्तैः कोलाहलः कृतः । तच् छ्रुत्वा जरद्गवेन उक्तम् कोयम् आयाति दीर्घकर्णो गृध्रम् अवलोक्य सभयम् आह हा हतोस्मि यतो (यं मां व्यापादयिष्यति । अथवा +++(सम्पादकटिप्पनी- इदं पुस्तके नास्ति ।)+++)

तावद् भयस्य भेतव्यं यावद् भयम् अनागतम् ।  
आगतं तु भयं वीक्ष्य नरः कुर्याद् यथोचितम् ॥५७॥

अधुनास्य सन्निधाने पलायितुम् अक्षमः । तद् यथा भवितव्यं तथा भवतु, तावत् विश्वासम् उत्पाद्यास्य समीपम् उपगच्छामीत्य् आलोच्य तम् उपसृत्याब्रवीत् आर्य ! त्वाम् अभिवन्दे ।  

गृध्रोवदत्कस्त्वम् सोऽवदत्मार्जारोहम् । गृध्रो ब्रूते दूरम् अपसर नो चेत् हन्तव्योसि मया । मार्जारोवदत्श्रूयतां तावत् मद्वचनम् । ततो यद्य् अहं वध्यस्तदा हन्तव्यः । यतः

जातिमात्रेण किं कश्चिद् वध्यते पूज्यते क्वचित् ।  
व्यवहारं परिज्ञाय वध्यः पूज्योथवा भवेत् ॥५८॥

गृध्रो ब्रूते ब्रूहि किम् अर्थम् आगतोसि सोऽवदत्हम् अत्र गङ्गातीरे नित्यस्नायी निरामिषाशी ब्रह्मचारी चान्द्रायणव्रतम् आचरंस्तिष्ठामि । युष्मान् धर्मज्ञानरताः प्रेमविश्वासभूमयः इति पक्षिणः सर्वे सर्वदा ममाग्रे प्रस्तुवन्ति, अतो भवद्भ्यो विद्यावयोवृद्धेभ्यो धर्मं श्रोतुम् इहागतः । भवन्तश्चैतादृशा धर्मज्ञाः, यन् माम् अतिथिं हन्तुम् उद्यताः गृहस्थधर्मश्च एषः

अरावप्य् उचितं कार्यम् आतिथ्यं गृहम् आगते ।  
छेत्तुम् अप्यागते छायां नोपसंहरते द्रुमः ॥५९॥

यदि वा धनं नास्ति, तदा सुप्रीतेनापि वचसा तावद् अतिथिः पूज्य एव ।  

यतः

तृणानि भूमिरुदकं वाक् चतुर्थी च सूनृता ।  
एतान्य् अपि सतां गेहे नोच्छिद्यन्ते कदाचन ॥६०॥

अन्यच्च

बालो वा यदि वा वृद्धो युवा वा गृहम् आगतः ।  
तस्य पूजा विधातव्या सर्वस्याभ्यागतो गुरुः ॥६१॥ +++(सम्पादकटिप्पनी- इदं पद्यं पुस्तके नास्ति । )+++

अपरं च

निर्गुणेष्व् अपि सत्त्वेषु दयां कुर्वन्ति साधवः ।  
न हि संहरते ज्योत्स्नां चन्द्रश्चाण्डालवेश्मनः ॥६२॥

अन्यच्च

अतिथिर्यस्य भग्नाशो गृहात् प्रतिनिवर्तते ।  
स दत्त्वा दुष्कृतं तस्मै पुण्यम् आदाय गच्छति ॥६३॥

अन्यच्च

उत्तमस्यापि वर्णस्य नीचोपि गृहम् आगतः ।  
पूजनीयो यथायोग्यं सर्वदेवमयोतिथिः ॥६४॥

गृध्रोवदत्मार्जारो हि मांसरुचिः । पक्षिशावकाश्चात्र निवसन्ति । तेनाहम् एव ब्रवीमि । तच् छ्रुत्वा मार्जारो भूमिं स्पृष्ट्वा कर्णौ स्पृशति, ब्रूते च्मया धर्मशास्त्रं श्रुत्वा वीतरागेनेदं दुष्करं व्रतं चान्द्रायणम् अध्यवसितम् । यतः परस्परं विवदमानानाम् अपि धर्मशास्त्राणाम् अहिंसा परमो धर्मः इत्य् अत्रैकमत्यम् । यतः

सर्वहिंसानिवृत्ता ये नराः सर्वसहाश्च ये ।  
सर्वस्याश्रयभूताश्च ते नराः स्वर्गगामिनः ॥६५॥

अन्यच्च

एक एव सुहृद् धर्मो निधनेप्यनुयाति यः ।  
शरीरेण समं नाशं सर्वम् अन्यद् हि गच्छति ॥६६॥

किं च् योत्ति यस्य यदा मांसम् उभयोः पश्यतान्तरम् ।  
एकस्य क्षणिका प्रीतिरन्यः प्राणैर्विमुच्यते ॥६७॥

अपि च

मर्तव्यम् इति यद् दुःखं पुरुषस्योपजायते ।  
शक्यस्ते नानुमानेन परोपि परिरक्षितुम् ॥६८॥

शृणु पुनः

स्वच्छन्दवनजातेन शाकेनापि प्रपूर्यते ।  
अस्य दग्धोदरस्यार्थे कः कुर्यात् पातकं महत् ॥६९॥

एवं विश्वास्य स मार्जारस्तरुकोटरे स्थितः । ततो दिनेषु गच्छत्सु असौ पक्षिशावकान् आक्रम्य स्वकोटरम् आनीय प्रत्यहं खादति । अथ येषाम् अपत्यानि खादितानि । तैः शोकार्तैर्विलपद्भिरितस्ततो जिज्ञासा समारब्धा । तत् परिज्ञाय मार्जारः कोटरान् निःसृत्य बहिः पलायितः । पश्चात् पक्षिभिरितस्ततो निरूपयद्भिस्तत्र तरुकोटरे शावकाः खादिता इति सर्वैः पक्षिभिर्निश्चित्य च गृध्रो व्यापादितः ।
