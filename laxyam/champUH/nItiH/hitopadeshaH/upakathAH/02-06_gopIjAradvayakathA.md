---
title: ०२-०६ गोपीजारद्वयकथा
unicode_script: devanagari
---

उत्पन्नेष्वपि कार्येषु मतिर्यस्य न हीयते ।  
स निस्तरति दुर्गाणि गोपी जारद्वयं यथा ॥ ११४ ॥

अस्ति द्वारवत्यां पुर्यां कस्यचिद्गोपस्य वधूवन्धकी। सा ग्रामस्य दण्डनायकेन तत्पुत्रेण च समं रमते।  
तथा चोक्तम्,

नाग्निस्तृप्यति काष्ठानां नापगानां महोदधिः।  
नान्तकः सर्वभूतानां न पुंसां वामलोचना ॥ ११५ ॥

अन्यच्च,

न दानेन न मानेन नार्जवेन न सेवया।  
न शस्त्रेण न शास्त्रेण सर्वथा विषमाः स्त्रियः ॥ ११६॥

यतः,

गुणाश्रयं कीर्तियुतं च कान्तं  
पतिं रतीशं सधनं युवानम् ।  
विहाय शीघ्रं वनिता ब्रजन्ति  
नरान्तरं शीलगुणादिहीनम् ॥ ११७॥

अपरं च,

न तादृशीं प्रीतिमुपैति नारी  
विचित्रशय्यां शयितापि कामम् ।  
यथा हि दूर्वादित्रिकीर्णभूमौ  
प्रयाति सौख्यं परकान्तसङ्गात् ॥११८॥

अथ कदाचित्सा दण्डनायकपत्रेण सह रममाणा तिष्ठति । अथ दण्डनायकोऽपि रन्तुं तत्रागतः। तमायान्तं दृष्ट्वा तत्पुत्रं कुशूले निक्षिप्य दण्डनायकेन सह तथैव क्रीडति । अनन्तरं तस्या भर्ता गोपो गोष्ठात्समागतः। तमालोक्य गोप्योक्तम्-'दण्डनायक! त्वं लगुडं गृहीत्वा कोपं दर्शयन्सत्वरं गच्छ । तथा तेनानुष्ठिते गोपेन गृहमागत्य भार्या पृष्टा-'केन कार्येण दण्डनायकः समागत्यात्र स्थितः ?'। सा ब्रूते-'अयं केनापि कार्येण पुत्रस्योपरि क्रुद्धः । स च पलायमानोऽत्रागत्य प्रविष्टो मया कुशूले निक्षिप्य रक्षितः। तत्पित्रा चान्विष्यात्र न दृष्टः । अत एवायं दण्डनायकः क्रुद्ध एव गच्छति । ततः सा तत्पुत्रं कुशुलाद्वहिष्कृत्य दर्शितवती।  

तथा चोक्तम्,

आहारो द्विगुणः स्त्रीणां बुद्धिस्तासां चतुर्गुणा।  
षड्गुणो व्यवसायश्च कामश्चाष्टगुणः स्मृतः॥ ११९ ॥
