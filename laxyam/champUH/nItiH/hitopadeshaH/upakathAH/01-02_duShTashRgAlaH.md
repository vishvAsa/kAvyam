---
title: ०१-०२ दुष्टशृगालः
unicode_script: devanagari
---
भक्ष्यभक्षकयोः प्रीतिर्विपत्तेः कारणं मतम् ।  
शृगालात् पाशबद्धोसौ मृगः काकेन रक्षितः ॥५५॥


अस्ति मगधदेशे चम्पकवती नाम अरण्यानी । तस्यां चिरात् महता स्नेहेन मृगकाकौ निवसतः । स च मृगः स्वेच्छया भ्राम्यन् हृष्टपुष्टाङ्गः केनचित् शृगालेनावलोकितः । तं दृष्ट्वा शृगालोचिन्तयत् ! कथम् एतन्मांसं सुललितं भक्षयामि भवतु, विश्वासं तावद् उत्पादयामि इत्यालोच्य उपसृत्याब्रवीत्मित्र ! कुशलं ते मृगेणोक्तम् कस्त्वम् स ब्रूते क्षुद्रबुद्धिनामा जम्बुकोहम् । अत्रारण्ये बन्धुहीनो मृतवत् एकाकी निवसामि । इदानीं त्वां मित्रम् आसाद्य पुनः सबन्धुर्जीवलोकं प्रविष्टोस्मि । अधुना तवानुचरेण मया सर्वथा भवितव्यम् इति । मृगेणोक्तमेवम् अस्तु । ततः पश्चाद् अस्तं गते सवितरि भगवति मरीचिमालिनि तौ मृगस्य वासभूमिं गतौ । तत्र चम्पकवृक्षशाखायां सुबुद्धिनामा काको मृगस्य चिरमित्रं निवसति । तौ दृष्ट्वा काकोवदत्सखे चित्राङ्ग ! कोयं द्वितीयः मृगो ब्रूतेमित्र ! अकस्माद् आगन्तुना सह मैत्री न युक्ता । तन् न भद्रम् आचरितम् । तथा चोक्तम्

अज्ञातकुलशीलस्य वासो देयो न कस्यचित् ।  
मार्जारस्य हि दोषेण हतो गृध्रो जरद्गवः ॥५६॥

तौ आहतुः कथम् एतत्

काकः कथयति


<div class="js_include" url="../../upakathAH/01-03_jaradgavanAmagRdhrakathA/"  newLevelForH1="3" includeTitle="true"> </div>


अतोहं ब्रवीमि अज्ञातकुलशीलस्य इत्य् आदि ।  

इत्य् आकर्ण्य स जम्बुकः सकोपम् आह— मृगस्य प्रथमदर्शनदिने भवान् अपि अज्ञातकुलशील एव आसीत् । तत् कथं भवता सह एतस्य स्नेहानुवृत्तिरुत्तरोत्तरं वर्धते अथवा

यत्र विद्वज्जनो नास्ति श्लाघ्यस्तत्राल्पधीरपि ।  
निरस्तपादपे देशे एरण्डोपि द्रुमायते ॥७०॥

अन्यच्च

अयं निजः परो वेति गणना लघुचेतसाम् ।  
उदारचरितानां तु वसुधैव कुटुम्बकम् ॥७१॥

यथा चायं मृगो मम बन्धुस्तथा भवान् अपि । मृगोब्रवीत् कमनेन उत्तरोत्तरेण सर्वैरेकत्र विश्रम्भालापैः सुखम् अनुभवद्भिः स्थीयताम् । यतः

न कश्चित् कस्यचिन् मित्रं न कश्चित् कस्यचिद् रिपुः ।  
व्यवहारेण मित्राणि जायन्ते रिपवस्तथा ॥७२॥

काकेन उक्तमेवम् अस्तु । अथ प्रातः सर्वे यथाभिमतदेशं गताः । एकदा निभृतं शृगालो ब्रूतेसखे मृग ! एतस्मिन्न् एव वनैकदेशे सस्यपूर्णं क्षेत्रम् अस्ति । तद् अहं त्वां तत्र नीत्वा दर्शयामि । तथा कृते सति मृगः प्रत्यहं तत्र गत्वा सस्यं खादति । ततो दिनकतिपयेन क्षेत्रपतिना तद् दृष्ट्वा पाशास्तत्र योजिताः । अनन्तरं पुनरागतो मृगः तत्र चरन् पाशैर्बद्धोचिन्तयत्को माम् इतः कालपाशाद् इव व्याधपाशात् त्रातुं मित्राद् अन्यः समर्थः अत्रान्तरे जम्बुकस्तत्रागत्य उपस्थितोचिन्तयत्फलितस्तावद् अस्माकं कपटप्रबन्धः । मनोरथसिद्धिरपि बाहुल्यान् मे भविष्यति । यतः एतस्य उक्तृत्यमानस्य मांसासृग्लिप्तानि अस्थीनि मया अवश्यं प्राप्तव्यानि । तानि च बाहुल्येन मम भोजनानि भविष्यन्ति । स च मृगस्तं दृष्ट्वा उल्लासितो ब्रूतेसखे ! छिन्धि तावन्मम बन्धनम् । सत्वरं त्रायस्व माम् ।  

यतः

आपत्सु मित्रं जानीयाद् रणे शूरं ऋणे शुचिम् ।  
भार्यां क्षीणेषु वित्तेषु व्यसनेषु च बान्धवान् ॥७३॥

अपरं च्

उत्सवे व्यसने प्राप्ते दुर्भिक्षे शत्रुसङ्कटे ।  
राजद्वारे श्मशाने च यस्तिष्ठति स बान्धवः ॥७४॥

जम्बुकः पाशं मुहुर्मुहुर्विलोक्याचिन्तयत्दृढस्तावद् अयं बन्धः । ब्रूते च्सखे ! स्नायुनिर्मिताः पाशाः, तद् अद्य भट्टारकवारे कथम् एतान् दन्तैः स्पृशामि मित्र ! यदि चित्ते न अन्यथा मन्यसे, तदा प्रभाते यत् त्वया वक्तव्यं तत् कर्तव्यम् इति । अनन्तरं स काकः प्रदोषका मृगमनागतम् अवलोक्य इतस्ततोन्विष्यन् तथाविधं तं दृष्ट्वा उवाच्सखे ! किम् एतत् मृगेणोक्तम्वधीरितसुहृद्वाक्यस्य फलम् एतत्  
तथा चोक्तम्

सुहृदां हितकामानां यः शृणोति न भाषितम् ।  
विपत् सन्निहिता तस्य स नरः शत्रुनन्दनः ॥७५॥

काको ब्रूते स वञ्चकः क्वास्ते मृगेणोक्तं मन्मांसार्थी तिष्ठत्य् अत्रैव । काको ब्रूतेमित्र ! उक्तम् एव मया पूर्वम् ।

अपराधो न मेस्तीति नैतद् विश्वासकारणम् ।  
विद्यते हि नृशंसेभ्यो भयं गुणवताम् अपि ॥७६॥

दीपनिर्वाणगन्धं च सुहृद्वाक्यम् अरुन्धतीम् ।  
न जिघ्रन्ति न शृण्वन्ति न पश्यन्ति गतायुषः ॥७७॥

परोक्षे कार्यहन्तारं प्रत्यक्षे प्रियवादिनम् ।  
वर्जयेत् तादृशं मित्रं विषकुम्भं पयोमुखम् ॥७८॥

ततः काको दीर्घं निःश्वस्य उवाच रे वञ्चक ! किं त्वया पापकर्मणा कृतम् । यतः

संलापितानां मधुरैर्वचोभिर्   
मिथ्योपचारैश्च वशीकृतानाम् ।  
आशावतां श्रद्दधतां च लोके   
किम् अर्थिनां वञ्चयितव्यम् अस्ति ॥७९॥

अन्यच्च

उपकारिणि विश्रब्धे शुद्धमतौ यः समाचरति पापम् ।  
तं जनम् असत्यसन्धं भगवति वसुधे कथं वहसि ॥८०॥

दुर्जनेन समं सख्यं वैरं चापि न कारयेत् ।  
उष्णो दहति चाङ्गारः शीतः कृष्णायते करम् ॥८१॥

अथवा

स्थितिरियं दुर्जनानाम्

प्राक् पादयोः पतति खादति पृष्ठमांसं   
कर्णे फलं किम् अपि रौति शनैर्विचित्रम् ।  
छिद्रं निरूप्य सहसा प्रविशत्य् अशङ्कः  
सर्वं खलस्य चरितं मशकः करोति ॥८२॥

तथा च्

दुर्जनः प्रियवादी च नैतद् विश्वासकारणम् ।  
मधु तिष्ठति जिह्वाग्रे हृदि हालाहलं विषम् ॥८३॥

अथ प्रभाते स क्षेत्रपतिर्लगुडहस्तस्तं प्रदेशम् आगच्छन् काकेनावलोकितः । तम् अवलोक्य काकेनोक्तम्सखे मृग ! त्वम् आत्मानं मृतवत् सन्दर्श्य वातेनोदरं पूरयित्वा पादान् स्तब्धीकृत्य तिष्ठ । अहं तव चक्षुषी चञ्च्वा किम् अपि विलिखामि, यदाहं शब्दं करोमि, तदा त्वम् उत्थाय सत्वरं पलायिष्यसे । मृगस्तथैव काकवचनेन स्थितः । ततः क्षेत्रपतिना हर्षोत्फुल्ललोचनेन तथाविधो मृग आलोकितः । अथासौ ! स्वयं मृतोसि इत्य् उक्त्वा मृगं बन्धनात् मोचयित्वा पाशान् संवरीतुं सत्वरो बभूव । ततः कियद् दूरे अन्तरिते क्षेत्रपतौ स मृगः काकस्य शब्दं श्रुत्वा सत्वरम् उत्थाय पलायितः । तम् उद्दिश्य तेन क्षेत्रपतिना प्रकोपात् क्षिप्तेन लगुडेन शृगालो व्यापादितः । तथा चोक्तम्

त्रिभिर्वर्षैस्त्रिभिर्मासैस्त्रिभिः पक्षैस्त्रिभिर्दिनैः ।  
अत्युत्कटैः पापपुण्यैरिहैव फलम् अश्नुते ॥८४॥
