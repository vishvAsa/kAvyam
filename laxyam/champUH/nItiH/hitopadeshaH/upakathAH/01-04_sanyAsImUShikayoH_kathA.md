---
title: ०१-०४ सन्यासि-मूषिकयोः कथा
unicode_script: devanagari
---

अस्ति चम्पकाभिधानायां नगर्यां परिव्राजकावसथः । तत्र चूडाकर्णो नाम परिव्राजकः प्रतिवसति । स च भोजनावशिष्टभिक्षान्नसहितं भिक्षापात्रं नागदन्तके अवस्थाप्य स्वपिति । अहं च तद् अन्नम् उत्प्लुत्य प्रत्यहं भक्षयामि । अनन्तरं तस्य प्रियसुहृद् वीणाकर्णो नाम परिव्राजकः समायातः, तेन सह नानाकथाप्रसङ्गावस्थितो मम त्रासार्थं जर्जरवंशखण्डेन चूडाकर्णो भूमिम् अताडयत् । तं तथाविधं दृष्ट्वा वीणाकर्ण उवाच्सखे ! किम् इति मम कथाविरक्तोन्यासक्तो भवान् ?


( यतः

मुखं प्रसन्नं विमला च दृष्टिः   
कथानुरागो मधुरा च वाणी ।  
स्नेहोधिकः सम्भ्रमदर्शनं च  
सदानुरक्तस्य जनस्य लक्ष्म ॥११५॥

अदृष्टिदानं कृतपूर्वनाशनम्     
आननं दुश्चरितानुकीर्तनम् ।  
कथाप्रसङ्गेन च नामविस्मृतिर्  
विरक्तभावस्य जनस्य लक्षणम् ॥११६॥ +++(सम्पादकटिप्पनी- पद्यं ११५,११६ च पुस्तके नास्ति । )+++)

चूडाकर्णेनोक्तं भद्र ! नाहं विरक्तः, किन्तु पश्य अयं मूषिको ममापकारी सदा पात्रस्थं भिक्षान्नम् उत्प्लुत्य भक्षयति । वीणाकर्णो नागदन्तम् अवलोक्याह कथम् अयं मूषिकः स्वल्पबलोप्येतावद् दूरम् उत्पतति तद् अत्र केनापि कारणेन भवितव्यम् ।

  - तथा चोक्तम् –
  अकस्माद्युवती वृद्धं केशेष्वाकृष्य चुम्बति ।
  पतिं निर्दयमालिङ्ग्य हेतुरत्र भविष्यति ॥१०९॥

  चूडाकर्णः पृच्छति–"कथमेतत्? "। +++(सम्पादकटिप्पनी -  पुस्तकेऽत्रायम्  अधिकः पाठः । )+++


<div class="js_include" url="../../upakathAH/01-04a_vRuddhavaNika_kathA/"  newLevelForH1="3" includeTitle="true"> </div>

अतोऽहं ब्रवीमि— "अकस्माद्युवती वृद्धम्" इत्यादि । मूषिकबलोपष्टम्भेन केनापि कारणेनात्र भवितव्यम् ।

क्षणं विचिन्त्य परिव्राजकेनोक्तं कारणं चात्र धनबाहुल्यम् एव प्रतिभाति । यतः

धनवान् बलवान् लोके सर्वः सर्वत्र सर्वदा ।  
प्रभुत्वं धनमूलं हि राज्ञाम् अप्य् उपजायते ॥११७॥

ततः खनित्रम् आदाय तेन परिव्राजकेन विवरं खनित्वा चिरसञ्चितं मम धनं गृहीतम् । ततः प्रभृति प्रत्यहं निजशक्तिहीनः सत्त्वोत्साहरहितः स्वाहारम् अप्य् उत्पादयितुम् अक्षमः सन्न् आसं मन्दं मन्दम् उपसर्पन् चूडाकर्णेनावलोकितः । ततस्तेनोक्तम्

धनेन बलवान् लोके धनाद् भवति पण्डितः ।  
पश्यैनं मूषिकं पापं स्वजातिसमतां गतम् ॥११८॥

किं च

अर्थेन तु विहीनस्य पुरुषस्याल्पमेधसः ।  
क्रिया सर्वा विनश्यन्ति ग्रीष्मे कुसरितो यथा ॥११९॥

अपरं च

यस्यार्थास्तस्य मित्राणि यस्यार्थास्तस्य बान्धवाः ।  
यस्यार्थाः स पुमान् लोके यस्यार्थाः स हि पण्डितः ॥१२०॥

अपरं च

अपुत्रस्य गृहं शून्यं सन्मित्ररहितस्य च ।  
मूर्खस्य च दिशः शून्याः सर्वशून्या दरिद्रता ॥१२१॥

अपरं च

दारिद्र्यान्मरणाद् वापि दारिद्र्यम् अवरं स्मृतम् ।  
अल्पक्लेशेन मरणं दारिद्र्यम् अतिदुःसहम् ॥१२२॥

अन्यच्च

तानीन्द्रियाण्य् अविकलानि तद् एव नाम   
सा बुद्धिरप्रतिहता वचनं तद् एव ।  
अर्थोष्मणा विरहितः पुरुषः स एव   
अन्यः क्षणेन भवतीति विचित्रम् एतत् ॥१२३॥

एतत् सर्वम् आकर्ण्य मयालोचितं– ममात्रावस्थानम् अयुक्तम् इदानीम् ।

  - यतः,-  
  अर्थनाशं मनस्तापं गृहे दुश्चरितानि च ।  
  वञ्चनं चापमानं च मतिमान्न प्रकाशयेत्॥१३०॥

  अपि च,-  
  आयुर्वित्तं गृहच्छिद्रं मन्त्रमैथुनभेषजम् ।  
  तपो दानापमानं च नव गोप्यानि यत्नतः ॥१३१॥ +++(सम्पादकटिप्पनी - १३०,१३१,  पुस्तकेऽधिकः पाठः ।)+++


तथा चोक्तम्

अत्यन्तविमुखे दैवे व्यर्थे यत्ने च पौरुषे ।  
मनस्विनो दरिद्रस्य वनाद् अन्यत् कुतः सुखम् ॥१२४॥

अन्यच्च

मनस्वी म्रियते कामं कार्पण्यं न तु गच्छति ।  
अपि निर्वाणम् आयाति नानलो याति शीतताम् ॥१२५॥

किं च

कुसुमस्तवकस्येव द्वे वृत्ती तु मनस्विनः ।  
सर्वेषां मूर्ध्नि वा तिष्ठेद् विशीर्येत वनेथवा ॥१२६॥

(यच्चान्यस्मै एतद् वृत्तान्तकथनं तद् अप्यनुचितम् । यतः

अर्थनाशं मनस्तापं गृहे दुश्चरितानि च ।  
वञ्चनं चापमानं च मतिमान् न प्रकाशयेत् ॥१२७॥ +++(सम्पादकटिप्पनी - इदं पुस्तके नास्ति ।)+++ )

यच् चात्रैव याच्ञया जीवनं तद् अप्यतीवगर्हितम् । यतः

वरं विभवहीनेन प्राणैः सन्तर्पितोनलः ।  
नोपचारपरिभ्रष्टः कृपणः प्रार्थ्यते जनः ॥१२८॥

अन्यच्च

दारिद्र्याद् ध्रियम् एति ह्रीपरिगतः सत्त्वात् परिभ्रश्यते   
निःसत्त्वं परिभूयते परिभवान् निर्वेदम् आपद्यते ।  
निर्विण्णः शुचम् एति शोकफिहितो बुद्ध्या परित्यज्यते   
निर्बुद्धिः क्षयम् एत्य् अहो निधनता सर्वापदाम् आस्पदम् ॥१२९॥

किं च

वरं मौनं कार्यं न च वचनम् उक्तं यद् अनृतं   
वरं क्लैब्यं पुंसां न च परकलत्राभिगमनम् ।  
वरं प्राणत्यागो न च पिशुनवाक्येष्व् अभिरुचिर्   
वरं भिक्षाशित्वं न च परधनास्वादनसुखम् ॥१३०॥

वरं शून्या शाला न च खलु वरो दुष्टवृषभो   
वरं वेश्या पत्नी न पुनरविनीता कुलवधूः ।
वरं वासोरण्ये न पुनरविवेकाधिपपुरे   
वरं प्राणत्यागो न पुनरधमानाम् उपगमः ॥१३१॥

अपि च

सेवेव मानम् अखिलं ज्योत्स्नेव तमो जरेव लावण्यम् ।  
हरिहरकथेव दुरितं गुणशतम् अप्यर्थिता हरति ॥१३२॥

तत् किम् अहं परपिण्डेन आत्मानं पोषयामि कष्टं भोः ! तद् अपि द्वितीयं मृत्युद्वारम् । अन्यच्च

  - यतः,–
  पल्लवग्राहि पाण्डित्यं क्रयक्रीतं च मैथुनम् ।  
  भोजनं च पराधीनं तिस्रः पुंसां विडम्बनाः॥१४०॥

अपरं च,– +++(सम्पादकटिप्पनी - पुस्तकेऽयम् अधिकः पाठः ।)+++

रोगी चिरप्रवासी परान्नभोजी परावसथशायी ।  
यज् जीवति तन्मरणं यन्मरणं सोस्य विश्रामः ॥१३३॥

इत्यालोच्यापि लोभात् पुनरपि तदीयम् अन्नं ग्रहीतुं ग्रहम् अकरवम् । तथा चोक्तम्

लोभेन बुद्धिश्चलति लोभो जनयते तृषाम् ।  
तृषार्तो दुःखम् आप्नोति परत्रेह च मानवः ॥१३४॥

ततोहं मन्दं मन्दम् उपसर्पंस्तेन वीणाकर्णेन जर्जरवंशखण्डेन ताडितश्चाचिन्तयम्लुब्धो ह्यसन्तुष्टो नियतम् आत्मद्रोही भवति । तथा च

धनलुब्धो ह्यसन्तुष्टो नियतात्माजितेन्द्रियः ।  
सर्वा एवापदस्तस्य यस्य तुष्टं न मानसम् ॥१३५॥

सर्वाः सम्पत्तस्यस्तस्य सन्तुष्टं यस्य मानसम् ।  
उपानद्गूढपादस्य ननु चर्मावृतेव भूः ॥१३६॥

अपरं च

सन्तोषामृततृप्तानां यत् सुखं शान्तचेतसाम् ।  
कुतस्तद्धनलुब्धानाम् इतश्चेतश्च धावताम् ॥१३७॥

किं च

तेनाधीतं श्रुतं तेन तेन सर्वम् अनुष्ठितम् ।  
येनाशाः पृष्ठतः कृत्वा नैराश्यम् अवलम्बितम् ॥१३८॥

अपि च

असेवितेश्वरद्वारम् अदृष्टविरहव्यथम् ।  
अनुक्तक्लीबवचनं धन्यं कस्यापि जीवनम् ॥१३९॥

न योजनशतं दूरं वाह्यमानस्य तृष्णया ।  
सन्तुष्टस्य करप्राप्तेप्यर्थे भवति नादरः ॥१४०॥

तद् अत्र अवस्थोचितकार्यपरिच्छेदः श्रेयान् ।  

को धर्मो भूतदया किं सौख्यं नित्यम् अरोगिना जगति ।  
कः स्नेहः सद्भावः किं पाण्डित्यं परिच्छेदः ॥१४१॥

तथा च

परिच्छेदो हि पाण्डित्यं यदापन्ना विपत्तयः ।  
अपरिच्छेदकर्त्णां विपदः स्युः पदे पदे ॥१४२॥

तथा हि

त्यजेद् एकं कुलस्यार्थे ग्रामस्यार्थे कुलं त्यजेत् ।  
ग्रामं जनपदस्यार्थे आत्मार्थे पृथिवीं त्यजेत् ॥१४३॥

अपरं च

पानीयं वा निरायासं स्वाद्वन्नं वा भयोत्तरम् ।  
विचार्यं खलु पश्यामि तत् सुखं यत्र निर्वृतिः ॥१४४॥

इत्य् आलोच्याहं निर्जनवनम् आगतः ।  
