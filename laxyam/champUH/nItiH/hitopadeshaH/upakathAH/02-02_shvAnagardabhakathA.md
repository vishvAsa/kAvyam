---
title: ०२-०२ श्वानगर्दभकथा
unicode_script: devanagari
---
पराधिकारचर्चा यः कुर्यात् स्वामिहितेच्छया ।  
स विषीदति चीत्काराद् गर्दभस्ताडितो यथा ॥३१॥

अस्ति वाराणस्यां कर्पूरपटको नाम रजकः । स रात्रौ गाढनिद्रायां प्रसुप्तः । तद्अनन्तरं तद्गृहद्रव्याणि हर्तुं चौरः प्रविष्टः । तस्य प्राङ्गणे गर्दभो बद्धस्तिष्ठति । कुक्कुरश्चोपविष्टोस्ति । अथ गर्दभः श्वानम् आह सखे ! भवतस्तावद् अयं व्यापारः । तत् किम् इति त्वम् उच्चैः शब्दं कृत्वा स्वामिनं न जागरयसि । कुक्कुरो ब्रूते भद्र ! मम नियोगस्य चर्चा त्वया न कर्तव्या । त्वम् एव किं न जानासि यथा तस्याहर्निशं गृहरक्षां करोमि । यतोयं चिरान्निर्वृतो ममोपयोगं न जानाति । तेनाधुनापि ममाहारदाने मन्दादरः । यतो विना विधुरदर्शनं स्वामिन उपजीविषु मन्दादरा भवन्ति । गर्दभो ब्रूते शृणु रे बर्बर !

याचते कार्यकाले यः स किंभृत्यः स किंसुहृत् ।  
कुक्कुरो ब्रूते भृत्यान् सम्भाषयेद् यस्तु कार्यकाले स किंप्रभुः ॥३२॥

यतः

आश्रितानां भृतौ स्वामिसेवायां धर्मसेवने ।  
पुत्रस्योत्पादने चैव न सन्ति प्रतिहस्तकाः ॥३३॥

ततो गर्दभः सकोपम् आह रे दुष्टमते ! पापीयांस्त्वं यद् विपत्तौ स्वामिकार्ये उपेक्षां करोषि । भवतु तावत् । यथा स्वामी जागरिष्यति, तन्मया कर्तव्यम् । यतः

पृष्ठतः सेवयेद् अर्कं जठरेण हुताशनम् ।  
स्वामिनं सर्वभावेन परलोकम् अमायया ॥३४॥

इत्युक्त्वातीव चीत्कारशब्दं कृतवान् । ततः स रजकस्तेन चीत्कारेण प्रबुद्धो निद्राभङ्गकोपाद् उत्थाय गर्दभं लगुडेन ताडयामास । तेनासौ पञ्चत्वम् अगमत् ।   
