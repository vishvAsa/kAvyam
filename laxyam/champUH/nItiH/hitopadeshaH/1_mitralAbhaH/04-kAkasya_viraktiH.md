---
title: १-०४ काकस्य विरक्तिः
unicode_script: devanagari
---
ततःप्रभृति तयोः अन्योन्याहारप्रदानेन कुशलप्रश्नैः विश्रम्भालापैश्च कियत्कालोतिवर्तते । एकदा लघुपतनको हिरण्यकम् आह सखे ! वायसस्य कष्टतरलभ्याहारम् इदं स्थानम् । तद् एतत् परित्यज्य स्थानान्तरं गन्तुम् इच्छामि ।  

हिरण्यको ब्रूते

( स्थानभ्रष्टा न शोभन्ते दन्ताः केशा नखा नराः ।  
इति विज्ञाय मतिमान् स्वस्थानं न परित्यजेत् ॥१०३॥

काको ब्रूते मित्र ! कापुरुषस्य वचनम् एतत् । यतः

स्थानम् उत्सृज्य गच्छन्ति सिंहाः सत्पुरुषा गजाः ।  
तत्रैव निधनं यान्ति काकाः कापुरुषा मृगाः ॥१०४॥

अन्यच्च

को वीरस्य मनस्विनः स्वविषयः को वा विदेशः स्मृतः   
यं देशं श्रयते तम् एव कुरुते बाहुप्रतापार्जितम् ।  
यद् दंष्ट्रानखलाङ्गुलप्रहरणः सिंहो वनं गाहते   
तस्मिन्न् एव हतद्विपेन्द्ररुधिरैस्तृष्णां छिन्नत्त्य् आत्मनः ॥१०५॥

हिरण्यको ब्रूते मित्र क्व गन्तव्यम् +++(सम्पादकटिप्पनी- पद्यसङ्ख्या १०३,१०४,१०५ च पुस्तके नास्ति । )+++) तथा चोक्तम्

चलत्य् एकेन पादेन तिष्ठत्य् एकेन बुद्धिमान् ।  
नासमीक्ष्य परं स्थानं पूर्वम् आयतनं त्यजेत् ॥१०६॥

वायसो ब्रूते मित्र ! अस्ति सुनिरूपितं स्थानम् । हिरण्यकोवदत्किं तत् ? वायसः कथयति  अस्ति दण्डकारण्ये कर्पूरगौराभिधानं सरः । तत्र चिरकालोपार्जितः प्रियसुहृन् मे मन्थराभिधानः कूर्मः सहजधार्मिकः प्रतिवसति । पश्य मित्र !

परोपदेशे पाण्डित्यं सर्वेषां सुकरं नृणाम् ।  
धर्मे स्वीयम् अनुष्ठानं कस्यचित् तु महात्मनः ॥१०७॥

स च भोजनविशेषैर्मां संवर्धयिष्यति । हिरण्यकोप्याह तत् किम् अत्रावस्थाय मया कर्तव्यम् यतः

यस्मिन् देशे न सम्मानो न वृत्तिर्न च बान्धवः ।  
न च विद्यागमः कश्चित् तं देशं परिवर्जयेत् ॥१०८॥

अपरं च

धनिकः श्रोत्रियो राजा नदी वैद्यस्तु पञ्चमः ।  
पञ्च यत्र न विद्यन्ते तत्र वासं न कारयेत् ॥१०९॥+++(सम्पादकटिप्पनी - इदं पद्यं पुस्तके नास्ति ।)+++

अपरं च

लोकयात्रा ऽभयं लज्जा दाक्षिण्यं त्यागशीलता ।  
पञ्च यत्र न विद्यन्ते न कुर्यात् तत्र संस्थितिम् ॥११०॥

अन्यच्च

तत्र मित्र ! न वस्तव्यं यत्र नास्ति चतुष्टयम् ।  
ऋणदाता च वैद्यश्च श्रोत्रियः सजला नदी ॥१११॥

अतो माम् अपि तत्र नय । वायसोऽवदत् एवम् अस्तु । अथ वायसस्तेन मित्रेण सह विचित्रालापसुखेन तस्य सरसः समीपं ययौ । ततो मन्थरो दूराद् एव लघुपतनकम् अवलोक्य उत्थाय यथोचितम् आतिथ्यं विधाय मूषिकस्याप्यतिथिसत्कारं चकार । यतः

बालो वा यदि वा वृद्धो युवा वा गृहम् आगतः ।  
तस्य पूजा विधातव्या सर्वत्राभ्यागतो गुरुः ॥११२॥

तथा

गुरुरग्निर्द्विजातीनां वर्णानां ब्राह्मणो गुरुः ।  
पतिरेको गुरुः स्त्रीणां सर्वत्राभ्यागतो गुरुः ॥११३॥

अपरं च

उत्तमस्यापि वर्णस्य नीचोपि गृहम् आगतः ।  
पूजनीयो यथायोग्यं सर्वदेवमयोतिथिः ॥११४॥+++(सम्पादकटिप्पनी- इदं पद्यं पुस्तके नास्ति ।)+++
