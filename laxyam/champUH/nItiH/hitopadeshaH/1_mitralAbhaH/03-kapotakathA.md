---
title: १-०३ कपोतकथा
unicode_script: devanagari
---


सोब्रवीत्  
अस्ति गोदावरीतीरे विशालः शाल्मलीतरुः । तत्र नानादिग्देशाद् आगत्य रात्रौ पक्षिणो निवसन्ति । अथ कदाचिद् अवसन्नायां रात्रौ अस्ताचलचूडावलम्बिनि भगवति कुमुदिनीनायके चन्द्रमसि । लघुपतननामा वायसः प्रबुद्धः कृतान्तम् इव द्वितीयम् अटन्तं पाशहस्तं व्याधम् अपश्यत् । तम् आलोक्याचिन्तयत् अद्य प्रातरेवानिष्टदर्शनं जातम् । न जाने किम् अनभिमतं दर्शयिष्यति । इत्य् उक्त्वा तद् अनुसरणक्रमेण व्याकुलश्चलति । यतः

शोकस्थानसहस्राणि भयस्थानशतानि च ।  
दिवसे दिवसे मूढम् आविशन्ति न पण्डितम् ॥३॥

अन्यच्च विषयिणाम् इदम् अवश्यं कर्तव्यम् ।  

उत्थायोत्थाय बोद्धव्यं किमद्य सुकृतं कृतम् ।  
मरणव्याधिशोकानां किमद्य निपतिष्यति ॥४॥


अथ तेन व्याधेन तण्डुलकणान् विकीर्य जालं विस्तीर्णम् । स च तत्र प्रच्छन्नो भूत्वा स्थितः । अस्मिन्न् एव काले चित्रग्रीवनामा कपोतराजः सपरिवारो वियति विसर्पंस्तण्डुलकणान् अवलोकयामास । ततः कपोतराजस्तण्डुलकणलुब्धान् कपोतान् प्राह्कुतोत्र निर्जने वने तण्डुलकणानां सम्भवः । तन् निरूप्यतां तावत् । भद्रम् इदं न पश्यामि प्रायेणानेन तण्डुलकणलोभेनास्माभिरपि तथा भवितव्यम् ।  

कङ्कणस्य तु लोभेन मग्नः पङ्के सुदुस्तरे ।  
वृद्धव्याघ्रेण सम्प्राप्तः पथिकः स मृतो यथा ॥५॥

कपोता ऊचुः कथम् एतत्

<div class="js_include" url="../../upakathAH/01-01_kankaNalobhaH/"  newLevelForH1="3" includeTitle="true"> </div>

अतोहं ब्रवीमि कङ्कणस्य तु लोभेनेत्य् आदि । अत एव सर्वथाविचारितं कर्म न कर्तव्यम् इति ।

यतः

सुजीर्णम् अन्नं सुविचक्षणः सुतः   
सुशासिता स्त्री नृपतिः सुसेवितः ।  
सुचिन्त्य चोक्तं सुविचार्य यत् कृतं   
सुदीर्घकालेपि न याति विक्रियाम् ॥२२॥

एतद् वचनं श्रुत्वा कश्चित् कपोतः सदर्पम् आहाः ! किम् एवम् उच्यते

वृद्धस्य वचनं ग्राह्यम् आपत्काले ह्युपस्थिते ।  
सर्वत्रैवं विचारे च भोजनेपि प्रवर्तताम् ॥२३॥

यतः

शङ्काभिः सर्वम् आक्रान्तम् अन्नं पानं च भूतले ।  
प्रवृत्तिः कुत्र कर्तव्या जीवितव्यं कथं नु वा ॥२४॥

यथा चोक्तम्

ईर्ष्यी घृणी त्व् असन्तुष्टः क्रोधनो नित्यशङ्कितः ।  
परभाग्योपजीवी च षड् एते नित्यदुःखिताः ॥२५॥

एतच् छ्रुत्वा तण्डुल्कणलोभेन नभोमण्डलाद् अवतीर्यस्अर्वे कपोतास्तत्रोपविष्टाः । यतः

सुमहान्त्य् अपि शास्त्राणि धारयन्तो बहुश्रुताः ।  
छेत्ताः संअयानां च क्लिश्यन्ते लोभमोहिताः ॥२६॥

अन्यच्च

लोभात् क्रोधः प्रभवति लोभात् कामः प्रजायते ।  
लोभान् मोहश्च नाशश्च लोभः पापस्य कारणम् ॥२७॥

अन्यच्च

असंभवं हेममृगस्य जन्म   
तथापि रामो लुलुभे मृगाय ।  
प्रायः समापन्नविपत्तिकाले   
धियोपि पुंसां मलिना भवन्ति ॥२८॥

अनन्तरं ते सर्वे जालनिबद्धा बभूवुः, ततो यस्य वचनात् तत्रावलम्बितास्तं सर्वे तिरस्कुर्वन्ति स्म । यतः,

न गणस्याग्रतो गच्छेत् सिद्धे कार्ये समं फलम् ।  
यदि कार्यविपत्तिः स्यान् मुखरस्तत्र हन्यते ॥२९॥

तस्य तिरस्कारं श्रुत्वा चित्रग्रीव उवाच्नायम् अस्य दोषः, यतः

आपदाम् आपतन्तीनां हितोप्यायाति हेतुताम् ।  
मातृजङ्घा हि वत्सस्य स्तम्भीभवति बन्धने ॥३०॥

अन्यच्च  
स बन्धुर्यो विपन्नानाम् आपद्उद्धरणक्षमः ।  
न तु भीतपरित्राणवस्तूपालम्भपण्डितः ॥३१॥

विपत्काले विस्मय एव कापुरुषलक्षणम् । तद् अत्र धैर्यम् अवलम्ब्य प्रतीकारश्चिन्त्यताम्, यतः

विपदि धैर्यम् अथाभ्युदये क्षमा   
सदसि वाक्यपटुता युधि विक्रमः ।  
यशसि चाभिरुचिर्व्यसनं श्रुतौ   
प्रकृतिसिद्धम् इदं हि महात्मनाम् ॥३२॥

सम्पदि यस्य न हर्षो विपदि विषादो रणे च धीरत्वम् ।  
तं भुवनत्रयतिलकं जनयति जननी सुतं विरलम् ॥३३॥

अन्यच्च

षड्दोषाः पुरुषेणेह हातव्या भूतिमिच्छता ।  
निद्रा तन्द्रा भयं क्रोध आलस्यं दीर्घसूत्रता ॥३४॥

इदानीम् अपि एवं क्रियताम्सर्वैरेकचित्तीभूय जालम् आदाय उड्डीयताम् । यतः

अल्पानाम् अपि वस्तूनां संहतिः कार्यसाधिका ।  
तृणैर्गुणत्वम् आपन्नैर्बध्यन्ते मत्तदन्तिनः ॥३५॥

संहतिः श्रेयसी पुंसां स्वकुलैरल्पकैरपि ।  
तुषेणापि परित्यक्ता न प्ररोहन्ति तण्डुलाः ॥३६॥

इति विचित्य पक्षिणः सर्वे जालम् आदाय उत्पतिताः । अनन्तरं च व्याधः सुदूराज् जालापहारकांस्तान् अवलोक्य पश्चाद् धावितोचिन्तयत्

संहतास्तु हरन्त्य् एते मम जालं विहङ्गमाः ।  
यदा तु निपतिष्यन्ति वशम् एष्यन्ति मे तदा ॥३७॥

ततस्तेषु चक्षुर्विषयम् अतिक्रान्तेषु पक्षिषु स व्याधो निवृत्तः । अथ लुब्धकं निवृत्तं दृष्ट्वा कपोता ऊचुःस्वामिन् ! किम् इदानीं कर्तुम् उचितम्

चित्रग्रीव उवाच

माता मित्रं पिता चेति स्वभावात् त्रितयं हितम् ।  
कार्यकारणतश्चान्ये भवन्ति हितबुद्धयः ॥३८॥

तन् मे मित्रं हिरण्यको नाम मूषिकराजो गण्डकीतीरे चित्रवने निवसति । सोस्माकं पाशांश्छेत्स्यति इत्य् आलोच्य सर्वे हिरण्यकविवरसमीपं गताः । हिरण्यकश्च सर्वदा अपायशङ्कया शतद्वारं विवरं कृत्वा निवसति । ततो हिरण्यकः कपोतावपातभयाच् चकितः तूष्णीं स्थितः । चित्रग्रीव उवाच्सखे हिरण्यक ! कथम् अस्मान् न सम्भाषसे ततो हिरण्यकस्तद्वचनं प्रत्यभिज्ञाय ससम्भ्रमं बहिर्निःसृत्य अब्रवीत् ! पुण्यवान् अस्मि प्रियसुहृन् मे चित्रग्रीवः समायातः ।  

यस्य मित्रेण सम्भाषो यस्य मित्रेण संस्थितिः ।  
यस्य मित्रेण संलापस्ततो नास्तीह पुण्यवान् ॥३९॥

अथ पाशबद्धांश्चैतान् दृष्ट्वा सविस्मयः क्षणं स्थित्वा उवाच सखे ! किम् एतत् चित्रग्रीव उवाच सखे ! अस्माकं प्राक्तनजन्मकर्मणः फलम् एतत् ।  

यस्माच् च येन च यथा च यदा च यच् च   
यावच् च यत्र च शुभाशुभम् आत्मकर्म ।   
तस्माच् च तेन च तथा च तदा च तच् च   
तावच् च तत्र च विधातृवशाद् उपैति ॥४०॥

रागशोकपरीतापबन्धनव्यसनानि च ।  
आत्मापराधवृक्षाणां फलान्य् एतानि देहिनाम् ॥४१॥

एतच् छ्रुत्वा हिरण्यकश्चित्रग्रीवस्य बन्धनं छेत्तुं सत्वरम् उपसर्पति । तत्र चित्रग्रीव उवाच मित्र ! मा मैवं कुरु । प्रथमम् अस्मद्आश्रितानाम् एतेषां तावत् पाशांश्छिन्धि । मम पाशं पश्चाच् छेत्स्यसि । हिरण्यकोप्याहहम् अल्पशक्तिः । दन्ताश्च मे कोमलाः । तद् एतेषां पाशांश्छेत्तुं कथं समर्थो भवामि तत् यावन् मे दन्ता न त्रुट्यन्ति, तावत् तव पाशं छिनद्मि । तद्अनन्तरम् अप्य् एतेषां बन्धनं यावत् शक्यं छेत्स्यामि । चित्रग्रीव उवाचस्त्व् एवम् । तथापि यथाशक्ति बन्धनम् एतेषां खण्डय । हिरण्यकेनोक्तमात्मपरित्यागेन यदाश्रितानां परिरक्षणं तन् न नीतिवेदिनां सम्मतम् । यतः

आपद्अर्थे धनं रक्षेद् दारान् रक्षेद् धनैरपि ।  
आत्मानं सततं रक्षेद् दारैरपि धनैरपि ॥४२॥

अन्यच्च

धर्मार्थकाममोक्षाणां प्राणाः संस्थितहेतवः ।  
तान् निघ्नता किं न हतं रक्षता किं न रक्षितम् ॥४३॥

चित्रग्रीव उवाच सखे ! नीतिस्तावद् ईदृश्य् एव, किन्त्व् अहम् अस्मद्आश्रितानां दुःखं सोढुं सर्वथासमर्थस्तेनेदं ब्रवीमि । यतः

धनानि जीवितं चैव परार्थे प्राज्ञ उत्सृजेत् ।  
सन्निमित्ते वरं त्यागो विनाशे नियते सति ॥४४॥

अयम् अपरश्चासाधारणो हेतुः ।  

जातिद्रव्यबलानां च साम्यम् एषां मया सह ।  
मत्प्रभुत्वफलं ब्रूहि कदा किं तद् भविष्यति ॥४५॥

अन्यच्च

विना वर्तनम् एवैते न त्यजन्ति ममान्तिकम् ।  
तन् मे प्राणव्ययेनापि जीवयैतान्ममाश्रितान् ॥४६॥

किं च

मांसमूत्रपुरीषास्थिपूरितेत्र कलेवरे ।  
विनश्वरे विहायास्थां यशः पालय मित्र मे ॥४७॥

अपरं च पश्य

यदि नित्यम् अनित्येन निर्मलं मलवाहिना ।  
यशः कायेन लभ्येत तन् न लब्धं भवेन् नु किम् ॥४८॥

यतः

शरीरस्य गुणानां च दूरम् अत्यन्तम् अन्तरम् ।  
शरीरं क्षणविध्वंसि कल्पान्तस्थायिनो गुणाः ॥४९॥

इत्य् आकर्ण्य हिरण्यकः प्रहृष्टमनाः पुलकितः सन् अब्रवीत्साधु मित्र ! साधु । अनेनाश्रितवात्सल्येन त्रैलोक्यस्यापि प्रभुत्वं त्वयि युज्यते । एवम् उक्त्वा तेन सर्वेषां कपोतानां बन्धनानि छिन्नानि । ततो हिरण्यकः सर्वान् सादरं सम्पूज्य आह सखे चित्रग्रीव ! सर्वथात्र जालबन्धनविधौ सति

दोषम् आशङ्क्य आत्मनि अवज्ञा न कर्तव्या । यतः

योधिकाद् योजनशतान् पश्यतीहामिषं खगः ।  
स एव प्राप्तकालस्तु पाशबन्धं न पश्यति ॥५०॥

अपरं च

शशिदिवाकरयोर्ग्रहपीडनं   
गजभुजङ्गमयोरपि बन्धनम् ।  
मतिमतां च विलोक्य दरिद्रतां  
विधिरहो बलवान् इति मे मतिः ॥५१॥

अन्यच्च

व्योमैकान्तविहारिणोपि विहगाः सम्प्राप्नुवन्त्य् आपदं   
बध्यन्ते निपुणैरगाधसलिलान्मत्स्याः समुद्राद् अपि ।  
दुर्नीतं किम् इहास्ति किं सुचरितं कः स्थानलाभे गुणः    
कालो हि व्यसनप्रसारितकरो गृह्णाति दूराद् अपि ॥५२॥

इति प्रबोध्य आतिथ्यं कृत्वा आलिङ्ग्य च तेन सम्प्रेषितश्चित्रग्रीवोपि सपरिवारो यथेष्टदेशान् ययौ, हिरण्यकोपि स्वविवरं प्रविष्टः ।  

यानि कानि च मित्राणि कर्तव्यानि शतानि च ।  
पश्य मूषिकमित्रेण कपोता मुक्तबन्धनाः ॥५३॥

अथ लघुपतनकनामा काकः सर्ववृत्तान्तदर्शी साश्चर्यम् इदम् आह हो हिरण्यक ! श्लाघ्योसि, अतोहम् अपि त्वया सह मैत्रीं कर्तुम् इच्छामि । अतस्त्वं मां मैत्र्येणानुग्रहीतुम् अर्हसि । एतच् छ्रुत्वा हिरण्यकोपि विवराभ्यन्तराद् आह्कस्त्वम् स ब्रूतेलघुपतनकनामा वायसोहम् । हिरण्यको विहस्याह्का त्वया सह मैत्री ?

यतः

यद् येन युज्यते लोके बुधस्तत् तेन योजयेत् ।  
अहम् अन्नं भवान् भोक्ता कथं प्रीतिर्भविष्यति ॥५४॥

अपरं च

भक्ष्यभक्षयोः प्रीतिर्विपत्तेः कारणं मतम् ।
शृगालात् पाशबद्धोसौ मृगः काकेन रक्षितः ॥५५॥

वायसोऽब्रवीत् कथमेतत्? हिरण्यकः कथयति -

<div class="js_include" url="../../upakathAH/01-02_duShTashRgAlaH/"  newLevelForH1="3" includeTitle="true"> </div>

अतोहं ब्रवीमि भक्ष्यभक्षकयोः प्रीतिरित्य् आदि ।  

काकः पुनराह

भक्षितेनापि भवता नाहारो मम पुष्कलः ।  
त्वयि जीवति जीवामि चित्रग्रीव इवानघ ॥८५॥

अन्यच्च

तिरश्चाम् अपि विश्वासो दृष्टः पुण्यैककर्मणाम् ।  
सतां हि साधुशीलत्वात् स्वभावो न निवर्तते ॥८६॥

किं च

साधोः प्रकोपितस्यापि मनो नायाति विक्रियाम् ।  
न हि तापयितुं शक्यं सागराम्भस्तृणोल्कया ॥८७॥

हिरण्यको ब्रूते चपलस्त्वम् । चपलेन सह स्नेहः सर्वथा न कर्तव्यः । तथा चोक्तम्

मार्जारो महिषो मेषः काकः कापुरुषस्तथा ।  
विश्वासात् प्रभवन्त्य् एते विश्वासस्तत्र नो हितः ॥८८॥

किं चान्यत् शत्रुपक्षो भवान् अस्माकम् । (शत्रुणा सन्धिर्न विधेयम् ।+++(सम्पादकटिप्पनी- पुस्तके इदं नास्ति ।)+++) उक्तं चैतत्

शत्रुणा न हि सन्दध्यात् संश्लिष्टेनापि सन्धिना ।  
सुतप्तम् अपि पानीयं शमयत्य् एव पावकम् ॥८९॥

दुर्जनः परिहर्तव्यो विद्ययालङ्कृतोपि सन् ।  
मणिना भूषितः सर्पः किम् असौ न भयङ्करः ॥९०॥

यद् अशक्यं न तच् छक्त्यं यच् छक्त्यं शक्यम् एव तत् ।  
नोदके शकटं याति न च नौर्गच्छति स्थले ॥९१॥

अपरं च

महताप्यर्थसारेण यो विश्वसिति शत्रुषु ।  
भार्यासु च विरक्तासु तद्अन्तं तस्य जीवनम् ॥९२॥

लघुपतनको ब्रूते श्रुतं मया सर्वं, तथापि ममैतावान् एव सङ्कल्पः । यत् त्वया सह सौहृद्यम् अवश्यं करणीयम् इति । अन्यथा अनाहारेणात्मानं तव द्वारे व्यापादयिष्यामीति । तथा हि

मृद्घटवत् सुखभेद्यो दुःसन्धानश्च दुर्जनो भवति ।  
सुजनस्तु कनकघटवद् दुर्भेद्यश्चाशु सन्धेयः ॥९३॥

किं च

द्रवत्वात् सर्वलोहानां निमित्ताद् मृगपक्षिणाम् ।  
भयाल् लोभाच् च मूर्खाणां सङ्गतः दर्शनात् सताम् ॥९४॥

किं च्

नारिकेलसमाकारा दृश्यन्ते हि सुहृज्जनाः ।  
अन्ये बदरिकाकारा बहिरेव मनोहराः ॥९५॥

अन्यच्च

स्नेहच्छेदेपि साधूनां गुणा नायान्ति विक्रियाम् ।  
भङ्गेपि हि मृणालानाम् अनुबध्नन्ति तन्तवः ॥९६॥

अन्यच्च

शुचित्वम् त्यागिता शौर्यं सामान्यं सुखदुःखयोः ।  
दाक्षिण्यं चानुरक्तिश्च सत्यता च सुहृद्गुणाः ॥९७॥

एतैर्गुणैरुपेतो भवद्न्यो मया कः सुहृत् प्राप्तव्यः इत्य् आदि तद्वचनम् आकर्ण्य हिरण्यको बहिः निःसृत्याहाप्यायितोहं भवताम् एतेन वचनामृतेन । तथा चोक्तम्

घर्मार्तं न तथा सुशीतलजलैः स्नानं न मुक्तावली   
न श्रीखण्डविलेपनम् सुखयति प्रत्यङ्गम् अप्यर्पितम् ।  
प्रीत्यै सज्जनभाषितं प्रभवति प्रायो यथा चेतसः   
सद्युक्त्या च परिष्कृतं सुकृतिनाम् आकृष्टिमन्त्रोपमम् ॥९८॥

अन्यच्च

रहस्यभेदो याञ्चा च नैष्ठुर्यं चलचित्तया ।  
क्रोधो निःसत्यता द्यूतम् एतन् मित्रस्य दूषणम् ॥९९॥

अनेन वचनक्रमेण तत् एकम् अपि दूषणं त्वयि न लक्ष्यते । यतः

पटुत्वं सत्यवादित्वं कथायोगेन बुद्ध्यते ।  
अस्तब्धत्वम् अचापल्यं प्रत्यक्षेनावगम्यते ॥१००॥

अपरं च

अन्यथैव हि सौहार्दं भवेत् स्वच्छान्तरात्मनः ।  
प्रवर्ततेन्यथा वाणी शाठ्योपहतचेतसः ॥१०१॥

मनस्य् अन्यद् वचस्य् अन्यत् कर्मण्य् अन्यद् दुरात्मनाम् ।  
मनस्य् एकं वचस्य् एकं कर्मण्य् एकं महात्मनाम् ॥१०२॥

तद् भवतु भवतः अभिमतम् एव इत्य् उक्त्वा हिरण्यको मैत्र्यं विधाय भोजनविशेषैर्वायसं सन्तोष्य विवरं प्रविष्टः । वायसोपि स्वस्थानं गतः ।    
