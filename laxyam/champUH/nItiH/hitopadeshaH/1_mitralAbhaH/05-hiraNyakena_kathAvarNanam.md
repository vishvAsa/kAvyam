---
title: १-०५ हिरण्यकेन कथावर्णनम्
unicode_script: devanagari
---

वायसोऽवदत् सखे ! मन्थर ! सविशेषपूजाम् अस्मै विधेहि, यतोयं पुण्यकर्मणां धुरीणः कारुण्यरत्नाकरो हिरण्यकनामा मूषिकराजः । एतस्य गुणस्तुतिं जिह्वासहस्रद्वयेनापि यदि सर्पराजः कदाचित् कर्तुं समर्थः स्यात् इत्युक्त्वा चित्रग्रीवोपाख्यानं वर्णितवान् । ततो मन्थरः सादरं हिरण्यकं सम्पूज्याह भद्र ! आत्मनो निर्जनवनागमनकारणम् आख्यातुम् अर्हसि हिरण्यकोवदत्कथयामि, श्रूयताम् ।  

<div class="js_include" url="../../upakathAH/01-04_sanyAsImUShikayoH_kathA/"  newLevelForH1="3" includeTitle="true"> </div>

यतः

वरं वनं व्याघ्रगजेन्द्रसेवितं   
द्रुमालयः पत्रफलाम्बुभक्षितम् ।  
तृणानि शय्या वसनं च वल्कलं  
न बन्धुमध्ये धनहीनजीवनम् ॥१४५॥

  - ततोऽस्मत्पुण्योदयादनेन मित्रेणाहं स्नेहानुवृत्त्यानुगृहीतः । अधुना च पुण्यपरम्परया भवदाश्रयः स्वर्ग एव मया प्राप्तः । +++(सम्पादकटिप्पनी - पुस्तके अधिकः पाठः ।)+++

यतः

संसारविषयवृक्षस्य द्वे एव रसवत् फले ।  
काव्यामृतरसास्वादः सङ्गमः सुजनैः सह ॥१४६॥

  - अपरं च

सत्सङ्गः केशवे भक्तिर्गङ्गाम्भसि निमज्जनम् ।  
असारे खलु संसारे त्रीणि साराणि भावयेत् ॥१४७॥ +++(सम्पादकटिप्पनी - पुस्तके इदं पद्यं नास्ति । )+++

मन्थर उवाच

अर्थाः पादरजोपमा गिरिनदीवेगोपमं यौवनम्  
आयुष्यं जलबिन्दुलोलचपलं फेनोपमं जीवनम् ।  
धर्मं यो न करोति निश्चलमतिः स्वर्गार्गलोद्घाटनं  
पश्चात्तापहतो जरापरिणतः शोकाग्निना दह्यते ॥१४८॥

युष्माभिरतिसञ्चयः कृतः । तस्यायं दोषः । शृणु

उपार्जितानां वित्तानां त्याग एव हि रक्षणम् ।  
तडागोदरसंस्थानां परीवाहैवाम्भसाम् ॥१४९॥

अन्यच्च

यद् अधोधः क्षितौ वित्तं निचखान मितम्पचः ।  
तद् अधो निलयं गन्तुं चक्रे पन्थानम् अग्रतः ॥१५०॥

यतः

निजसौख्यं निरुन्धानो यो धनार्जनम् इच्छति ।  
परार्थभारवाहीव स क्लेशस्यैव भाजनम् ॥१५१॥

तथा चोक्तं

दानोपभोगहीनेन धनेन धनिनो यदि ।  
भवामः किं न तेनैव धनेन धनिनो वयम् ॥१५२॥

(यतः

धनेन किं यो न ददाति नाश्नुते   
बलेन किं यश्च रिपून् न याधत्ते ।  
श्रुतेन किं यो न च धर्मम् आचरेत्   
किम् आत्मना यो न जितेन्द्रियो भवेत् ॥१५३॥ +++(सम्पादकटिप्पनी - पुस्तके इदं  पद्यं नास्ति ।)+++ )


अन्यच्च

न देवाय न विप्राय न बन्धुभ्यो न चात्मने ।  
कृपणस्य धनं याति वह्नितस्करपार्थिवैः ॥१५५॥

अपि च

  - दानं भोगो नाशस्तिस्रो गतयो भवन्ति वित्तस्य ।  
यो न ददाति न भुङ्क्ते तस्य तृतीया गतिर्भवति ॥ +++(सम्पादकटिप्पनी - पुस्तके अधिकः पाठः ।)+++


असम्भोगेन सामान्यं कृपणस्य धनं परैः ।  
अस्येदम् इति सम्बन्धो हानौ दुःखेन गम्यते ॥१५४॥

दानं प्रियवाक्सहितं ज्ञानम् अगर्वं क्षमान्वितं सौर्यम् ।  
त्यागं सहितं च वित्तं दुर्लभम् एतच् चतुर्भद्रम् ॥१५६॥

उक्तं च

कर्तव्यः सञ्चयो नित्यं न तु कार्योतिसञ्चयः ।  
अतिसञ्चयशीलोयं धनुषा जम्बुको हतः ॥१५७॥

तावाहतुःकथम् एतत्

मन्थरः कथयति

<div class="js_include" url="../../upakathAH/01-05_mUrkhajambukaH/"  newLevelForH1="3" includeTitle="true"> </div>

अतोहं ब्रवीमि कर्तव्यः सञ्चयो नित्यम् इत्य् आदि ।  

तथा च्

यद् ददाति यद् अश्नाति तद् एव धनिनो धनम् ।  
अन्ये मृतस्य क्रीडन्ति दारैरपि धनैरपि ॥१६१॥

किं च

यद् ददासि विशिष्टेभ्यो यच् चाश्नासि दिने दिने ।  
तत् ते वित्तम् अहं मन्ये शेषं कस्यापि रक्षसि ॥१६२॥

यातु, किम् इदानीम् अतिक्रान्तोपवर्णनेन । यतः

नाप्रायम् अभिवाञ्छन्ति नष्टं नेच्छन्ति शोचितुम् ।  
आपत्स्व् अपि न मुह्यन्ति नराः पण्डितबुद्धयः ॥१६३॥

तत् सखे ! सर्वदा त्वया सोत्साहेन भवितव्यम्, यतः

शास्त्राण्य् अधीत्यापि भवन्ति मूर्खा   
यस्तु क्रियावान् पुरुषः स विद्वान् ।  
सुचिन्तितं चौषधम् आतुराणां   
न नाममात्रेण करोत्य् अरोगम् ॥१६४॥

अन्यच्च न

स्वल्पम् अप्यध्यवसायभीरोः   
करोति विज्ञानविधिर्गुणं हि ।  
अन्धस्य किं हस्ततलस्थितोपि   
प्रकाशयत्य् अर्थम् इह प्रदीपः ॥१६५॥

तद् अत्र सखे दशातिशेषेण शान्तिः करणीया । एतद् अप्यतिकष्टं त्वया न मन्तव्यम् ।  

  - यतः,—

राजा कुलवधूर्विप्रा मन्त्रिणश्च पयोधराः ।  
स्थानभ्रष्टा न शोभन्ते दन्ताः केशा नखा नराः ॥१७३॥

इति विज्ञाय मतिमान्स्वस्थानं न परित्यजेत् । कापुरुषवचनमेतत् ।

यतः  
स्थानमुत्सृज्य गच्छन्ति सिंहाः सत्पुरुषा गजाः ।  
तत्रैव निधनं यान्ति काकाः कापुरुषा मृगाः ॥१७४॥

को वीरस्य मनस्विनः स्वविषयः, कोपा विदेशस्तथा  
यं देशं श्रयते तमेव कुरुते बाहुप्रतापार्जितम् ।  
यद्दंष्ट्रानखलाङ्गलप्रहरणः सिंहो वनं गाहते  
तस्मिन्नेव हतद्विपेन्द्ररुधिरैस्तृष्णां छिनत्त्यात्मनः ॥१७५॥ +++(सम्पादकटिप्पनी- पुस्तकेऽयमत्र अधिकः पाठः ।)+++



अपरं च

निपानम् इव मण्डूकाः सरः पूर्णम् इवाण्डजाः ।  
सोद्योगं नरम् आयान्ति विवशाः सर्वसम्पदः ॥१६७॥

अन्यच्च  

सुखम् आपतितं सेव्यं दुःखम् आपतितं तथा ।  
चक्रवत् परिवर्तन्ते दुःखानि च सुखानि च ॥१६६॥


अपि च

उत्साहसंपन्नम् अदीर्घसूत्रं   
क्रियाविधिज्ञं व्यसनेष्व् असक्तम् ।  
शूरं कृतज्ञं दृढसौहृदं च   
लक्ष्मीः स्वयं वाञ्छति वासहेतोः ॥१६८॥

विशेषतश्च

विनाप्यर्थैर्धीरः स्पृशति बहुमानोन्नतिपदं   
समायुक्तोप्यर्थैः परिभवपदं याति कृपणः ।  
स्वभावाद् उद्भूतां गुणसमुदयावाप्तिविषयां  
द्युतिं सैंहीं श्वा किं धृतकनकमालोपि लभते ॥१६९॥

किं च

धनवान् इति हि मदस्ते किं गतविभवो विषादम् उपयासि ।  
करनिहतकन्दुकसमाः पातोत्पाता मनुष्याणाम् ॥१७०॥

अन्यच्च
  - अभ्रच्छाया खलप्रीतिर्नवस्यानि योषितः ।  
  किञ्चित्कालोपभोग्यानि यौवनानि धनानि च ॥१८१॥+++(सम्पादकटिप्पनी- पुस्तके इदं पद्यम् अधिकम् ।)+++


वृत्त्य्अर्थं नातिचेष्टते सा हि धात्रैव निर्मिता ।  
 गर्भाद् उत्पतिते जन्तौ मातुः प्रस्रवतः स्तनौ ॥१७१॥

अपि च सखे शृणु

येन शुक्लीकृता हंसाः शुकाश्च हरितीकृताः ।  
मयूराश्चित्रिता येन स ते वृत्तिं विधास्यति ॥१७२॥

अपरं च सतां रहस्यं शृणु, मित्र !

जनयन्त्य् अर्जने दुःखं तापयन्ति विपत्तिषु ।  
मोहयन्ति च सम्पत्तौ कथम् अर्थाः सुखावहाः ॥१७३॥

अपरं च

धर्मार्धं यस्य वित्तेहा वरं तस्य निरीहता ।  
प्रक्षालनाद् धि पङ्कस्य दूराद् अस्पर्शनं वरम् ॥१७४॥

यतः

यथाआमिषम् आकाशे पक्षिभिः श्वापदैर्भुवि ।  
भक्ष्यते सलिले मत्स्यैस्तथा सर्वत्र वित्तवान् ॥१७५॥

अन्यच्च

राजतः सलिलाद् अग्नेश्चोरतः स्वजनाद् अपि ।  
भयम् अर्थवतां नित्यं मृत्योः प्राणभृताम् इव ॥१७६॥

तथा हि

जन्मनि क्लेशबहुले किं नु दुःखम् अतः परम् ।  
इच्छासम्पद् यतो नास्ति यच् चेच्छा न निवर्तते ॥१७७॥

अन्यच् च भ्रातः शृणु

धनं तावद् असुलभं लब्धं कृच्छ्रेण पाल्यते ।  
लब्धनाशो यथा मृत्युस्तस्माद् एतन् न चिन्तयेत् ॥१७८॥

सा तृष्णा चेत् परित्यक्ता को दरिद्रः क ईश्वरः ।  
तस्याश्चेत् प्रसरो दत्तो दास्यं च शिरसि स्थितम् ॥१७९॥

अपरं च

यद् यद् एव हि वाञ्छेत ततो वाञ्छा प्रवर्तते ।  
प्राप्त एवार्थतः सोर्थो यतो वाञ्छा निवर्तते ॥१८०॥

किं बहुना, विश्रम्भालापैर्मयैव सहात्र कालो नीयताम् । यतः

आमरणान्ताः प्रणयाः कोपाश्च क्षणभङ्गुराः ।  
परित्यागाश्च निःसङ्गा न भवन्ति महात्मनाम् ॥१८१॥

इति श्रुत्वा लघुपतनको ब्रूते धन्योसि मन्थर ! सर्वथा आश्रयणीयोसि । यतः

सन्त एव सतां नित्यम् आपद्उद्धरणक्षमाः ।  
गजानां पङ्कमग्नानां गजा एव धुरन्धराः ॥१८२॥

अपरं च

श्लाघ्यः स एको भुवि मानवानां   
स उत्तमः सत्पुरुषः स धन्यः ।  
यस्यार्थिनो वा शरणागता वा   
नाशाविभङ्गा विमुखाः प्रयान्ति ॥१८३॥

तद् एवं ते स्वेच्छाहारविहारं कुर्वाणाः सन्तुष्टाः सुखं निवसन्ति स्म ।
