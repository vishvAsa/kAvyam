---
title: ०० कथामुखम्
unicode_script: devanagari
---

## मङ्गलाशासनम्
ब्रह्मा रुद्रः कुमारो हरि-वरुणयमा वह्निर् इन्द्रः कुबेरश्  
चन्द्रादित्यौ सरस्वत्य्-उदधि-युग-नगा वायुर् उर्वी भुजङ्गाः ।  
सिद्धा नद्योऽश्विनौ श्रीर् दितिर् अ-दिति-सुता मातरश् चण्डिकाद्याः ।  
वेदास् तीर्थानि यज्ञा+++(/यक्षा)+++ गण-वसु-मुनयः **पान्तु** नित्यं ग्रहाश् च ॥

मनवे वाचस्-पतये  
शुक्राय पराशराय ससुताय ।  
चाणक्याय च विदुषे  
**नमोऽस्तु** नय-शास्त्र-कर्तृभ्यः ॥ १॥

## सङ्कल्पः
स-कलार्थ-शास्त्र-सारं  
जगति **समालोक्य** विष्णु-शर्मेदम् ।  
तन्त्रैः पञ्चभिर् एतैश् +++(/एतच्)+++  
**चकार** सुमनोहरं शास्त्रम् ॥ २॥

## राजसमस्या
तद् यथा ऽनुश्रूयते +++(क५)+++-  
अस्ति दाक्षिणात्ये जनपदे  
**महिलारोप्यं नाम नगरम्** ।  
तत्र सकलार्थि-(सार्थ-)कल्पद्रुमः प्रवर-नृप-मुकुट-मणि--मरीचि-चय--चर्चित-चरण-युगलः  
सकल-कला-पारङ्गतो  
**ऽमर-शक्तिर् नाम राजा बभूव** ।  

**तस्य त्रयः पुत्राः** परम-दुर्-मेधसो  
वसु-शक्तिर् उग्र-शक्तिर् अनेक-शक्तिश्  
चेति-नामानो बभूवुः ।  
अथ राजा तान् शास्त्र-विमुखान् **आलोक्य**  
सचिवान् **आहूय प्रोवाच** -  

> भोः, ज्ञातम् एतद् भवद्भिर्  
यन् ममैते त्रयोऽपि पुत्राः  
**शास्त्र-विमुखा** विवेक-हीनाश् च ।  
तद् एतान् पश्यतो  
मे महद् अपि राज्यं  
**न सौख्यम् आवहति** ।  
अथवा साध्व् इदम् उच्यते -
>
> अ-जात--मृत--मूर्खेभ्यो  
**मृताजातौ** सुतौ **वरम्** ।  
यतस् तौ स्वल्प-दुःखाय  
यावज्-जीवं **जडो दहेत्** ॥ ३॥ +++(र४)+++
>
> वरं गर्भ-स्रावो, वरम् ऋतुषु नैवाभिगमनं   
वरं जातः प्रेतो, वरम् अपि च कन्यैव जनिता ।  
वरं वन्ध्या भार्या, वरम् अपि च गर्भेषु वसतिर्  
न चाविद्वान् रूप-द्रविण-गुण-युक्तोऽपि तनयः ॥ ४॥ +++(४)+++
>
> **किं** तया **क्रियते** धेन्वा  
या न सूते न दुग्ध-दा ।  
कोऽर्थः पुत्रेण जातेन  
यो न विद्वान् न भक्तिमान् ॥ ५॥ +++(५)+++
> 
> वरम् इह वा सुत-मरणं  
मा मूर्खत्वं कुल-प्रसूतस्य।  
येन विबुध-जन-मध्ये  
जार-ज इव **लज्जते** मनुजः॥
>
> गुणि-गण-गणनारम्भे  
**न पतति** कठिनी+++(=लेखनी)+++ स-सम्भ्रमा यस्य।  
तेनाम्बा यदि सुतिनी  
**वद** वन्ध्या **कीदृशी भवति**?॥
>
> तद् एतेषां यथा बुद्धि-प्रबोधनं भवति,  
तथा को ऽप्य् **उपायो ऽनुष्ठीयताम्** ।  
अत्र च मद्दत्तां वृत्तिं भुञ्जानानां पण्डितानां पञ्चशती तिष्ठति । ततो यथा मम मनोरथाः सिद्धिं यान्ति तथानुष्ठीयतामिति । 

## मन्त्रिवचनम्
तत्रैकः प्रोवाच -  
देव द्वादशभिर् वर्षैर् व्याकरणं श्रूयते । ततो धर्मशास्त्राणि मन्वादीन्य् अर्थशास्त्राणि चाणक्यादीनि कामशास्त्राणि वात्स्यायनादीनि । एवं च ततो धर्मार्थकामशास्त्राणि ज्ञायन्ते । ततः प्रतिबोधनं भवति ।

अथ तन्मध्यतः सुमतिर् नाम सचिवः प्राह -  
अशाश्वतोऽयं जीवविषयः । प्रभूतकालज्ञेयानि शब्दशास्त्राणि । तत्सङ्क्षेपमात्रं शास्त्रं किञ्चिदेतेषां प्रबोधनार्थं चिन्त्यतामिति ।

उक्तञ्च यतः -

अनन्तपारं किल शब्द-शास्त्रं  
स्वल्पं तथायुर्बहवश्च विघ्नाः ।  
सारं ततो ग्राह्यमपास्य फल्गु  
हंसैर्यथा क्षीरमिवाम्बुमध्यात् ॥ ६॥  +++(४)+++

तदत्रास्ति विष्णुशर्मा नाम ब्राह्मणः, सकलशास्त्रपारङ्गमश् चात्र संसदि लब्धकीर्तिः । तस्मै समर्पयत्वेतान् । स नूनं द्राक् प्रबुद्धान् करिष्यतीति ।

## विष्णुशर्मप्रतिज्ञा
स राजा तदाकर्ण्य विष्णुशर्माणमाहूय प्रोवाच- भो भगवन्, मदनुग्रहार्थम् एतानर्थशास्त्रं प्रति द्राग् यथा नन्यसदृशान् विदधासि तथा कुरु । तदहं त्वां शासनशतेन+++(=?)+++ योजयिष्यामि ।

अथ विष्णुशर्मा तं राजानमाह - देव श्रूयतां मे तथ्यवचनम् । नाहं विद्याविक्रयं शासनशतेनापि करोमि ।  
पुनरेताꣳस् तव पुत्रान् मासषट्केन यदि नीतिशास्त्रज्ञान् न करोमि - ततः स्वनामत्यागं करोमि। 

## शिक्षाफलम्
अथासौ राजा तां ब्राह्मणस्यासंभाव्यां प्रतिज्ञां श्रुत्वा ससचिवः प्रहृष्टो विस्मयान्वितस्तस्मै सादरं तान् कुमारान् समर्प्य परां निर्वृतिमाजगाम । विष्णुशर्मणापि तानादाय तदर्थं मित्रभेद-मित्रप्राप्ति-काकोलूकीय-लब्धप्रणाशा-ऽपरीक्षितकारकाणि चेति पञ्च तन्त्राणि रचयित्वा पाठितास्ते राजपुत्राः । तेऽपि तान्यधीत्य मासषट्केन यथोक्ताः संवृत्ताः । ततः प्रभृत्येतत्
पञ्चतन्त्रकं नाम नीतिशास्त्रं बालावबोधनार्थं भूतले प्रवृत्तम् । किं बहुना -

अधीते य इदं नित्यं नीतिशास्त्रं शृणोति च ।  
न पराभवमाप्नोति शक्रादपि कदाचन ॥ ७॥

इति कथामुखम् ।