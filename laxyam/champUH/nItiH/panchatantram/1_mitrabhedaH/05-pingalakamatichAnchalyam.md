---
title: १-०५ पिङ्गलकमतिचाञ्चल्यम्   
unicode_script: devanagari
---
अथ दमनकः सञ्जीवकवियुक्तं पिङ्गलकमवलोक्य तत्रान्तरे प्रणम्याग्रे समुपविष्टः । पिङ्गलकोऽपि तमाह भद्र, किं चिराद्दृष्टः ?

दमनक आह न कञ्चिद्देवपादानामस्माभिः प्रयोजनम् । तेनाहं नागच्छामि । तथापि राजप्रयोजनविनाशमवलोक्य सन्दह्यमानहृदयो व्याकुलतया स्वयमेवाभ्यागतो वक्तुम् । उक्तं च

प्रियं वा यदि वा द्वेष्यं शुभं वा यदि वाशुभम् ।  
अपृष्टोऽपि हितं वक्ष्येद्यस्य नेच्छेत्पराभवम् ॥१.२६२॥

अथ तस्य साभिप्रायं वचनमाकर्ण्य पिङ्गलक आह किं वक्तुमना भवान् ? तत्कथ्यतां यत्कथनीयमस्ति ।  

स प्राह देव सञ्जीवको युष्मत्पादानामुपरि द्रोहबुद्धिरिति । विश्वासगतस्य मम विजने इदमाह भो दमनक ! दृष्टा मयास्य पिङ्गलकस्य सारासारता । तदहमेनं हत्वा सकलमृगाधिपत्यं त्वत्साचिव्यपदवीसमन्वितं करिष्यामि । पिङ्गलकोऽपि तद्वज्रसारप्रहारसदृशं दारुणं वचः समाकर्ण्य मोहमुपगतो न किञ्चिदप्युक्तवान् । दमनकोऽपि तस्य तमाकारमालोक्य चिन्तितवानयं तावत्सञ्जीवकनिबद्धरागः । तन्नूनमनेन मन्त्रिणा राजा विनाशमवाप्स्यति इति । उक्तं च

एकं भूमिपतिः करोति सचिवं राज्ये प्रमाणं यदा  
तं मोहाच्छ्रयते मदः स च मदाद्दास्येन निर्विद्यते ।  
निर्विण्णस्य पदं करोति हृदये तस्य स्वतन्त्रस्पृहा  
स्वातन्त्र्यस्पृहया ततः स नृपतेः प्राणानभिद्रुह्यति ॥१.२६३॥

तत्किमत्र युक्तमिति । पिङ्गलकोऽपि चेतनां समासाद्य कथमपि तमाह सञ्जीवकस्तावत्प्राणसमो भृत्यः । स कथं ममोपरि द्रोहबुद्धिं करोति ।  

दमनक आह  देव, भृत्योऽभृत्य इत्यनेकान्तिकमेतत् । उक्तं च

न सोऽस्ति पुरुषो राज्ञां यो न कामयते श्रियम् ।  
अशक्ता एव सर्वत्र नरेन्द्रं पर्युपासते ॥१.२६४॥

पिङ्गलक आह भद्र, तथापि मम तस्योपरि चित्तवृत्तिर्न विकृतिं याति । अथवा साध्विदमुच्यते

अनेकदोषदुष्टोऽपि कायः कस्य न वल्लभः ।  
कुर्वन्नपि व्यलीकानि यः प्रियः प्रिय एव सः ॥१.२६५॥

दमनक आह त एवायं दोषः । उक्तं च

यस्मिन्नेवाधिकं चक्षुरारोपयति पार्थिवः ।  
अकुलीनः कुलीनो वा स श्रियो भाजनं नरः ॥१.२६६॥

अपरं केन गणविशेषेण स्वामी सञ्जीवकं निर्गुणकमपि निकटे धारयति । अथ देव, यद्येवं चिन्तयसि महाकायोऽयम् । अनेन रिपून् व्यापादयिष्यामि । तदस्मान्न सिध्यति, यतोऽयं शष्पभोजी । देवपादानां पुनः शत्रवो मांसाशिनः । तद्रिपुसाधनमस्य साहाय्येन न भवति । तस्मादेनं दूषयित्वा हन्यतामिति ।  

पिङ्गलक आह

उक्तो भवति यः पूर्वं गुणवानिति संसदि ।  
तस्य दोषो न वक्तव्यः प्रतिज्ञाभङ्गभीरुणा ॥१.२६७॥

अन्यच्च । मयास्य तव वचनेनाभयप्रदानं दत्तम् । तत्कथं स्वयमेव व्यापादयामि । सर्वथा सञ्जीवकोऽयं सुहृदस्माकम् । न तं प्रति कश्चिन्मन्युरिति । उक्तं च

इतः स दैत्यः प्राप्तश्रीर्नेत एवार्हति क्षयम् ।  
विषवृक्षोऽपि संवर्ध्य स्वयं छेत्तुमसाम्प्रतम् ॥१.२६८॥

आदौ न वा प्रणयिनां प्रणयो विधेयो  
दत्तोऽथवा प्रतिदिनं परिपोषणीयः ।  
उत्क्षिप्य यत्क्षिपति तत्प्रकरोति लज्जां  
भूमौ स्थितस्य पतनाद्भयमेव नास्ति ॥१.२६९॥

उपकारिषु यः साधुः साधुत्वे तस्य को गुणः ।  
अपकारिषु यः साधुः स साधुः सद्भिरुच्यते ॥१.२७०॥

तद्द्रोहबुद्धेरपि मयास्य न विरुद्धमाचरणीयम् ।  

दमनक आह स्वामिन् ! नैष राजधर्मो यद्द्रोहबुद्धिरपि क्षम्यते । उक्तं च

तुल्यार्थं तुल्यसामर्थ्यं मर्मज्ञं व्यवसायिनम् ।  
अर्धराज्यहरं भृत्यं यो न हन्यात्स हन्यते ॥१.२७१॥

अपरं त्वयास्य सखित्वात्सर्वोऽपि राजधर्मः परित्यक्तः राजधर्माभावात्सर्वोऽपि परिजनो विरक्तिं गतः । यः सञ्जीवकः शष्पभोजी । भवान्मांसादः । तव प्रकृतयश्च यत्तवावध्यव्यसायबाह्यं कुतस्तासां मांसाशनम् । यद्रहितास्त्वां त्यक्त्वा यास्यन्ति । ततोऽपि त्वं विनष्ट एव । अस्य सङ्गत्या पुनस्ते न कदाचिदाखेटके मतिर्भविष्यति । उक्तं च

यादृशः सेव्यते भृत्यैर्यादृशांश्चोपसेवते ।  
कदाचिन्नात्र सन्देहस्तादृग्भवति पूरुषः ॥१.२७२॥

तथा च

सन्तप्तायसि संस्थितस्य पयसो नामापि न ज्ञायते  
मुक्तकारतया तदेव नलिनीपत्रस्थितं राजते ।  
स्वातौ सागरशुक्तिकुक्षिपतितं तज्जायते मौक्तिकं  
प्रायेणाधममध्यमोत्तमगुणः संवासतो जायते ॥१.२७३॥

तथा च

असतां सङ्गदोषेण सती याति मतिर्भ्रमम् ।  
एकरात्रिप्रवासेन काष्ठं मुञ्जे प्रलम्बितम् ॥१.२७४॥ +++(सम्पादकटिप्पनी - पुस्तके इदं पद्यम् अन्यथा वर्तते ।)+++  

  - असतां सङ्गदोषेण साधवो यान्ति विक्रियाम् ।  
  दुर्य्योधनप्रसङ्गेन भीष्मो गोहरणे गतः ॥२७४॥ +++(सम्पादकटिप्पनी - पुस्तके २७४तमं पद्यम् ।)+++


अत एव सन्तो नीचसङ्गं वर्जयन्ति । उक्तं च

न ह्यविज्ञातशीलस्य प्रदातव्यः प्रतिश्रयः ।  
मत्कुणस्य च दोषेण हता मन्दविसर्पिणी ॥१.२७५॥

पिङ्गलक आह कथमेतत्?

सोऽब्रवीत्

<div class="js_include" url="../../upakathAH/01-09_mandavisarpiNIyUkA/"  newLevelForH1="3" includeTitle="true"> </div>

अतोऽहं ब्रवीमि "न ह्यविज्ञातशीलस्य" इति ।  

एवं ज्ञात्वा त्वया एष वध्यः । नो चेत् त्वां व्यापादयिष्यतीति । उक्तं च

त्यक्ताश्चाभ्यन्तरा येन बाह्याश्चाभ्यन्तरीकृताः ।  
स एव मृत्युमाप्नोति यथा राजा ककुद्द्रुमः ॥१.२८२॥

पिङ्गलक आह कथमेतत्?

सोऽब्रवीत्

<div class="js_include" url="../../upakathAH/01-10_chanDaravaH_shrugAlah/"  newLevelForH1="3" includeTitle="true"> </div>

अतोऽहं ब्रवीमि "त्यक्ताश्चाभ्यन्तरा येन" इति ।  

तदाकर्ण्य पिङ्गलक आह भो दमनक ! कः प्रत्ययोऽत्र विषये यत्स ममोपरि दुष्टबुद्धिः ।  

स आह यदद्य ममाग्रे तेन निश्चयः कृतो यत्प्रभाते पिङ्गलकं वधिष्यामि । तदत्रैव प्रत्ययः । प्रभातेऽवसरवेलायामारक्तमुखनयनः स्फुरिताधरो दिशोऽवलोकयन्ननुचितस्थानोपविष्टस्त्वां क्रूरदृष्ट्या विलोकयिष्यति । एवं ज्ञात्वा यदुचितं तत्कर्तव्यम् ।  
