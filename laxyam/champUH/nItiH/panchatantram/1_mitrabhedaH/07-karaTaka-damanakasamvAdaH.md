---
title: १-०७ करटकदमनकयोस् संवादः  
unicode_script: devanagari
---

एवमभिधाय दमनकः करटकसकाशमगमत् । करटकोऽपि तमायान्तं दृष्ट्वा प्रोवाच भद्र ! किं कृतं तत्रभवता ?

दमनक आह मया तावन्नीतिबीजनिर्वापणं कृतम् । परतो दैवविहितायत्तम् । उक्तं च

पराङ्मुखेऽपि दैवेऽत्र कृत्यं कार्यं विपश्चिता ।  
आत्मदोषविनाशाय स्वचित्तस्तम्भनाय च ॥१.३९१॥

तथा च

उद्योगिनं पुरुषसिंहमुपैति लक्ष्मीर्
दैवेन देयमिति कापुरुषा वदन्ति ।  
दैवं निहत्य कुरु पौरुषमात्मशक्त्या
यत्ने कृते यदि न सिध्यति कोऽत्र दोषः ॥१.३९२॥

करटक आह तत्कथय कीदृक्त्वया नीतिबीजं निर्वापितम् ।  

सोऽब्रवीत्मयान्योन्यं ताभ्यां मिथ्याप्रजल्पेन भेदस्तथा विहितो यथा भूयोऽपि मन्त्रयन्तावेकस्थानस्थितौ न द्रक्ष्यसि ।  

करटक आह अहो, न युक्तं भवता विहितं यत्परस्परं तौ स्नेहार्द्रहृदयौ सुखाश्रयौ कोपसागरे प्रक्षिप्तौ । उक्तं च

अविरुद्धं सुखस्थं यो दुःखमार्गे नियोजयेत् ।  
जन्मजन्मान्तरे दुःखी स नरः स्यादसंशयम् ॥१.३९३॥

अपरं त्वं यद्भेदमात्रेणापि हृष्टस्तदप्ययुक्तम्, यतः सर्वतोऽपि जनो विरूपकरणे समर्थो भवति नोपकर्तुम् । उक्तं च

घातयितुमेव नीचः परकार्यं वेत्ति न प्रसादयितुम् ।  
पातयितुमस्ति शक्तिर्वायोर्वृक्षं न चोन्नमितुम् ॥१.३९४॥

दमनक आह अनभिज्ञो भवान्नीतिशास्त्रस्य, तेनैतद्ब्रवीषि । उक्तं च यतः

जातमात्रं न यः शत्रुं व्याधिं च प्रशमं नयेत् ।  
महाबलोऽपि तेनैव वृद्धिं प्राप्य स हन्यते ॥१.३९५॥

तच्छत्रुभूतोऽयमस्माकं मन्त्रिपदाहरणात् । उक्तं च

पितृपैतामहं स्थानं यो यस्यात्र जिगीषते ।  
स तस्य सहजः शत्रुरुच्छेद्योऽपि प्रिये स्थितः ॥१.३९६॥

तन्मया स उदासीनतया समानीतोऽभयप्रदानेन यावत्तावदहमपि तेन साचिव्यात्प्रच्यावितः । अथवा साध्विदमुच्यते

दद्यात्साधुर्यदि निजपदे दुर्जनाय प्रवेशं
तन्नाशाय प्रभवति ततो वाञ्छमानः स्वयं सः ।  
तस्माद्देयो विपुलमतिभिर्नावकाशोऽधमानां
जारापि स्याद्गृहपतिरिति श्रूयते वाक्यतोऽत्र ॥१.३९७॥

तेन मया तस्योपरि वधोपाय एव विरच्यते । देशत्यागाय वा भविष्यति । तच्च त्वां मुक्त्वान्यो न ज्ञास्यति । तदुक्तमेतत्ते स्वार्थायानुष्ठितम् । उक्तं च

निस्त्रिंशं हृदयं कृत्वा वाणीमिक्षुरसोपामाम् ।  
विकल्पोऽत्र न कर्तव्यो हन्यात्तत्रापकारिणम् ॥१.३९८॥

अपरं मृतोऽप्यस्माकं भोज्यो भविष्यति । तदेकं तावद्वरसाधनम् । अपरं साचिव्यं च भविष्यति तृप्तिश्चेति । तद्गुणत्रयेऽस्मिन्नुपस्थिते कस्मान्मां दूषयसि त्वं जाड्यभावात् । उक्तं च

परस्य पीडनं कुर्वन् स्वार्थसिद्धिं च पण्डितः ।  
मूढबुद्धिर्न भक्षेत वने चतुरको यथा ॥१.३९९॥

करटक आह कथमेतत्?

स आह

<div class="js_include" url="../../upakathAH/01-16_vajradamShtranAmasimhakathA/"  newLevelForH1="3" includeTitle="true"> </div>

अतोऽहं ब्रवीमि "परस्य पीडनं कुर्वन्" (३९९) इति ।  

अथ दमनके गते सञ्जीवकश्चिन्तयामासअहो किमेतन्मया कृतम् ? यच्छष्पादोऽपि मांसाशितस्तस्यानुगः संवृत्तः । अथवा साध्विदमुच्यते

अगम्यानि पुमान् याति योऽसेव्यांश्च निषेवते ।  
स मृत्युमुपगृह्णाति गर्भमश्वतरी यथा ॥१.४०१॥

तत्किं करोमि ? क्व गच्छामि ? कथं मे शान्तिर्भविष्यति ? अथवा तमेव पिङ्गलकं गच्छामि । कदाचिन्मां शरणागतं रक्षति । प्राणैर्न वियोजयति । यत उक्तं च

धर्मार्थं यततामपीह विपदो देवाद्यदि स्युः क्वचित्  
तत्तासामुपशान्तये सुमतिभिः कार्यो विशेषान्नयः ।  
लोके ख्यातिमुपागतात्र सकले लोकोक्तिरेषा यतो  
दग्धानां किल वह्निना हितकरः सेकोऽपि तस्योद्भवः ॥१.४०२॥

तथा च
लोकेऽथवा तनुभृतां निजकर्मपाकं  
नित्यं समाश्रितवतां सुहितक्रियाणाम् ।  
भावार्जितं शुभमथाप्यशुभं निकामं  
यद्भावि तद्भवति नात्र विचारहेतुः ॥१.४०३॥

अपरं चान्यत्र गतस्यापि मे कस्यचिद्दुष्टसत्त्वस्य मांसाशिनः सकाशान्मृत्युर्भविष्यति । तद्वरं सिंहात् । उक्तं च

महद्भिः स्पर्धमानस्य विपदेव गरीयसी ।  
दन्तभङ्गोऽपि नागानां श्लाघ्यो गिरिविदारणे ॥१.४०४॥

तथा च

महतोऽपि क्षयं लब्ध्वा श्लाघ्यं नीचोऽपि गच्छति ।  
दानार्थी मधुपो यद्वद्गजकर्णसमाहतः ॥१.४०५॥

एवं निश्चित्य स स्थलितगतिं मन्दं गत्वा सिंहाश्रयं पश्यन्नपठतहो, साध्विदमुच्यते

अन्तर्लीनभुजङ्गमं गृहमिवान्तःस्थोग्रसिंहं वनं  
ग्राहाकीर्णमिवाभिरामकमलच्छायासनाथं सरः ।  
कालेनार्यजनापवादपिशुनैः क्षुद्रैरनार्यैः श्रितं  
दुःखेन प्रविगाह्यते सचकितं राज्ञां मनः सामयम् ॥१.४०६॥ +++(सम्पादकटिप्पनी- पुस्तके ३,४ पादौ भिन्नौ वर्तेते ।)+++

  - नानादुष्टजनैरसत्यवचनासक्तैरनार्य्यैर्वृत्त्  
  दुःखेन प्रतिगम्यते प्रचकिते राज्ञां गृहं वार्धिवत् ॥४०६॥  

एवं पठन् दमनकोक्ताकारं पिङ्गलकं दृष्ट्वा प्रचकितः संवृतशरीरो दूरतरं प्रणामकृतिं विनाप्युपविष्टः । पिङ्गलकोऽपि तथाविधं तं विलोक्य दमनकवाक्यं श्रद्दधानः कोपात्तस्योपरि पपात ।  

अथ सञ्जीवकः खरनखविकर्तितपृष्ठः शृङ्गाभ्यां तदुदरमुल्लिख्य कथमपि तस्मादपेतः शृङ्गाभ्यां हन्तुमिच्छन् युद्धायावस्थितः । अथ द्वावपि तौ पुष्पितपलाशप्रतिमौ परस्परवधकाङ्क्षिणौ दृष्ट्वा करटको दमनकमाह भो मूढमते ! अनयोर्विरोधं वितन्वता त्वया साधु न कृतम् । न च त्वं नीतितत्त्वं वेत्सि । नीतिविद्भिरुक्तं च

कार्याण्युत्तमदण्डसाहसफलान्यायाससाध्यानि ये   
प्रीत्या संशमयन्ति नीतिकुशलाः साम्नैव ते मन्त्रिणः ।  
निःसाराल्पफलानि ये त्वविधिना वाञ्छन्ति दण्डोद्यमैस्  
तेषां दुर्णयचेष्टितैर्नरपतेरारोप्यते श्रीस्तुलाम् ॥१.४०७॥

तद्यदि स्वाम्यभिघातो भविष्यति तत्किं तव्दीयमन्त्रबुद्ध्या क्रियते । अथ सञ्जीवको न बध्यते तथाप्यभव्यम् । यतः प्राणसन्देहात्तस्य च वधः । तन्मूढ ! कथं त्वं मन्त्रिपदमभिलषसि । सामसिद्धिं न वेत्सि । तद्वृथा मनोरथोऽयं ते दण्डरुचेः । उक्तं च

सामादिदण्डपर्यन्तो नयः प्रोक्तः स्वयम्भुवा ।  
तेषां दण्डस्तु पापीयांस्तं पश्चाद्विनियोजयेत् ॥१.४०८॥

तथा च

साम्नैव यत्र सिद्धिर्न तत्र दण्डो बुधेन विनियोज्यः ।  
पित्तं यदि शर्करया शाम्यति कोऽर्थः पटोलेन ॥१.४०९॥

तथा च

आदौ साम प्रयोक्तव्यं पुरुषेण विजानता ।  
सामसाध्यानि कार्याणि विक्रियां यान्ति न क्वचित् ॥१.४१०॥

न चन्द्रेण न चाउषध्या न सूर्येण न वह्निना ।  
साम्नैव विलयं याति विद्वेषप्रभवं तमः ॥१.४११॥

तथा यत्त्वं मन्त्रित्वमभिलषसि, तदप्ययुक्तम् । यतस्त्वं मन्त्रिगतिं न वेत्सि । यतः पञ्चविधो मन्त्रः । स च कर्मणामारम्भोपायः, पुरुषद्रव्यसम्पत्, देशकालविभागः, विनिपातप्रतीकारः, कार्यसिद्धिश्चेति । सोऽयं स्वाम्यमात्ययोरेकतमस्य किं वा द्वयोरपि विनिपातः समुत्पद्यते लग्नः । तद्यदि काचिच्छक्तिरस्ति तद्विचिन्त्यतां विनिपातप्रतीकारः । भिन्नसन्धाने हि मन्त्रिणां बुद्धिपरीक्षा । तन्मूर्ख ! तत्कर्तुमसमर्थत्वं यतो विपरीतबुद्धिरसि । उक्तं च

मन्त्रिणां भिन्नसन्धाने भिषजां सांनिपातिके ।  
कर्मणि व्यज्यते प्रज्ञा सुस्थे को वा न पण्डितः ॥१.४१२॥

अन्यच्च

घातयितुमेव नीचः परकार्यं वेत्ति न प्रसाधयितुम् ।  
पातयितुमेव शक्तिर्नाखोरुद्धर्तुमन्नपिटकम् ॥१.४१३॥

अथवा न ते दोषोऽयम् । स्वामिनो दोषः । यस्ते वाक्यं श्रद्दधाति । उक्तं च

नराधिपा नीचजनानुवर्तिनो
बुधोपदिष्टेन पथा न यान्ति ये ।  
विशन्त्यतो दुर्गममार्गनिर्गमं
समस्तसम्बाधमनर्थपञ्जरम् ॥१.४१४॥

तद्यदि त्वमस्य मन्त्री भविष्यसि तदान्योऽपि कश्चिन्नास्य समीपे साधुजनः समेष्यति । उक्तं च

गुणालयोऽप्यसन्मन्त्री नृपतिर्नाधिगम्यते ।  
प्रसन्नस्वादुसलिलो दुष्टग्राह्यो यथा ह्रदः ॥१.४१५॥

तथा च शिष्टजनरहितस्य स्वामिनोऽपि नाशो भविष्यति । उक्तं च

चित्रास्वादकथैर्भृत्यैरनायासितकार्मुकैः ।  
ये रमन्ते नृपास्तेषां रमन्ते रिपवः श्रिया ॥१.४१६॥

तत्किं मूर्खोपदेशेन । केवलं दोषो न गुणः । उक्तं च

नानाम्यं नमते दारु नाश्मनि स्यात्क्षुरक्रिया ।  
सूचीमुखं विजानीहि नाशिष्यायोपश्यते ॥१.४१७॥

दमनक आह कथमेतत्?

सोऽब्रवीत्

<div class="js_include" url="../../upakathAH/01-17_vAnarayUthakathA/"  newLevelForH1="3" includeTitle="true"> </div>

अतोऽहं ब्रवीमि "नानाम्यं नमते दारु" इत्यादि।

  - तथा च  
उपदेशो हि मूर्खाणां प्रकोपाय न शान्तये ।  
पयःपानं भजङ्गानां केवलं विषवर्द्धनम् ॥४२०॥ +++(सम्पादकटिप्पनी - पुस्तके इदमधिकम् पद्यम् ।)+++

अन्यच्च

उपदेशो न दातव्यो यादृशे तादृशे नरे ।  
पश्य वानरमूर्खेण सुगृही निर्गृहीकृता ॥१.४२१॥

दमनक आह कथमेतत्?

सोऽब्रवीत्
<div class="js_include" url="../../upakathAH/01-18_mUrkhavAnaraH/"  newLevelForH1="3" includeTitle="true"> </div>

अतोऽहं ब्रवीमि "उपदेशो न दातव्यः" इति ।  

  - तन्मूर्ख! शिक्षापितोऽपि न शिक्षितः त्वम् । अथवा न ते दोषोऽस्ति, यतः साधोः शिक्षा गुणाय सम्पद्यते न असाधोः । उक्तञ्च—  

किं करोत्येव पाण्डित्यमस्थाने विनियोजितम् ।  
अन्धकारप्रतिच्छन्ने घटे दीप इवाहितः ॥४२५॥  

तद्व्यर्थपाण्डित्यमाश्रित्य मम वचनमशृण्वन् न आत्मनः शान्तिमपि वेत्सि, तन्नूनमपजातःत्वम् । उक्तञ्च–  

जातः पुत्रोऽनुजातश्च अतिजातस्तथैव च ।  
अपजातश्च लोकेऽस्मिन्मन्तव्याः शास्त्रवेदिभिः॥४२६॥

मातृतुल्यो जातस्त्वनुजातः पितुः समः ।  
अतिजातोऽधिकस्तस्मादपजातोऽधमाधमः ॥४२७॥  

अप्यात्मनो विनाशं गणयति न खलः परव्यसनहृष्टः ।  
प्रायो मस्तकनाशे समरमुखे नृत्यति कबन्धः ॥४२८॥ +++(सम्पादकटिप्पनी - पुस्तके अयमधिकः पाठः ।)+++

अहो, साध्विदमुच्यते

धर्मबुद्धिः कुबुद्धिश्च द्वावेतौ विदितौ मम ।  
पुत्रेण व्यर्थपाण्डित्यात्पिता धूमेन घातितः ॥१.४२९॥

दमनक आह कथमेतत्?

सोऽब्रवीत्

<div class="js_include" url="../../upakathAH/01-19_dharmabuddhiHkathA/"  newLevelForH1="3" includeTitle="true"> </div>

तदनेन पापबुद्धिना उपायश्चिन्तितो नापायः । ततस्तत्फलं प्राप्तम् ।

धर्मबुद्धिः कुबुद्धिश्च द्वावेतौ विदितौ मम ।  
पुत्रेण व्यर्थपाण्डित्यात्पिता धूमेन घातितः ॥१.४४१॥

एवं मूढ ! त्वयाप्यपायश्चिन्तितो नोपायः पापबुद्धिवत् । तन्न भवसि त्वं सज्जनः । केवलं पापबुद्धिरसि । ज्ञातो मया स्वामिनः प्राणसन्देहानयनात् । प्रकटीकृतं त्वया स्वयमेवात्मनो दुष्टत्वं कौटिल्यं च । अथवा साध्विदमुच्यते

यत्नादपि कः पश्येच्छिखिनामाहारनिःसरणमार्गम् ।  
यदि जलदध्वनिमुदितास्त एव मूढा न नृत्येयुः ॥१.४४२॥

यदि त्वं स्वामिनमेनां दशां नयसि तदस्मद्विधस्य का गणना ? तस्मान्ममासन्नेन भवता न भाव्यम् ।  उक्तं च

तुलां लोहसहस्रस्य यत्र खादन्ति मूषकाः ।  
राजंस्तत्र हरेच्छ्येनो बालकं नात्र संशयः ॥१.४४३॥

दमनक आह कथमेतत्?

सोऽब्रवीत्

<div class="js_include" url="../../upakathAH/01-21_jIrNadhananAmavaNikputrakathA/"  newLevelForH1="3" includeTitle="true"> </div>

अतोऽहं ब्रवीमि "तुलां लोहसहस्रस्य" इति ।  

तन्मूर्ख ! सञ्जीवकप्रसादमसहमानेन त्वयैतत्कृतम् । अहो साध्विदमुच्यते

प्रायेणात्र कुलान्वितं कुकुलजाः श्रीवल्लभं दुर्भगा
दातारं कृपणा ऋजूननृजवो वित्ते स्थितं निर्धनाः ।  
वैरूप्योपहृताश्च कान्तवपुषं धर्माश्रयं पापिनो
नानाशास्त्रविचक्षणं च पुरुषं निन्दन्ति मूर्खाः सदा ॥१.४४९॥

तथा च

मूर्खाणां पण्डिता द्वेष्या निर्धनानां महाधनाः ।  
व्रतिनः पापशीलानामसतीनां कुलस्त्रियः ॥१.४५०॥

तन्मूर्ख त्वया हितमप्यहितं कृतम् । उक्तं च

पण्डितोऽपि वरं शत्रुर्न मूर्खो हितकारकः ।  
वानरेण हतो राजा विप्राश्चीरेण रक्षिताः ॥१.४५१॥

दमनक आह कथमेतत्?

सोऽब्रवीत्

<div class="js_include" url="../../upakathAH/01-22_dhUrtamarkaTaH_prANatyAgI_viprashcha/"  newLevelForH1="3" includeTitle="true"> </div>

अतोऽहं ब्रवीमि "पण्डितोऽपि वरं शत्रुः" इति ।


अथैवं संवदतोः सञ्जीवकः क्षणमेकं पीङ्गलकेन सह युद्धं कृत्वा तस्य खरनखरप्रहाराभिहितो गतासुर्वसुन्धरापीठे निपपात । अथ तं गतासुमवलोक्य पिङ्गलकस्तद्गुणस्मरणार्द्रहृदयः प्रोवाचभोः, अयुक्तं मया पापेन कृतं सञ्जीवकं व्यापादयता । यतो विश्वासघातादन्यन्नास्ति पापतरं कर्म । उक्तं च

मित्रद्रोही कृतघ्नश्च यश्च विश्वासघातकः ।  
ते नरा नरकं यान्ति यावच्चन्द्रदिवाकरौ ॥१.४५५॥

भूमिक्षये राजविनाश एव
भृत्यस्य वा बुद्धिमतो विनाशे ।  
नो युक्तमुक्तं ह्यनयोः समत्वं
नष्टापि भूमिः सुलभा न भृत्याः ॥१.४५६॥

तथा मया सभामध्ये स सदैव प्रशंसितः । तत्किं कथयिष्यामि तेषामग्रतः । उक्तं च

उक्तो भवति यः पूर्वं गुणवानिति संसदि ।  
न तस्य दोषो वक्तव्यः प्रतिज्ञाभङ्गभीरुणा ॥१.४५७॥

एवंविधं प्रलपन्तं दमनकः समेत्य सहर्षमिदमाहदेव, कातरतमस्तवैष न्यायो यद्द्रोहकारिणं शष्पभुजं हत्वेत्थं शोचसि । तन्नैतदुपपन्नं भूभुजाम् । उक्तं च

पिता वा यदि वा भ्राता पुत्रो भार्याथवा सुहृत् ।  
प्राणद्रोहं यदा गच्छेद्धन्तव्यो नास्ति पातकम् ॥१.४५८॥

तथा च
राजा घृणी ब्राह्मणः सर्वभक्षी
स्त्री चात्रपा दुष्टमतिः सहायः ।  
प्रेष्यः प्रतीपोऽधिकृतः प्रसादी
त्याज्या अमी यश्च कृतं न वेत्ति ॥१.४५९॥

अपि च
सत्यानृता च परुषा प्रियवादिनी च
हिंस्रा दयालुरपि चार्थपरा वदान्या ।  
भूरिव्यथा प्रचुरवित्तसमागमा च
वेश्याङ्गनेव नृपनीतिरनेकरूपा ॥१.४६०॥

अपि च
अकृतोपद्रवः कश्चिन्महानपि न पूज्यते ।  
पूजयन्ति नरा नागान्न तार्क्ष्यं नागघातिनम् ॥१.४६१॥

तथा च
अशोच्यानन्वशोचस्त्वं प्रज्ञावादांश्च भाषसे ।  
गतासूनगतासूंश्च नानुशोचन्ति पण्डिताः ॥१.४६२॥

एवं तेन सम्बोधितः पिङ्गलकः सञ्जीवकशोकं त्यक्त्वा दमनकसाचिव्येन राज्यमकरोत् ।  

इति श्रीविष्णुशर्मविरचिते पञ्चतन्त्रे
मित्रभेदो नाम
प्रथमं तन्त्रम्
॥१॥
