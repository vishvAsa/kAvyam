---
title: १-०४ दमनककरटकयोश्चिन्ता
unicode_script: devanagari
---

ततः स्वामिप्रसादरहितौ क्षुत्क्षामकण्ठौ परस्परं करटकदमनकौ मन्त्रयेते । तत्र दमनको ब्रूते आर्य करटक । आवां तावदप्रधानतां गतौ । एष पिङ्गलकः संजीवकानुरक्तः स्वव्यापारपराङ्मुखः संजातः । सर्वोऽपि परिजनो गतः । तत्किं क्रियते ।  

करटक आह यद्यपि त्वदीयवचनं न करोति तथापि स्वामी स्वदोषनाशाय वाच्यः । उक्तं च

अशृन्वन्नपि बोद्धव्यो मन्त्रिभिः पृथिवीपतिः ।  
यथा स्वदोषनाशाय विदुरेणाम्बिकासुतः ॥१.१७१॥

तथा च

मदोन्मत्तस्य भूपस्य कुञ्जरस्य च गच्छतः ।  
उन्मार्गं वाच्यतां यान्ति महामात्राः समीपगाः ॥१.१७२॥

तत्त्वयैष शष्पभोजी स्वामिनः सकाशमानीतः । तत्स्वहस्तेनाङ्गाराः कर्षिताः ।  

दमनक आह सत्यमेतत् । ममायं दोषः । न स्वामिनः । उक्तं च

जम्बूको हुडुयुद्धेन वयं चाषाढभूतिना ।  
दूतिका परकार्येण त्रयो दोषाः स्वयं कृताः ॥१.१७३॥

करटक आह कथमेतत्?

सोऽब्रवीत्

<div class="js_include" url="../../upakathAH/01-04_devasharmaparivrAjakakathA/"  newLevelForH1="3" includeTitle="true"> </div>

अतोऽहं ब्रवीमि "जम्बूको हुडुयुद्धेन" (१.१७३) इति ।

करटक आह एवंविधे व्यतिकरे किं कर्तव्यमावयोः ?

दमनकोऽब्रवीतेवंविधेऽपि समये मम बुद्धिस्फुरणं भविष्यति, येन सञ्जीवकं प्रभोर्विश्लेषयिष्यामि । उक्तं च, यतः

एकं हन्यान्न वा हन्यादिषुः क्षिप्तो धनुष्मता ।  
प्राज्ञेन तु मतिः क्षिप्ता हन्याद्गर्भगतानपि ॥१.२१५॥

तदहं मायाप्रपञ्चेन गुप्तमाश्रित्य तं स्फोटयिष्यामि ।  

करटक आह भद्र, यदि कथमपि तव मायाप्रवेशं पिङ्गलको ज्ञास्यति, सञ्जीवको वा तदा नूनं विघात एव ।  

सोऽब्रवीत्तात, मैवं वद । गूढबुद्धिभिरापत्काले विधुरेऽपि दैवे बुद्धिः प्रयोक्तव्या । नोद्यमस्त्याज्यः । कदाचिद्घुणाक्षरन्यायेन बुद्धेः साम्राज्यं भवति । उक्तं च

त्याज्यं न धैर्यं विधुरेऽपि दैवे  
धैर्यात्कदाचित्स्थित्माप्नुयात्सः ।  
याते समुद्रेऽपि हि पोतभङ्गे  
सांयात्रिको वाञ्छति कर्म एव ॥१.२१६॥

तथा च

उद्योगिनं सततमत्र समेति लक्ष्मीर्  
दैवं हि दैवमिति कापुरुषा वदन्ति ।  
दैवं निहत्य कुरु पौरुषमात्मशक्त्या  
यत्ने कृते यदि न सिध्यति कोऽत्र दोषः ॥१.२१७॥

तदेवं ज्ञात्वा सुगूढबुद्धिप्रभावेण यथा तौ द्वावपि न ज्ञास्यतः, तथा मिथो वियोजयिष्यामि । उक्तं च

सुगुप्तस्यापि दम्भस्य ब्रह्माप्यन्तं न गच्छति ।  
कौलिको विष्णुरूपेण राजकन्यां निषेवते ॥१.२१८॥

करटक आह कथमेतत्?

सोऽब्रवीत्

<div class="js_include" url="../../upakathAH/01-05_koulikarathakArakathA/"  newLevelForH1="3" includeTitle="true"> </div>
अतस् तूच्यते "सुगुप्तस्यापि दम्भस्य" (२१८) इति ।  

तच्छ्रुत्वा करटक आह भद्र, अस्त्येवम् । परं तथापि महन्मे भयम् । यतो बुद्धिमान् सञ्जीवको रौद्रश्च सिंहः । यद्यपि ते बुद्धिप्रागल्भ्यं तथापि त्वं पिङ्गलकात्तं वियोजयितुमसमर्थ एव ।  

दमनक आह भ्रातः ! असमर्थोऽपि समर्थ एव । उक्तं च

उपायेन हि यच्छक्यं न तच्छक्यं पराक्रमैः ।  
काकी कनकसूत्रेण कृष्णसर्पमघातयत् ॥१.२२८॥ +++(सम्पादकटिप्पनी- पुस्तके इदं पद्यम् अन्यथा वर्तते ।)+++

  - उपायेन हि यत्कुर्यात्तन्न शक्यं पराक्रमैः ।  
काक्या कनकसूत्रेण कृष्णसर्पो निपातितः ॥+++(सम्पादकटिप्पनी - पुस्तके २२८ तमं पद्यम् । )+++

करटक आह कथमेतत्?

सोऽब्रवीत्

<div class="js_include" url="../../upakathAH/01-06_vAyasadampatikathA/"  newLevelForH1="3" includeTitle="true"> </div>

अतोऽहं ब्रवीमि "उपायेन हि यत्कुर्यात्" इति ।  

तन्न किंचिदिह बुद्धिमतामसाध्यमस्ति । उक्तं च

यस्य बुद्धिर्बलं तस्य निर्बुद्धेस्तु कुतो बलम् ।  
वने सिंहो मदोन्मत्तः शशकेन निपातितः ॥१.२३७॥

करटक आह कथमेतत्?

स आह

<div class="js_include" url="../../upakathAH/01-08_bhAsurakAkhyasimhakathA/"  newLevelForH1="3" includeTitle="true"> </div>

अतोऽहं ब्रवीमि ""यस्य बुद्धिर्बलं तस्य" इति ।  

तद्यदि भवान् कथयति तत्तत्रैव गत्वा तयोः स्वबुद्धिप्रभावेण मैत्रीभेदं करोमि ।  

करटक आह भद्र ! यद्येवं तर्हि गच्छ । शिवास्ते पन्थानः सन्तु । यथाभिप्रेतमनुष्ठीयताम् ।  
