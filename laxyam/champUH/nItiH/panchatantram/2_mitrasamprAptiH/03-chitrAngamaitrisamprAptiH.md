---
title: २-०४ चित्राङ्गमैत्रिसम्प्राप्तिः
unicode_script: devanagari
---

अथैवं जल्पतां तेषां चित्राङ्गो नाम हरिणो लुब्धकत्रासितस्तस्मिन्नेव सरसि प्रविष्टः । अथायान्तं ससम्भ्रममवलोक्य लघुपतनको वृक्षमारूढः । हिरण्यकः शरस्तम्बं प्रविष्टः । मन्थरकः सलिलाशयमास्थितः । अथ लघुपतनको मृगं सम्यक्परिज्ञाय मन्थरकमुवाच एह्येहि सखे मन्थरक ! मृगोऽयं तृषार्तोऽत्र समायातः सरसि प्रविष्टः । तस्य शब्दोऽयं न मानुषसम्भव इति ।  

तच्छ्रुत्वा मन्थरको देशकालोचितमाह भो लघुपतनक ! यथायं मृगो दृश्यते प्रभूतमुच्छ्वासमुद्वहन्नुद्भ्रान्तदृष्ट्या पृष्ठतोऽवलोकयति तन्न तृषार्त एष नूनं लुब्धकत्रासितः । तज्ज्ञायतामस्य पृष्ठे लुब्धका आगच्छन्ति न वेति । उक्तं च

भयत्रस्तो नरः श्वासं प्रभूतं कुरुते मुहुः ।  
दिशोऽवलोकयत्येव न स्वास्थ्यं व्रजति क्वचित् ॥२.१६८॥

तच्छ्रुत्वा चित्राङ्ग आह भो मन्थरक ! ज्ञातं त्वया सम्यङ्मे त्रासकारणम् । अहं लुब्धकशरप्रहारादुद्धारितः कृच्छ्रेणात्र समायातः । मम यूथं तैर्लुब्धकैर्व्यापादितं भविष्यति । तच्छरणागतस्य मे दर्शय किंचिदगम्यं स्थानं लुब्धकानाम् ।  

तदाकर्ण्य मन्थरक आह भोश्चित्राङ्ग ! श्रूयतां नीतिशास्त्रम् ।  

द्वावुपायाविह प्रोक्तौ विमुक्तौ शत्रुदर्शने ।  
हस्तयोश्चालनादेको द्वितीयः पादवेगजः ॥२.१६९॥

तद्गम्यतां शीघ्रं घनं वनं यावदद्यापि नागच्छन्ति ते दुरात्मानो लुब्धकाः ।  

अत्रान्तरे लघुपतनकः सत्वरमभ्युपेत्योवाच भो मन्थरक ! गतास्ते लुब्धकाः स्वगृहोन्मुखाः प्रचुरमांसपिण्डधारिणः । तच्चित्राङ्ग ! त्वं विश्रब्धो जलाद्बहिर्भव ।  
ततस्ते चत्वारोऽपि मित्रभावमाश्रितास्तस्मिन् सरसि मध्याह्नसमये वृक्षच्छायाधस्तात्सुभाषितगोष्ठीसुखमनुभवन्तः सुखेन कालं नयन्ति । अथवा युक्तमेतदुच्यते

सुभाषितरसास्वादबद्धरोमाञ्चकञ्चुकम् ।  
विनापि संगमं स्त्रीणां कवीनां सुखमेधते ॥२.१७०॥

सुभाषितमयद्रव्यसङ्ग्रहं न करोति यः ।  
स तु प्रस्तावयज्ञेषु कां प्रदास्यति दक्षिणाम् ॥२.१७१॥

तथा च

सकृदुक्तं न गृह्णाति स्वयं वा न करोति यः ।  
यस्य संपुटिका नास्ति कुतस्तस्य सुभाषितम् ॥२.१७२॥
