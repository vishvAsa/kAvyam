---
title: २-०३ मन्थरकमैत्रि-सम्प्राप्तिः
unicode_script: devanagari
---

तच्छ्रुत्वा हिरण्यकस्तत्क्षणादेव तदुपरि समारूढः । सोऽपि शनैः शनैस्तमादाय सम्पातोड्डीनप्रस्थितः क्रमेण तत्सरः प्राप्तः । ततो लघुपतनकं मूषकाधिष्ठितं विलोक्य दूरतोऽपि देशकालविदसामान्यकाकोऽयमिति ज्ञात्वा सत्वरं मन्थरको जले प्रविष्टः । लघुपतनकोऽपि तीरस्थतरुकोटरे हिरण्यकं मुक्त्वा शाखाग्रमारुह्य तारस्वरेण प्रोवाच भो मन्थरक ! आगच्छागच्छ । तव मित्रमहं लघुपतनको नाम वायसश्चिरात्सोत्कण्ठः समायातः । तदागत्यालिङ्गय माम् । उक्तं च

किं चन्दनैः सकर्पूरैस्तुहिनैः किं च शीतलैः ।  
सर्वे ते मित्रगात्रस्य कलां नार्हन्ति षोडशीम् ॥२.६०॥

तथा च

केनामृतमिदं सृष्टं मित्रमित्यक्षरद्वयम् ।  
आपदां च परित्राणं शोकसन्तापभेषजम् ॥२.६१॥

तच्छ्रुत्वा निपुणतरं परिज्ञाय सत्वरं सलिलान्निष्क्रम्य पुलकिततनुरानन्दाश्रुपूरितनयनो मन्थरकः प्रोवाच एह्येहि मित्र, आलिङ्गय माम् । चिरकालान्मया त्वं न सम्यक्परिज्ञातः । तेनाहं सलिलान्तःप्रविष्टः । उक्तं च

यस्य न ज्ञायते वीर्यं न कुलं न विचेष्टितम् ।  
न तेन सङ्गतिं कुर्यादित्युवाच बृहस्पतिः ॥२.६२॥

एवमुक्ते लघुपतनको वृक्षादवतीर्य तमालिङ्गितवान् । अथवा साध्विदमुक्तम्

अमृतस्य प्रवाहैः किं कायक्षालनसम्भवैः ।  
चिरान्मित्रपरिष्वङ्गो योऽसौ मूल्यविवर्जितः ॥२.६३॥

एवं द्वावपि तौ विहितालिङ्गितौ परस्परं पुलकितशरीरी वृक्षादधः समुपविष्टौ प्रोचतुरात्मचरित्रवृत्तान्तम् । हिरण्यकोऽपि मन्थरकस्य प्रणामं कृत्वा वायसाभ्याशे समुपविष्टः । अथ तं समालोक्य मन्थरको लघुपतनकमाह भोः हिरण्यको नाम मूषकोऽयम् । मम सुहृद्द्वितीयमिव जीवितम् । तत्किं बहुना

पर्जन्यस्य यथा धारा यथा च दिवि तारकाः ।  
सिकतारेणवो यद्वत्सङ्ख्यया परिवर्जिता ॥२.६४॥

गुणाः सङ्ख्यापरित्यक्तास्तद्वदस्य महात्मनः ।  
परं निर्वेदमापन्नः सम्प्राप्तोऽयं तवान्तिकम् ॥२.६५॥

मन्थरक आह किमस्य वैराग्यकारणम् ?

वायस आह पृष्टो मया, परमनेनाभिहितं, यद्बहु वक्तव्यमिति । तत्तत्रैव गतः कथयिष्यामि । ममापि न निवेदितम् । तद्भद्र हिरण्यक ! इदानीं निवेद्यतामुभयोरप्यावयोस्तदात्मनो वैराग्यकारणम् ।  

सोऽब्रवीत्

<div class="js_include" url="../../upakathAH/02-01_hiraNyakatAmrachUDakathA/"  newLevelForH1="3" includeTitle="true"> </div>

  - उक्तं च-  

प्राप्तव्यमर्थं लभते मनुष्यो  
देवोऽपि तं लङ्घयितुं न शक्तः ।  
तस्मान्न शोचयामि न विस्मयो मे  
यदस्मदीयं न हि तत्परेषाम् ॥१११॥ +++(सम्पादकटिप्पनी- पुस्तकेऽत्राधिकः पाठः।)+++

काककूर्मौ पृच्छतः कथमेतत्?

हिरण्यक आह

<div class="js_include" url="../../upakathAH/02-04_sAgaradattakathA/"  newLevelForH1="3" includeTitle="true"> </div>

अतोऽहं ब्रवीमि "प्राप्तव्यमर्थं लभते मनुष्यः" इति ।

तदेतत्सकलं सुखदुःखमनुभूय परं विषादमुपागतोऽनेन मित्रेण त्वत्सकाशमानीतः । तदेतन्मे वैराग्यकारणम् । मन्थरक आह भद्र, भवति सुहृदयमसन्दिग्धं यः क्षुत्क्षामोऽपि शत्रुभूतं त्वां भक्ष्यस्थाने स्थितमेवं पृष्ठमारोप्यानयति न मार्गेऽपि भक्षयति । उक्तं च यतः

विकारं याति नो चित्तं वित्ते यस्य कदाचन ।  
मित्रं स्यात्सर्वकाले च कारयेन्मित्रमुत्तमम् ॥२.११४॥

विद्वद्भिः सुहृदामत्र चिह्नैरेतैरसंशयम् ।  
परीक्षाकरणं प्रोक्तं होमाग्नेरिव पण्डितैः ॥२.११५॥

तथा च

आपत्काले तु सम्प्राप्ते यन्मित्रं मित्रमेव तत् ।  
वृद्धिकाले तु सम्प्राप्ते दुर्जनोऽपि सुहृद्भवेत् ॥२.११६॥

तन्ममाप्यद्यास्य विषये विश्वासः समुत्पन्नो यतो नीतिविरुद्धेयं मैत्री मांसाशिभिर्वायसैः सह जलचराणाम् । अथवा साध्विदमुच्यते

मित्रं कोऽपि न कस्यापि नितान्तं न च वैरकृत् ।  
दृश्यते मित्रविध्वस्तात्कार्याद्वैरी परीक्षितः ॥२.११७॥

तत्स्वागतं भवतः । स्वगृहवदास्यतामत्र सरस्तीरे । यच्च वित्त्नाशो विदेशवासश्च ते सञ्जातस्तत्र विषये सन्तापो न कर्तव्यः । उक्तं च

अभ्रच्छाया खलप्रीतिः समुद्रान्ते च मेदिनी ।  
अल्पेनैव विनश्यन्ति यौवनानि धनानि च ॥२.११८॥

अत एव विवेकिनो जितात्मानो धनस्पृहां न कुर्वन्ति । उक्तं च

सुसञ्चितैर्जीवनवत्सुरक्षितैर्  
निजेऽपि देहे न वियोजितैः क्वचित् ।  
पुंसो यमान्तं व्रजतोऽपि निष्ठुरैर्  
एतैर्धनैः पञ्चपदी न दीयते ॥२.११९॥

अन्यच्च

यथामिषं जले मत्स्यैर्भक्ष्यते श्वापदैर्भुवि ।  
आकाशे पक्षिभिश्चैव तथा सर्वत्र वित्तवान् ॥२.१२०॥

निर्दोषमपि वित्ताढ्य दोषैर्योजयते नृपः ।  
निधनः प्राप्तदोषोऽपि सर्वत्र निरुपद्रवः ॥२.१२१॥

अर्थानामर्जनं कार्यं वर्धनं रक्षणं तथा ।  
भक्ष्यमाणो निरादायः सुमेरुरपि हीयते ॥२.१२२॥ +++(सम्पादकटिप्पनी- पुस्तकेऽत्र पद्ये भेदः ।)+++

  - अर्थानामर्जनं दुःखमर्जितानां च रक्षणे ।  
  नाशे दुःखं व्यये दुःखं धिगर्थान्कष्टसंश्रयान् ॥ +++(सम्पादकटिप्पनी-  पुस्तकेऽयं पाठः ।)+++


अर्थार्थी यानि कष्टानि मूढोऽयं सहते जनः ।  
शतांशेनापि मोक्षार्थी तानि चेन्मोक्षमाप्नुयात् ॥२.१२३॥

  - अपरं च  
  विदेशवासजमपि वैराग्यं त्वया न कार्य्यम् । यतः- +++(सम्पादकटिप्पनी - पुस्तकेऽत्राधिकः पाठः)+++

को धीरस्य मनस्विनः स्वविषयः को वा विदेशः स्मृतो  
यं देशं श्रयते तमेव कुरुते बाहुप्रतापार्जितम् ।  
यद्दंष्ट्रानखलाङ्गुलप्रहरणैः सिंहो वनं गाहते  
तस्मिन्नेव हतद्विपेन्द्ररुधिरैस्तृष्णां छिनत्त्यात्मनः ॥२.१२४॥

अर्थहीनः परे देशे गतोऽपि यः प्रज्ञावान् भवति स कथञ्चिदपि न सीदति । उक्तं च

कोऽतिभारः समर्थानां किं दूरं व्यवसायिनाम् ।  
को विदेशः सुव्द्यानां कः परः प्रियवादिनाम् ॥२.१२५॥

तत्प्रज्ञानिधिर्भवान्न प्राकृतपुरुषतुल्यः । अथवा

उत्साहसम्पन्नमदीर्घसूत्रं क्रियाविधिज्ञं व्यसनेष्वसक्तम् ।  
शूरं कृतज्ञं दृढसौहृदं च लक्ष्मीः स्वयं वाञ्छति वासहेतोः ॥२.१२६॥

अपरं प्राप्तोऽप्यर्थः कर्मप्राप्त्या नश्यति । तदेतावन्ति दिनानि त्वदीयमासीत् । मुहूर्तमप्यनात्मीयं भोक्तुं न लभ्यते । स्वयमागतमपि विधिनापह्रियते ।

अर्थस्योपार्जनं कृत्वा नैवाभाग्यः समश्नुते ।  
अरण्यं महदासाद्य मूढः सोमिलको यथा ॥२.१२७॥

हिरण्यक आह कथमेतत्?

स आह

<div class="js_include" url="../../upakathAH/02-05_sOmilakakathA/"  newLevelForH1="3" includeTitle="true"> </div>

अतोऽहं ब्रवीमि "अर्थस्योपार्जनं कृत्वा" इति ।  

तद्भद्र ! हिरण्यकैवं ज्ञात्वा धनविषये सन्तापो न कार्यः । अथ विद्यमानमपि धनं भोज्यबन्ध्यतया तदविद्यमानं मन्तव्यम् । उक्तं च

गृहमध्यनिखातेन धनेन धनिनो यदि ।  
भवाम किं न तेनैव धनेन धनिनो वयम् ॥२.१५१॥


तथा च
उपार्जितानामर्थानां त्याग एव हि रक्षणम् ।  
तडागोदरसंस्थानां परीवाह इवाम्भसाम् ॥२.१५२॥

दातव्यं भोक्तव्यं धनविषये सञ्चयो न कर्त्तव्यः ।  
पश्येह मधुकरीणां सञ्चितमर्थं हरन्त्येते ॥२.१५३॥

अन्यच्च
दानं भोगो नाशस्तिस्रो गतयो भवन्ति वित्तस्य ।  
यो न ददाति न भुङ्क्ते तस्य तृतीया गतिर्भवति ॥२.१५४॥

एवं ज्ञात्वा विवेकिना न स्थित्यर्थं वित्तोपार्जनं कर्तव्यं यतो दुःखाय तत् । उक्तं च

धनादिकेषु विद्यन्ते येऽत्र मूर्खाः सुखाशयाः ।  
तप्तग्रीष्मेण सेवन्ते शैत्यार्थं ते हुताशनम् ॥२.१५५॥

सर्पाः पिबन्ति पवनं न च दुर्बलास्ते  
शुष्कैस्तृणैर्वनगजा बलिनो भवन्ति ।  
कन्दैः फलैर्मुनिवरा गमयन्ति कालं  
सन्तोष एव पुरुषस्य परं निधानम् ॥२.१५६॥

सन्तोषामृततृप्तानां यत्सुखं शान्तचेतसाम् ।  
कुतस्तद्धनलुब्धानामितश्चेतश्च धावताम् ॥२.१५७॥

पीयूषमिव संतोषं पिबतां निर्वृतिः परा ।  
दुःखं निरन्तरं पुंसामसंतोषवतां पुनः ॥२.१५८॥

निरोधाच्चेतसोऽक्षाणि निरुद्धान्यखिलान्यपि ।  
आच्छादिते रवौ मेघैः सञ्छन्नाः स्युर्गभस्तयः ॥२.१५९॥

वाञ्छाविच्छेदनं प्राहुः स्वास्थ्यं शान्ता महर्षयः ।  
वाञ्छा निवर्तते नार्थैः पिपासेवाग्निसेवनैः ॥२.१६०॥

अनिन्द्यमपि निन्दन्ति स्तुवन्त्यस्तुत्यमुच्चकैः ।  
स्वापतेयकृते मर्त्याः किं किं नाम न कुर्वते ॥२.१६१॥

धर्मार्थं यस्य वित्तेहा तस्यापि न शुभावहा ।  
प्रक्षालनाद्धि पङ्कस्य दूरादस्पर्शनं वरम् ॥२.१६२॥

दानेन तुल्यो निधिरस्ति नान्यो  
लोभाच्च नान्योऽस्ति परः पृथिव्याम् ।  
विभूषणं शीलसमं न चान्यत्  
सन्तोषतुल्यं धनमस्ति नान्यत् ॥२.१६३॥

दारिद्र्यस्य परा मूर्तिर्यन्मानद्रविणाल्पता ।  
जरद्गवधनः शर्वस्तथापि परमेश्वरः ॥२.१६४॥

एवं ज्ञात्वा भद्र त्वया सन्तोषः कार्य इति । मन्थरकवचनमाकर्ण्य वायस आह भद्र मन्थरको यदेवं वदति तत्त्वया चित्ते कर्तव्यम् । अथवा साध्विदमुच्यते

सुलभाः पुरुषा राजन् सततं प्रियवादिनः ।  
अप्रियस्य च पथ्यस्य वक्ता श्रोता च दुर्लभः ॥२.१६६॥

अप्रियाण्यपि पथ्यानि ये वदन्ति नृणामिह ।  
त एव सुहृदः प्रोक्ता अन्ये स्युर्नामधारकाः ॥२.१६७॥
