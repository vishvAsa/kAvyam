---
title: २-०६ वायसोपायेन मन्थरकरक्षणम्
unicode_script: devanagari
---

एवं विचिन्त्य तं दर्भैः सञ्छाद्य धनुषु समारोप्य स्कन्धे कृत्वा गृहं प्रति प्रस्थितः । अत्रान्तरे तं नीयमानमवलोक्य हिरण्यको दुःखाकुलः पर्यदेवयत्कष्टं भोः कष्टमापतितम् ।  

एकस्य दुःखस्य न यावदन्तं  
गच्छाम्यहं पारमिवार्णवस्य ।  
तावद्द्वितीयं समुपस्थितं मे   
छिद्रेष्वनर्था बहुलीभवन्ति ॥२.१८३॥

तावदस्खलितं यावत्सुखं याति समे पथि ।  
स्खलिते च समुत्पन्ने विषमे च पदे पदे ॥२.१८४॥

यन्नम्रं सरलं चापि यच्चापत्सु न सीदति ।  
धनुर्मित्रं कलत्रं च दुर्लभं शुद्धवंशजम् ॥२.१८५॥

न मातरि न दारेषु न सोदर्ये न चात्मजे ।  
विश्रम्भस्तादृशः पुंसां यादृङ्मित्रे निरन्तरे ॥२.१८६॥

यदि तावत्कृतान्तेन मे धननाशो विहितस्तन्मार्गश्रान्तस्य मे विश्रामभूतं मित्रं कस्मादपहृतम् ।  अपरमपि मित्रं परं मन्थरकसमं न स्यात् । उक्तं च

असम्पत्तौ परो लाभो गुह्यस्य कथनं तथा ।  
आपद्विमोक्षणं चैव मित्रस्यैतत्फलत्रयम् ॥२.१८७॥

तदस्य पश्चान्नान्यः सुहृन्मे । तत्किं ममोपर्यनवरतं व्यसनशरैर्वर्षति हन्त विधिः । यत आदौ तावद्वित्तनाशस्ततः परिवारभ्रंशस्ततो देशत्यागस्ततो मित्रवियोग इति । अथवा स्वरूपमेतत्सर्वेषामेव जन्तूनां जीवितधर्मस्य । उक्तं च

कायः संनिहितापायः सम्पदः पदमापदाम् ।  
समागमाः सापगमाः सर्वमुत्पादि भङ्गुरम् ॥२.१८८॥

तथा च

क्षते प्रहारा निपतन्त्यभीक्ष्णं  
धनक्षये वर्धति जाठराग्निः ।  
आपत्सु वैराणि समुद्भवन्ति  
च्छिद्रेष्वनर्था बहुलीभवन्ति ॥२.१८९॥

अहो साधूक्तं केनापि ।  

प्राप्ते भये परित्राणं प्रीतिविश्रम्भभाजनम् ।  
केन रत्नमिदं सृष्टं मित्रमित्यक्षरद्वयम् ॥२.१९०॥

अत्रान्तरे आक्रन्दपरौ चित्राङ्गलघुपतनकौ तत्रैव समायातौ । अथ हिरण्यक आह अहो किं वृथाप्रलपितेन । तद्यावदेष मन्थरको दृष्टिगोचरान्न नीयते तावदस्य मोक्षोपायश्चिन्त्यतामिति । उक्तं च

व्यसनं प्राप्य यो मोहात्केवलं परिदेवयेत् ।  
क्रन्दनं वर्धयत्येव तस्यान्तं नाधिगच्छति ॥२.१९१॥

केवलं व्यसनस्योक्तं भेषजं नयपण्डितैः ।  
तस्योच्छेदसमारम्भो विषादपरिवर्जनम् ॥२.१९२॥

अन्यच्च

अतीतलाभस्य सुरक्षणार्थं  
भविष्यलाभस्य च सङ्गमार्थम् ।  
आपत्प्रपन्नस्य च मोक्षणार्थं  
यन्मन्त्र्यतेऽसौ परमो हि मन्त्रः ॥२.१९३॥

तच्छ्रुत्वा वायस आह भो यद्येवं तत्क्रियतां मद्वचः । एष चित्राङ्गोऽस्य मार्गे गत्वा किंचित्पल्वलमासाद्य तस्य तीरे निश्चेतनो भूत्वा पततु । अहमप्यस्य शिरसि समारुह्य मन्दैश्चञ्चुप्रहारैः शिर उल्लेखिष्यामि येनासौ लुब्धकोऽमुं मृतं मत्वा मम चञ्चुप्रहारप्रत्ययेन मन्थरकं भूमौ क्षिप्त्वा मृगार्थे धावति । अत्रान्तरे त्वया दर्भमयबन्धनवेष्टनानि खण्डनीयानि येनासौ मन्थरको द्रुततरं पल्वलं प्रविशति ।  

चित्राङ्गः प्राह भो भद्रोऽयं दृष्टो मन्त्रस्त्वया । नूनं मन्थरको मुक्तो मन्तव्यः । उक्तं च

सिद्धिं वा यदि वासिद्धिं चित्तोत्साहो निवेदयेत् ।  
प्रथमं सर्वजन्तूनां प्राज्ञो वेत्ति न चेतरः ॥२.१९४॥

तत्तदेवं क्रियताम् । तथानुष्ठिते स लुब्धकस्तथैव मार्गासन्नपल्वलतीरस्थं चित्राङ्गं वायससनाथमद्राक्षीत् । तं दृष्ट्वा हर्षितमना व्यचिन्तयत् । नूनं पाशवेदनया वराकोऽयं मृगो गत्वायुःशेषजीवितः पाशं त्रोटयित्वा कथमप्येतद्वनान्तरं प्रविष्टो यावन्मृतः । तद्वश्योऽयं मे कच्छपः सुयन्त्रितत्वात् । तदेनमपि तावद्गृह्णामीत्यवर्धाय कच्छपं भूतले प्रक्षिप्य मृगमुपाद्रवत् ।  

अत्रान्तरे हिरण्यकेन वज्रोपमदंष्ट्राप्रहारेण तद्दर्भवेष्टनं तत्क्षणात्खण्डशः कृतम् । मन्थरकोऽपि तृणमध्यान्निष्क्रम्य पल्वलं प्रविष्टः । चित्राङ्गोऽप्यप्राप्तस्यापि तस्योत्थाय वायसेन सह द्रुतं प्रनष्टः । अत्रान्तरे विलक्षो विषादपरो निवृत्तो लुब्धको यावत्पश्यति तावत्कच्छपोऽपि गतः । ततश्च तत्रोपविश्येमं श्लोकमपठत्

प्राप्तो बन्धनमप्ययं गुरुमृगस्तावत्त्वया मे हृतः  
सम्प्राप्तः कमठः स चापि नियतं नष्टस्तवादेशतः ।  
क्षुत्क्षामोऽत्र वने भ्रमामि शिशुकैस्त्यक्तः समं भार्यया  
यच्चान्यन्न कृतं कृतान्त कुरुते तच्चापि सह्यं मया ॥२.१९५॥

एवं बहुविधं विलप्य स्वगृहं गतः । अथ तस्मिन् दूरीभूते सर्वेऽपि ते काककूर्ममृगाखवः परमानन्दभाजो मिलित्वा परस्परमालिङ्ग्य पुनर्जातानिवात्मनो मन्यमानस्तदेव सरः प्राप्य महासुखेन सुभाषितगोष्ठीविनोदं कुर्वन्तः कालं नयन्ति स्म । एवं ज्ञात्वा विवेकिना मित्रसङ्ग्रहः कार्यः । तथा मित्रेण सहाव्याजेन वर्तितव्यम् । उक्तं च

यो मित्राणि करोत्यत्र न कौटिल्येन वर्तते ।  
तैः समं न पराभूतिं सम्प्राप्नोति कथञ्चन ॥२.१९६॥

इति श्रीविष्णुशर्मविरचिते पञ्चतन्त्रे मित्रसम्प्राप्तिर्नाम
द्वितीयं तन्त्रं समाप्तम्
॥२॥
