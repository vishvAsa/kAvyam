---
title: २-०१ लघुपतनकचित्रग्रीववृत्तान्तः
unicode_script: devanagari
---

अस्ति दाक्षिणात्ये जनपदे महिलारोप्यं नाम नगरम् । तस्य नातिदूरस्थो महोच्छ्रायवान्नानाविहङ्गोपभुक्तफलः कीटैरावृतकोटरश्छायाश्वासितपथिकजनसमूहो न्यग्रोधपादपो महान् । अथवा युक्तम्

छायासुप्तमृगः शकुन्तनिवहैर्विष्वग्विलुप्तच्छदः  
कीटैरावृतकोटरः कपिकुलैः स्कन्धे कृतप्रश्रयः ।  
विश्रब्धं मधुपैर्निपीतकुसुमः श्लाघ्यः स एव द्रुमः
सर्वाङ्गैर्बहुसत्त्वसङ्गसुखदो भूभारभूतोऽपरः ॥२.२॥

तत्र च लघुपतनको नाम वायसः प्रतिवसति स्म । स कदाचित्प्राणयात्रार्थं पुरमुद्दिश्य प्रचलितो यावत्पश्यति, तावज्जालहस्तोऽतिकृष्णतनुः स्फुटितचरण ऊर्ध्वकेशो यमकिङ्कराकारो नरः संमुखो बभूव । अथ तं दृष्ट्वा शङ्कितमना व्यचिन्तयत्यदयं दुरात्माद्य ममाश्रयवटपादपसम्मुखोऽभ्येति । तन्न ज्ञायते किमद्य वटवासिनां विहङ्गमानां सङ्क्षयो भविष्यति न वा ।  

एवं बहुविधं विचिन्त्य तत्क्षणान्निवृत्य तमेव बटपादपं गत्वा सर्वान् विहङ्गमान् प्रोवाच भोः ! अयं दुरात्मा लुब्धको जालतण्डुलहस्तः समभ्येति । तत्सर्वथा तस्य न विश्वसनीयम् । एष जालं प्रसार्य तण्डुलान् प्रक्षेप्स्यति । ते तण्डुला भवद्भिः सर्वैरपि कालकूटसदृशा द्रष्टव्याः ।  

एवं वदतस्तस्य स लुब्धकस्तत्र बटतल आगत्य जालं प्रसार्य सिन्दुवारसदृशांस्तण्डुलान् प्रक्षिप्य नातिदूरं गत्वा निभृतः स्थितः । अथ ये पक्षिणस्तत्र स्थितास्ते लघुपतनकवाक्यार्गलया निवारितास्तांस्तण्डुलान् हालाहालाङ्कुरानिव वीक्षमाणा निभृतास्तस्थुः ।  

अत्रान्तरे चित्रग्रीवो नाम कपोतराजः सहस्रपरिवारः प्राणयात्रार्थपरिभ्रमंस्तांस्तण्डुलान् दूरतोऽपि पश्यन् लघुपतनकेन निवार्यमाणोऽपि जिह्वालौल्याद्भक्षणार्थमपतत् । सपरिवारो निबद्धश्च । अथवा साध्विदमुच्यते

जिह्वालौल्यप्रसक्तानां जलमध्यनिवासिनाम् ।  
अचिन्तितो वधोऽज्ञानां मीनानामिव जायते ॥२.३॥

अथवा दैवप्रतिपतिकूलतया भवत्येवम् । न तस्य दोषोऽस्ति । उक्तं च

पौलस्त्यः कथमन्यदारहरणे दोषं न विज्ञातवान्  
रामेणापि कथं न हेमहरिणस्यासम्भवो लक्षितः ।  
अक्षैश्चापि युधिष्ठिरेण सहसा प्राप्तो ह्यनर्थः कथं  
प्रत्यासन्नविपत्तिमूढमनसां प्रायो मतिः क्षीयते ॥२.४॥

तथा च

कृतान्तपाशबद्धानां दैवोपहतचेतसाम् ।  
बुद्धयः कुब्जगामिन्यो भवन्ति महतामपि ॥२.५॥

अत्रान्तरे लुब्धकस्तान् बद्धान् विज्ञाय प्रहृष्टमनाः प्रोद्यतयष्टिस्तद्वधार्थं प्रधावितः । चित्रग्रीवोऽप्यात्मानं सपरिवारं बद्धं मत्वा लुब्धकमायान्तं दृष्ट्वा तान् कपोतानूचे अहो, न भेतव्यम् । उक्तं च

व्यसनेष्वेव सर्वेषु यस्य बुद्धिर्न हीयते ।  
स तेषां पारमभ्येति तत्प्रभावादसंशयम् ॥२.६॥

सम्पत्तौ च विपत्तौ च महतामेकरूपता ।  
उदये सविता रक्तो रक्तश्चास्तमये तथा ॥२.७॥

तत्सर्वे वयं हेलयोड्डीय सपाशजाला अस्यादर्शनं गत्वा मुक्तिं प्राप्नुमः । नो चेद्भयविक्लवाः सन्तो हेलया समुत्पातं न करिष्यथ । ततो मृत्युमवाप्स्यथ । उक्तं च

तन्तवोऽप्यायता नित्यं तन्तवो बहुलाः समाः ।  
बहून् बहुत्वादायासान् सहन्तीत्युपमा सताम् ॥२.८॥

तथानुष्ठिते लुब्धको जालमादायाकाशे गच्छतां तेषां पृष्ठतो भूमिस्थोऽपि पर्यधावत् । तत ऊर्ध्वानन्ः श्लोकमेनमपठत् ।  

जालमादाय गच्छन्ति संहताः पक्षिणोऽप्यमी ।  
यावच्च विवदिष्यन्ते पतिष्यन्ति न संशयः ॥२.९॥

लघुपतनकोऽपि प्राणयात्राक्रियां त्यक्त्वा किमत्र भविष्यन्तीति कुतूहलात्तत्पृष्ठतोऽनुसरति । अथ दृष्टेरगोचरतां गतान् विज्ञाय लुब्धको निराशः श्लोकमपठन्निवृत्तश्च

नहि भवति यन्न भाव्यं भवति च भाव्यं विनापि यत्नेन ।  
करतलगतमपि नश्यति यस्य हि भवितव्यता नास्ति ॥२.१०॥

तथा च

पराङ्मुखे विधौ चेत्स्यात्कथञ्चिद्द्रविणोदयः ।  
तत्सोऽन्यदपि सङ्गृह्य याति शङ्खनिधिर्यथा ॥२.११॥

तदास्तां तावद्विहङ्गामिषलोभो यावत्कुटुम्बवर्तनोपायभूतं जालमपि मे नष्टम् । चित्रग्रीवोऽपि लुब्धकमदर्शनीभूतं ज्ञात्वा तानुवाच भोः ! निवृत्तः स दुरात्मा लुब्धकः । तत्सर्वैरपि स्वस्थैर्गम्यतां महिलारोप्यस्य प्रागुत्तरदिग्भागे । तत्र मम सुहृद्धिरण्यको नाम मूषकः सर्वेषां पाशच्छेदं करिष्यति । उक्तं च

सर्वेषामेव मर्त्यानां व्यसने समुपस्थिते ।  
वाङ्मात्रेणापि साहाय्यं मित्रादन्यो न सन्दधे ॥२.१२॥

एवं ते कपोताश्चित्रग्रीवेण सम्बोधिता महिलारोप्ये नगरे हिरण्यकबिलदुर्गं प्रापुः । हिरण्यकोऽपि सहस्रमुखबिलदुर्गं प्रविष्टः सन्नकुतोभयः सुखेनास्त । अथवा साध्विदमुच्यते

  - अनागतं भयं दृष्ट्वा नीतिशास्त्रविशारदः ।  
  अवसन्मूषकस्तत्र कृत्वा शतमुखं बिलम् ॥१३॥ +++(सम्पादकटिप्पनी - पुस्तकेऽत्रायम् अधिकः पाठः ।)+++

दंष्ट्राविरहितः सर्पो मदहीनो यथा गजः ।  
सर्वेषां जायते वश्यो दुर्गहीनस्तथा नृपः ॥२.१३॥

तथा च

न गजानां सहस्रेण न च लक्षेण वाजिनाम् ।  
तत्कर्म सिध्यते राज्ञां दुरेणैकेन यद्रणे ॥२.१४॥

शतमेकोऽपि सन्धत्ते प्राकारस्थो धनुर्धरः ।  
तस्माद्दुर्गं प्रशंसन्ति नीतिशास्त्रविदो जनाः ॥२.१५॥

अथ चित्रग्रीवो बिलमासाद्य तारस्वरेण प्रोवाच भो भो मित्र हिरण्यक ! सत्वरमागच्छ । महती मे व्यसनावस्था वर्तते ।  

तच्छ्रुत्वा हिरण्यकोऽपि बिलदुर्गान्तर्गतः सन् प्रोवाच भोः ! को भवान् ? किमर्थमायातः ? किं कारणम् ? कीदृक्ते व्यसनावस्थानाम् ? तत्कथ्यतामिति ।  

तच्छ्रुत्वा चित्रग्रीव आह भोः ! चित्रग्रीवो नाम कपोतराजोऽहं ते सुहृत् । तत्सत्वरमागच्छ । गुरुतरं प्रयोजनमस्ति ।  तदाकर्ण्य पुलकिततनुः प्रहृष्टात्मा स्थिरमनास्त्वरमाणो निष्क्रान्तः । अथवा साध्विदमुच्यते

सुहृदः स्नेहसम्पन्ना लोचनानन्ददायिनः ।  
गृहे गृहवतां नित्यं नागच्छन्ति महात्मनाम् ॥२.१६॥

आदित्यस्योदयं तात ताम्बूलं भारती कथा ।  
इष्टा भार्या सुमित्रं च अपूर्वाणि दिने दिने ॥२.१७॥

सुहृदो भवने यस्य समागच्छन्ति नित्यशः ।  
चित्ते च तस्य सौख्यस्य न किञ्चित्प्रतिमं सुखम् ॥२.१८॥

अथ चित्रं ग्रीवं सपरिवारं पाशबद्धमालोक्य हिरण्यकः सविषादमिदमाह भोः, किमेतत्?

स आह भोः, जानन्नपि किं पृच्छसि ? उक्तं च यतः

यस्माच्च येन च यदा च यथा च यच्च  
यावच्च यत्र च शुभाशुभमात्मकर्म ।  
तस्माच्च तेन च तदा च तथा च तच्च  
तावच्च तत्र च कृतान्तवशादुपैति ॥२.१९॥

तत्प्राप्तं मयैतद्बन्धनं जिह्वालौल्यात् । साम्प्रतं त्वं सत्वरं पाशविमोक्षं कुरु । तदाकर्ण्य हिरण्यकः प्राह

अर्धार्धाद्योजनशतादामिषं वीक्षते खगः ।  
सोऽपि पार्श्वस्थितं दैवाद्बन्धनं न च पश्यति ॥२.२०॥

तथा च

रविनिशाकरयोर्ग्रहपीडनं  
गजभुजङ्गविहङ्गमबन्धनम् ।  
मतिमतां च निरीक्ष्य दरिद्रता  
विधिरहो बलवानिति मे मतिः ॥२.२१॥

तथा च

व्योमैकान्तविचारिणोऽपि विहगाः सम्प्राप्नुवन्त्यापदं  
बध्यन्ते निपुणैरगाधसलिलान्मीनाः समुद्रादपि ।  
दुर्नीतं किमिहास्ति किं च सुकृतं कः स्थानलाभे गुणः  
कालः सर्वजनान् प्रसारितकरो गृह्णाति दूरादपि ॥२.२२॥

एवमुक्त्वा चित्रग्रीवस्य पाशं छेत्तुमुद्यतं स तमाहभद्र, मा मैवं कुरु । प्रथमं मम भृत्यानां पाशच्छेदं कुरु । तदनु ममापि च ।  

तच्छ्रुत्वा कुपितो हिरण्यकः प्राह भोः ! न युक्तमुक्तं भवता । यतः स्वामिनोऽनन्तरं भृत्याः ।  

स आह भद्र, मा मैवं वद । मदाश्रयाः सर्व एते वराकाः । अपरं स्वकुटुम्बं परित्यज्य समागताः । तत्कथमेतावन्मात्रमपि संमानं न करोमि । उक्तं च

यः संमानं सदा धत्ते भृत्यानां क्षितिपोऽधिकम् ।  
वित्ताभावेऽपि तं दृष्ट्वा ते त्यजन्ति न कर्हिचित् ॥२.२३॥

तथा च

विश्वासः सम्पदां मूलं तेन यूथपतिर्गजः ।  
सिंहो मृगाधिपत्येऽपि न मृगैः परिवार्यते ॥२.२४॥

अपरं मम कदाचित्पाशच्छेदे कुर्वतस्ते दन्तभङ्गो भवति । अथवा दुरात्मा लुब्धकः सम्भ्येति । तन्नूनं नरकपात एव । उक्तं च

सदाचारेषु भृत्येषु संसीदत्सु च यः प्रभुः ।  
सुखी स्यान्नरकं याति परत्रेह च सीदति ॥२.२५॥

तच्छ्रुत्वा प्रहृष्टो हिरण्यकः प्राह भोः, वेद्म्यहं राजधर्मम् । परं मया तव परीक्षा कृता । तत्सर्वेषां पूर्वं पाशच्छेदं करिष्यामि । भवानप्यनेन बहुकपोतपरिवारेण भविष्यति । उक्तं च

कारुण्यं संविभागश्च यथा भृत्येषु लक्ष्यते ।  
चित्तेनानेन ते शङ्क्या त्रैलोक्यस्यापि नाथता ॥२.२६॥

  - कारुण्यं संविभागश्च यथा भृत्येषु सर्वदा ।  
  सम्भवेत्स महीपालस्त्रैलोक्यस्यापि रक्षणे ॥२.२६॥ +++(सम्पादकटिप्पनी - पुस्तके अयं पाठः ।)+++

एवमुक्त्वा सर्वेषां पाशच्छेदं कृत्वा हिरण्यकश्चित्रग्रीवमाह मित्र, गम्यतामधुना स्वाश्रयं प्रति । भूयोऽपि व्यसने प्राप्ते समागन्तव्यमिति ।  

तान् सम्प्रेष्य पुनरपि दुर्गं प्रविष्टः । चित्रग्रीवोऽपि सपरिवारः स्वाश्रयमगमत् । अथवा साध्विदमुच्यते

मित्रवान् साधयत्यर्थान् दुःसाध्यानपि वै यतः ।  
तस्मान्मित्राणि कुर्वीत समानान्येव चात्मनः ॥२.२७॥

लघुपतनकोऽपि वायसः सर्वं तं चित्रग्रीवबन्धुमोक्षमवलोक्य विस्मितमना व्यचिन्तयतहो बुद्धिरस्य हिरण्यकस्य शक्तिश्च दुर्गसामग्री च । तदीदृगेव विधिविहङ्गानां बन्धनमोक्षात्मकः । अहं च न कस्यचिद्विश्वसिमि चलप्रकृतिश्च । तदाप्येनं मित्रं करोमि । उक्तं च

अपि सम्पूर्णतायुक्तैः कर्तव्याः सुहृदो बुधैः ।  
नदीशः परिपूर्णोऽपि चन्द्रोदयमपेक्षते ॥२.२८॥

एवं सम्प्रधार्य पादपादवतीर्य बिलद्वारमाश्रित्य चित्रग्रीववच्छब्देन हिरण्यकं समाहूतवानेह्येहि भो हिरण्यक, एहि ।  

तच्छब्दं श्रुत्वा हिरण्यको व्यचिन्तयत्किमन्योऽपि कश्चित्कपोतो बन्धनशेषस्तिष्ठति येन मां व्याहरति । आह च भोः ! को भवान् ?

स आह अहं लघुपतनको नाम वायसः ।  

तच्छ्रुत्वा विशेषादन्तर्लीनो हिरण्यक आह भोः ! द्रुतं गम्यतामस्मात्स्थानात् ।  

वायस आह अहं तव पार्श्वे गुरुकार्येण समागतः । तत्किं न क्रियते मया सह दर्शनम् ?

हिरण्यक आह न मेऽस्ति त्वया सह सङ्गमेन प्रयोजनमिति ।  

स आह भोः ! चित्रग्रीवस्य मया तव सकाशात्पाशमोक्षणं दृष्टम् । तेन मम महती प्रीतिः सञ्जाता । तत्कदाचिन्ममापि बन्धने जाते तव पार्श्वान्मुक्तैर्भविष्यति । तत्क्रियतां मया सह मैत्री ।  

हिरण्यक आह अहो त्वं भोक्ता । अहं ते भोज्यभूतः । तत्का त्वया सह मम मैत्री ? तद्गम्यताम् । मैत्री विरोधभावात्कथम् ? उक्तं च

ययोरेव समं वित्तं ययोरेव समं कुलम् ।  
तयोर्मैत्री विवाहश्च न तु पुष्टविपुष्टयोः ॥२.२९॥

तथा च

यो मित्रं कुरुते मूढ आत्मनोऽसदृशं कुधीः ।  
हीनं वाप्यधिकं वापि हास्यतां यात्यसौ जनः ॥२.३०॥

तद्गम्यतामिति ।  

वायस आह भो हिरण्यक ! एषोऽहं तव दुर्गद्वार उपविष्टः । यदि त्वं मैत्री न करोषि ततोऽहं प्राणमोक्षणं तवाग्रे करिष्यामि । अथवा प्रायोपवेशनं मे स्यातिति ।  

हिरण्यक आह भोः ! त्वया वैरिणा सह कथं मैत्रीं करोमि ? उक्तं च

वैरिणा न हि सन्दध्यात्सुश्लिष्टेनापि सन्धिना ।  
सुतप्तमपि पानीयं शमयत्येव पावकम् ॥२.३१॥

वायस आह भोः ! त्वया सह दर्शनमपि नास्ति । कुतो वैरम् ? तत्किमनुचितं वदसि ?

हिरण्यक आह द्विविधं वैरं भवति । सहजं कृत्रिमं च । तत्सहजवैरी त्वमस्माकम् । उक्तं च

कृत्रिमं नाशमभ्येति वैरं द्राक्कृत्रिमैर्गुणैः ।  
प्राणदानं विना वैरं सहजं याति न क्षयम् ॥२.३२॥

वायस आह भोः ! द्विविधस्य वैरस्य लक्षणं श्रोतुमिच्छामि । तत्कथ्यताम् ।  

हिरण्यक आह भोः ! कारणेन निर्वृतं कृत्रिमम् । तत्तदर्होपकारकरणाद्गच्छति । स्वाभाविकं पुनः कथमपि न गच्छति । तद्यथा नकुलसर्पाणां, शष्पभुङ्नखायुधानां, जलवह्न्योः, देवदैत्यानां, सारमेयमार्जराणां, ईश्वरदरिद्राणां, सपत्नीनां, सिंहगजानां, लुब्धकहरिणानां, श्रोत्रियभ्रष्टक्रियाणां, मूर्कपण्डितानां, पतिव्रताकुलटानां, सज्जनदुर्जनानाम् । न कश्चित्केनापि व्यापादितः, तथापि प्राणान् सन्तापयन्ति ।  

वायस आह भोः ! अकारणमेतत् । श्रूयतां मे वचनम्

कारणान्मित्रतामेति कारणाद्याति शत्रुताम् ।  
तस्मान्मित्रत्वमेवात्र योज्यं वैरं न धीमता ॥२.३३॥

तस्मात्कुरु मया सह समागमं मित्रधर्मार्थम् ।  

हिरण्यक आह भोः, श्रूयतां नीतिसर्वस्वम्

सकृद्दुष्टमपीष्टं यः पुनः सन्धातुमिच्छति ।  
स मृत्युमुपगृह्णाति गर्भमश्वतरी यथा ॥२.३४॥

अथवा गुणवानहं, न मे कश्चिद्वैरयातनां करिष्यति । एतदपि न सम्भाव्यम् । उक्तं च

सिंहो व्याकरणस्य कर्तुरहरत्प्राणान् प्रियान् पाणिनेर्  
मीमांसाकृतमुन्ममाथ सहसा हस्ती मुनिं जैमिनिम् ।  
छन्दोज्ञाननिधिं जघान मकरो वेलातटे पिङ्गलम्  
अज्ञानावृतचेतसामतिरुषा कोऽर्थस्तिरश्चां गुणैः ॥२.३५॥

वायस आह अस्त्येतत् । यथापि श्रूयताम्

उपकाराच्च लोकानां निमित्तान्मृगपक्षिणाम् ।  
भयाल्लोभाच्च मूर्खाणां मैत्री स्याद्दर्शनात्सताम् ॥२.३६॥

मृद्घट इव सुखभेद्यो दुःसन्धानश्च दुर्जनो भवति ।  
सुजनस्तु कनकघट इव दुर्भेदः सुकरसन्धिश्च ॥२.३७॥

इक्षोरग्रात्क्रमशः पर्वणि पर्वणि यथा रसविशेषः ।  
तद्वत्सज्जनमैत्री विपरीतानां तु विपरीता ॥२.३८॥

तथा च

आरम्भगुर्वी क्षयिणी क्रमेण   
लघ्वी पुरा वृद्धिमती च पश्चात् ।  
दिनस्य पूर्वार्धपरार्धभिन्ना   
छायेव मैत्री खलसज्जनानाम् ॥२.३९॥

तत्साधुरहम् । अपरं त्वां शपथादिभिर्निर्भयं करिष्यामि ।  

स आह न मेऽस्ति ते शपथैः प्रत्ययः । उक्तं च

शपथैः सन्धितस्यापि न विश्वासं व्रजेद्रिपोः ।  
श्रूयते शपथं कृत्वा वृत्रः शक्रेण सूदितः ॥२.४०॥

न विश्वासं विना शत्रुर्देवानामपि सिध्यति ।  
विश्वासात्त्रिदशेन्द्रेण दितेर्गर्भो विदारितः ॥२.४१॥

अन्यच्च

बृहस्पतेरपि प्राज्ञस्तस्मान्नैवात्र विश्वसेत् ।  
य इच्छेदात्मनो बुद्धिमायुष्यं च सुखानि च ॥२.४२॥

तथा च

सुसूक्ष्मेणापि रन्ध्रेण प्रविश्याभ्यन्तरं रिपुः ।  
नाशयेच्च शनैः पश्चात्प्लवं सलिलपूरवत् ॥२.४३॥

न विश्वसेदविश्वस्ते विश्वस्तेऽपि न विश्वसेत् ।  
विश्वासाद्भयमुत्पन्नं मूलान्यपि निकृन्तति ॥२.४४॥

न बध्यते ह्यविश्वस्तो दुर्बलोऽपि बलोत्कटैः ।  
विश्वस्ताश्चाशु बध्यन्ते बलवन्तोऽपि दुर्बलैः ॥२.४५॥

सुकृत्यं विष्णुगुप्तस्य मित्राप्तिर्भार्गवस्य च ।  
बृहस्पतेरविश्वासो नीतिर्सन्धिस्त्रिधा स्थितः ॥२.४६॥

तथा च

महताप्यर्थसारेण यो विश्वसिति शत्रुषु ।  
भार्यासु सुविरक्तासु तदन्तं तस्य जीवितम् ॥२.४७॥

तच्छ्रुत्वा लघुपतनकोऽपि निरुत्तरश्चिन्तयामास अहो, बुद्धिप्रागल्भ्यमस्य नीतिविषये । अथवा स एवास्योपरि मैत्रीपक्षपातः । स आह भो हिरण्यक !

सतां साप्तपदं मैत्रमित्याहुर्विबुधा जनाः ।  
तस्मात्त्वं मित्रतां प्राप्तो वचनं मम तच्छृणु ॥२.४८॥

दुर्गस्थेनापि त्वया मया सह नित्यमेवालापो गुणदोषसुभाषितगोष्ठीकथाः सर्वदा कर्तव्याः, यद्येवं न विश्वसिषि ।  

तच्छ्रुत्वा हिरण्यकोऽपि व्यचिन्तयत्विदग्धवचनोऽयं दृश्यते लघुपतनकः सत्यवाक्यश्च तद्युक्तमनेन मैत्रीकरणम् । परं कदाचिन्मम दुर्गे चरणपातोऽपि न कार्यः । उक्तं च

भीतभीतः पुरा शत्रुर्मन्दं मन्दं विसर्पति ।  
भूमौ प्रहेलया पश्चाज्जारहस्तोऽङ्गनास्विव ॥२.४९॥

तच्छ्रुत्वा वायस आह भद्र, एवं भवतु । ततःप्रभृति तौ द्वावपि सुभाषितगोष्ठीसुखमनुभवन्तौ तिष्ठतः । परस्परं कृतोपकारौ कालं नयतः । लघुपतनकोऽपि मांसशकलानि मेध्यानि बलिशेषाण्यन्यानि वात्सल्याहृतानि पक्वान्नविशेषाणि हिरण्यकार्थमानयति । हिरण्यकोऽपि तण्डुलानन्यांश्च भक्ष्यविशेषाल्लघुपतनकार्थं रात्रावाहृत्य तत्कालायातस्यार्पयति । अथवा युज्यते द्वयोरप्येतत् । उक्तं च

ददाति प्रतिगृह्णाति गुह्यमाख्याति पृच्छति ।  
भुङ्क्ते भोजयते चैव षड्विधं प्रीतिलक्षणम् ॥२.५०॥

नोपकारं विना प्रीतिः कथञ्चित्कस्यचिद्भवेत् ।  
उपयाचितदानेन यतो देवा अभीष्टदाः ॥२.५१॥

तावत्प्रीतिर्भवेल्लोके यावद्दानं प्रदीयते ।  
वत्सः क्षीरक्षयं दृष्ट्वा परित्यजति मातरम् ॥२.५२॥

पश्य दानस्य माहात्म्यं सद्यः प्रत्ययकारकम् ।  
यत्प्रभावादपि द्वेषो मित्रतां याति तत्क्षणात् ॥२.५३॥

पुत्रादपि प्रियतरं खलु तेन दानं  
मन्ये पशोरपि विवेकविवर्जितस्य ।  
दत्ते खले तु निखिलं खलु येन दुग्धं  
नित्यं ददाति महिषी ससुतापि पश्य ॥२.५४॥

किं बहुना

प्रीतिं निरन्तरां कृत्वा दुर्भेद्यां नखमांसवत् ।  
मूषको वायसश्चैव गतौ कृत्रिममित्रताम् ॥२.५५॥
