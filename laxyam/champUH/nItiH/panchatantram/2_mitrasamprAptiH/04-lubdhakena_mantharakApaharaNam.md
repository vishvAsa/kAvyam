---
title: २-०५ लुब्धकेन मन्थरकापहरणम्
unicode_script: devanagari
---

अथैकस्मिन्नहनि गोष्ठीसमये मृगो नायातः । अथ ते व्याकुलीभूताः परस्परं जल्पितुमारब्धाः । अहो किमद्य सुहृन्न समायातः । किं सिंहादिभिः क्वचिद्व्यापादित उत लुब्धकैरथ वानले प्रपतितो गर्ताविषमे वा नवतृणलौल्यादिति । अथवा साध्विदमुच्यते

स्वगृहोद्यानगतेऽपि स्निग्धैः पापं विशङ्क्यते मोहात् ।  
किमु दृष्टबह्वपायप्रतिभयकान्तारमध्यस्थे ॥२.१७३॥

अथ मन्थरको वायसमाह भो लघुपतनकाहं हिरण्यकश्च तावद्द्वावप्यशक्तौ तस्यान्वेषणं कर्तुं मन्दगतित्वात् । तद्गत्वा त्वमरण्यं शोधय यदि कुत्रचित्तं जीवन्तं पश्यसीति ।  

तदाकर्ण्य लघुपतनको नातिदूरे यावद्गच्छति तावत्पल्वलतीरे चित्राङ्गः कूटपाशनियन्त्रितस्तिष्ठति । तं दृष्ट्वा शोकव्याकुलितमनास्तमवोचत् । भद्र किमिदम् ? चित्राङ्गोऽपि वायसमवलोक्य विशेषेण दुःखितमना बभूव । अथवा युक्तमेतत्

अपि मन्दत्वमापन्नो नष्टो वापीष्टदर्शनात् ।  
प्रायेण प्राणिनां भूयो दुःखावेगोऽधिको भवेत् ॥२.१७४॥

ततश्च वाष्पावसाने चित्राङ्गो लघुपतनकमाह भो मित्र संजातोऽयं तावन्मम मृत्युः । तद्युक्तं सम्पन्नं यद्भवता सह मे दर्शनं सञ्जातम् । उक्तं च

प्राणात्यये समुत्पन्ने यदि स्यान्मित्रदर्शनम् ।  
तद्द्वाभ्यां सुखदं पश्चाज्जीवतोऽपि मृतस्य च ॥२.१७५॥

तत्क्षन्तव्यं यन्मया प्रणयात्सुभाषितगोष्ठीष्वभिहितम् । तथा हिरण्यकमन्थरकौ मम वाक्याद्वाच्यौ ।  

अज्ञानाज्ज्ञानतो वापि दुरुक्तं यदुदाहृतम् ।  
मया तत्क्षम्यतामद्य द्वाभ्यामपि प्रसादतः ॥२.१७६॥

तच्छ्रुत्वा लघुपतनक आह भद्र न भेतव्यमस्मद्विधैर्मित्रैर्विद्यमानैः । यावदहं द्रुततरं हिरण्यकं गृहीत्वागच्छामि । अपरं ये सत्पुरुषा भवन्ति ते व्यसने न व्याकुलत्वमुपयान्ति । उक्तं च

सम्पदि यस्य न हर्षो विपदि विषादो रणे न भीरुत्वम् ।  
तं भुवनत्रयतिलकं जनयति जननी सुतं विरलम् ॥२.१७७॥

एवमुक्त्वा लघुपतनकश्चित्राङ्गमाश्वास्य यत्र हिरण्यकमन्थरकौ तिष्ठतस्तत्र गत्वा सर्वं चित्राङ्गपाशपतनं कथितवान् । हिरण्यकं च चित्राङ्गपाशमोक्षणं प्रति कृतनिश्चयं पृष्ठमारोप्य भूयोऽपि सत्वरं चित्राङ्गसमीपे गतः । सोऽपि मूषकमवलोक्य किंचिज्जीविताशया संश्लिष्ट आह

आपन्नाशाय विबुधैः कर्तव्याः सुहृदोऽमलाः ।  
न तरत्यापदं कश्चिद्योऽत्र मित्रविवर्जितः ॥२.१७८॥

हिरण्यक आह भद्र त्वं तावन्नीतिशास्त्रज्ञो दक्ष इति । तत्कथमत्र कूटपाशे पतितः ?

स आह भो न कालोऽयं विवादस्य । तन्न यावत्स पापात्मा लुब्धकः समभ्येति तावद्द्रुततरं कर्तयेमं मत्पादपाशम् ।  

तदाकर्ण्य विहस्याह हिरण्यकः किं मय्यपि समायाते लुब्धकाद्बिभेषि ततः शास्त्रं प्रति महती मे विरक्तिः सम्पन्ना यद्भवद्विधा अपि नीतिशास्त्रविद एतामवस्थां प्राप्नुवन्ति । तेन त्वां पृच्छामि ।  

स आह भद्र कर्मणा बुद्धिरपि हन्यते । उक्तं च

कृतान्तपाशबद्धानां दैवोपहतचेतसाम् ।  
बुद्धयः कुब्जगामिन्यो भवन्ति महतामपि ॥२.१७९॥

विधात्रा रचिता या सा ललाटेऽक्षरमालिका ।  
न तां मार्जयितुं शक्ताः स्वशक्त्याप्यतिपण्डिताः ॥२.१८०॥

एवं तयोः प्रवदतोः सुहृद्व्यसनसन्तप्तहृदयो मन्थरकः शनैः शनैस्तं प्रदेशमाजगाम । तं दृष्ट्वा लघुपतनको हिरण्यकमाह अहो न शोभनमापतितम् ।  
हिरण्यक आह किं स लुब्धकः समायाति ?

स आह आस्तां तावल्लुब्धकवार्ता । एष मन्थरकः समागच्छति । तदनीतिरनुष्ठितानेन यतो वयमप्यस्य कारणान्नूनं व्यापादनं यास्यामो यदि स पापात्मा लुब्धकः समागमिष्यति । तदहं तावत्खमुत्पतिष्यामि । त्वं पुनर्बिलं प्रविष्यात्मानं रक्षयिष्यसि । चित्राङ्गोऽपि वेगेन दिगन्तरं यास्यति । एष पुनर्जलचरः स्थले कथं भविष्यतीति व्याकुलोऽस्मि । अत्रान्तरे प्राप्तोऽयं मन्थरकः ।  

हिरण्यक आह भद्र, न युक्तमनुष्ठितं भवता यदत्र समायातः । तद्भूयोऽपि द्रुततरं गम्यतां यावदसौ लुब्धको न समायाति ।  

मन्थरक आह भद्र, किं करोमि ? न शक्नोमि तत्रस्थो मित्रव्यसनाग्निदाघं सोढुम् । तेनाहमत्रागतः । अथवा साध्विदमुच्यते

दयितजनविप्रयोगो वित्तवियोगश्च सह्याः स्युः ।  
यदि सुमहौषधकल्पो वयस्यजनसंगमो न स्यात् ॥२.१८१॥

वरं प्राणपरित्यागो न वियोगो भवादृशैः ।  
प्राणा जन्मान्तरे भूयो न भवन्ति भवद्विधाः ॥२.१८२॥

एवं तस्य प्रवदत आकर्णपूरितशरासनो लुब्धकोऽप्युपागतः । तं दृष्ट्वा मूषकेण तस्य स्नायुपाशस्तत्क्षणात्खण्डितः । अत्रान्तरे चित्राङ्गः सत्वरं पृष्ठमवलोकयन् प्रधावितः । लघुपतनको वृक्षमारूढः । हिरण्यकश्च समीपवर्ति बिलं प्रविष्टः । अथासौ लुब्धको मृगगमनाद्विषण्णवदनो व्यर्थश्रमस्तं मन्थरकं मन्दं मन्दं स्थलमध्ये गच्छन्तं दृष्टवान् । अचिन्तयच्चयद्यपि कुरङ्गो धात्रापहृतस्तथाप्ययं कूर्म आहारार्थं सम्पादितः । तदद्यास्यामिषेण मे कुटुम्बस्याहारनिर्वृत्तिर्भविष्यति ।  
