---
title: २-०२ लघुपतनकविरक्तिः
unicode_script: devanagari
---

एवं स मूषकस्तदुपकाररञ्जितस्तथा विश्वस्तो यथा तस्य पक्षमध्ये प्रविष्टस्तेन सह सर्वदैव गोष्ठीं करोति । अथान्यस्मिन्नहनि वायसोऽश्रुपूर्णनयनः समभ्येत्य सगद्गदं तमुवाच भद्र हिरण्यक, विरक्तिः सञ्जाता मे साम्प्रतं देशस्यास्योपरि तदन्यत्र यास्यामि ।  

हिरण्यक आह भद्र किं विरक्तेः कारणम् ।  

स आह भद्र, श्रूयताम् । अत्र देशे महत्यानावृष्ट्या दुर्भिक्षं सञ्जातम् । दुर्भिक्षत्वाज्जनो बुभुक्षापीडितः कोऽपि बलिमात्रमपि न प्रयच्छति । अपरं गृहे गृहे बुभुक्षितजनैर्विहङ्गानां बन्धनाय पाशाः प्रगुणीकृताः सन्ति । अहमप्यायुःशेषतया पाशेन बद्ध उद्धरितोऽस्मि । एतद्विरक्तेः कारणम् । तेनाहं विदेशं चलित इति बाष्पमोक्षं करोमि ।  

हिरण्यक आह अथ भवान् क्व प्रस्थितः ?

स आह अस्ति दक्षिणापथे वनगहनमध्ये महासरः । तत्र त्वत्तोऽधिकः परमसुहृत्कूर्मो मन्थरको नाम । स च मे मत्स्यमांसखण्डानि दास्यति । तद्भक्षणात्तेन सह सुभाषितगोष्ठीसुखमनुभवन् सुखेन कालं नेष्यामि । नाहमत्र विहङ्गानां पाशबन्धनेन क्षयं द्रष्टुमिच्छामि । उक्तं च

अनावृष्टिहते देशे सस्ये च प्रलयं गते ।  
धन्यास्तात न पश्यन्ति देशभङ्गं कुलक्षयम् ॥२.५६॥

कोऽतिभारः समर्थानां किं दूरं व्यवसायिनाम् ।  
को विदेशः सविद्यानां कः परः प्रियवादिनाम् ॥२.५७॥

विद्वत्त्वं च नृपत्वं च नैव तुल्यं कदाचन ।  
स्वदेशे पूज्यते राजा विद्वान् सर्वत्र पूज्यते ॥२.५८॥

हिरण्यक आह यद्येवं तदहमपि त्वया सह गमिष्यामि । ममापि महद्दुःखं वर्तते ।  

वायस आह भोः ! तव किं दुःखम् ? तत्कथय ।  

हिरण्यक आह भोः ! बहु वक्तव्यमस्त्यत्र विषये । तत्रैव गत्वा सर्वं सविस्तरं कथयिष्यामि ।  

वायस आह अहं तावदाकाशगतिः । तत्कथं भवतो मया सह गमनम् ?

स आह यदि मे प्राणान् रक्षसि तदा स्वपृष्ठमारोप्य मां तत्र प्रापयिष्यसि । नान्यथा मम गतिरस्ति ।  

तच्छ्रुत्वा सानन्दं वायस आह यद्येवं तद्धन्योऽहं यद्भवतापि सह तत्र कालं नयामि । अहं सम्पातादिकानषावुड्डीनगतिविशेषान् वेद्मि । तत्समारोह मम पृष्ठं, येन सुखेन त्वां तत्सरः प्रापयामि ।  

हिरण्यक आहौड्डीनानां नामानि श्रोतुमिच्छामि ।  

स आह

सम्पातं विप्रपातं च महापातं निपातनम् ।  
वक्रं तिर्यक्तथा चोर्ध्वमष्टमं लघुसंज्ञकम् ॥२.५९॥
