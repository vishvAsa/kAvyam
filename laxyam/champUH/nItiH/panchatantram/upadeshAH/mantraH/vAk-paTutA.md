---
title: वाक्पटुता
unicode_script: devanagari
---

उत्तराद् उत्तरं वाक्यं  
वदतां संप्रजायते ।  
सुवृष्टिगुणसम्पन्नाद्  
बीजाद् बीजम् इवापरम् ॥ ६४॥ +++(५)+++

अपायसंदर्शनजां विपत्तिम्  
उपायसंदर्शनजां च सिद्धिम् ।  
मेधाविनो नीतिगुणप्रयुक्तां  
पुरः स्फुरन्तीमिव वर्णयन्ति ॥ ६५॥ +++(५)+++

एकेषां वाचि शुकवद्  
अन्येषां हृदि मूकवत् ।  
हृदि वाचि तथान्येषां  
वल्गु वल्गन्ति सूक्तयः ॥ ६६॥

न चाहमप्राप्तकालं वक्ष्ये । आकर्णितं मया नीतिसारं पितुः
पूर्वमुत्सङ्गं हि निषेवता ।

अप्राप्तकालं वचनं  
बृहस्पतिरपि ब्रुवन् ।  
लभते बह्ववज्ञानम्  
अपमानं च पुष्कलम्+++(=भूरि)+++ ॥ ६७॥