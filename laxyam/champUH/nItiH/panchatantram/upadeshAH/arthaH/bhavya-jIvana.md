---
title: भव्य-जीवनम्
unicode_script: devanagari
---

उक्तञ्च -

सुहृदामुपकारकारणाद्  
द्विषतामप्यपकारकारणात् ।  
नृपसंश्रय इष्यते बुधैर्  
जठरं को न बिभर्ति केवलम् ॥ २२॥  +++(४)+++

किञ्च -

यस्मिन् जीवन्ति जीवन्ति  
बहवः सोऽत्र जीवति ।  
वयांसि+++(=पक्षिणः)+++ किं न कुर्वन्ति  
चञ्च्वा स्वोदरपूरणम् ॥ २३॥

तथा च -

यज्जीव्यते क्षणमपि प्रथितं मनुष्यैर्  
विज्ञानशौर्यविभवार्यगुणैः समेतम् ।  
तन्नाम जीवितमिह प्रवदन्ति तज्ज्ञाः  
काकोऽपि जीवति चिराय बलिं च भुङ्क्ते ॥ २४॥  +++(४)+++

यो नात्मना न च परेण च बन्धुवर्गे   
दीने **दयां न कुरुते न** च मर्त्यवर्गे ।  
किं तस्य जीवितफलं हि मनुष्यलोके  
काकोऽपि जीवति चिराय बलिं च भुङ्क्ते ॥ २५॥

सुपूरा स्यात् कुनदिका  
सुपूरो मूषिकाञ्जलिः ।  
सुसंतुष्टः कापुरुषः  
स्वल्पकेनापि तुष्यति ॥ २६॥ +++(४)+++

किञ्च -

किं तेन जातु जातेन  
मातुर्यौवनहारिणा ।  
आरोहति न यः स्वस्य  
वंशस्याग्रे ध्वजो यथा ॥ २७॥ +++(५)+++

परिवर्तिनि संसारे  
मृतः को वा न जायते ।  
जातस्तु गण्यते सोऽत्र  
यः स्फुरेच्च श्रियाधिकः ॥ २८॥ +++(४)+++

किञ्च -

जातस्य नदीतीरे  
तस्यापि तृणस्य जन्मसाफल्यम् ।  
यत्सलिलमज्जनाकुल-  
जनहस्तालम्बनं भवति ॥ २९॥ +++(५)+++

तथा च -

स्तिमितोन्नतसञ्चारा  
जनसन्तापहारिणः ।  
जायन्ते विरला लोके  
जलदा इव सज्जनाः ॥ ३०॥ +++(५)+++

निरतिशयं गरिमाणं  
तेन जनन्याः स्मरन्ति विद्वांसः ।  
यत्कमपि वहति गर्भं  
महतामपि यो गुरुर्भवति ॥ ३१॥ +++(४)+++

अप्रकटीकृतशक्तिः  
शक्तोऽपि जनस्तिरस्क्रियां लभते ।  
निवसन्न् अन्तर्दारुणि  
लङ्घ्यो वह्निर् न तु ज्वलितः ॥ ३२॥ +++(५)+++