+++
title = "दारिद्र्यम्"
unicode_script = "devanagari"
+++
शीलं शौचं क्षान्तिर्  
दाक्षिण्यं मधुरता कुले जन्म ।  
न विराजन्ति हि सर्वे  
वित्तविहीनस्य पुरुषस्य ॥५.२॥

मानो वा दर्पो वा  
विज्ञानं विभ्रमः सुबुद्धिर् वा ।  
सर्वं प्रणश्यति समं  
वित्तविहीनो यदा पुरुषः ॥५.३॥

प्रतिदिवसं याति लयं  
वसन्तवाताहतेव शिशिरश्रीः ।  
बुद्धिर् बुद्धिमताम् अपि  
कुटुम्ब-भर-चिन्तया सततम् ॥५.४॥

नश्यति विपुल-मतेर् अपि  
बुद्धिः पुरुषस्य मन्दविभवस्य ।  
घृत-लवण-तैल-  
तण्डुल-वस्त्रेन्धन-चिन्तया सततम् ॥५.५॥

गगनम् इव नष्टतारकं    
शुष्कमिव सरः श्मशानम् इव रौद्रम् ।  
प्रिय-दर्शनम् अपि रूक्षं    
भवति गृहं धन-विहीनस्य ॥५.६॥

न विभाव्यन्ते लघवो  
वित्तविहीनाः पुरोऽपि निवसन्तः ।  
सततं जातविनष्टाः  
पयसाम् इव बुद्बुदाः पयसि ॥५.७॥

सुकुलं कुशलं सुजनं  
विहाय कुल-कुशल-शील-विकलेऽपि ।  
आढ्ये कल्प-तराव् इव  
नित्यं रज्यन्ति जन-निवहाः ॥५.८॥

विफलमिह पूर्वसुकृतं  
विद्यावन्तोऽपि कुल-समुद्भूताः ।  
यस्य यदा विभवः स्यात्  
तस्य तदा दासतां यान्ति ॥५.९॥

लघुर् अयम् आह न लोकः  
कामं गर्जन्तम् अपि पतिं पयसाम् ।  
सर्वम् अलज्जाकरम् इह  
यद् यत् कुर्वन्ति परिपूर्णाः ॥५.१०॥

