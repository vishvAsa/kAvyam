---
title: अर्थप्रशंसा
unicode_script: devanagari
---

न हि तद्विद्यते किंचिद् यदर्थेन न सिध्यति ।  
यत्नेन मतिमांस्तस्मादर्थमेकं प्रसाधयेत् ॥ २॥

यस्यार्थास्तस्य मित्राणि यस्यार्थास्तस्य बान्धवाः ।  
यस्यार्थाः स पुमाꣳल्लोके यस्यार्थाः स च पण्डितः ॥ ३॥ +++(५)+++

न सा विद्या न तद्दानं न तच्छिल्पं न सा कला ।  
न तत्स्थैर्यं हि धनिनां याचकैर्यन्न गीयते ॥ ४॥ +++(५)+++

इह लोके हि धनिनां परोऽपि स्वजनायते ।  
स्वजनोऽपि दरिद्राणां सर्वदा दुर्जनायते ॥ ५॥ +++(५)+++

अर्थेभ्योऽपि हि वृद्धेभ्यः संवृत्तेभ्यस्तस्ततः ।  
प्रवर्तन्ते क्रियाः सर्वाः पर्वतेभ्य इवापगाः ॥ ६॥ +++(र५)+++

पूज्यते यदपूज्योऽपि यदगम्योऽपि गम्यते ।  
वन्द्यते यदवन्द्योऽपि स प्रभावो धनस्य च ॥ ७॥ +++(५)+++

अशनादिन्द्रियाणीव स्युः कार्याण्यखिलान्यपि ।  
एतस्मात्कारणाद्वित्तं सर्वसाधनमुच्यते ॥ ८॥ +++(४)+++

अर्थार्थी जीवलोकोऽयं श्मशानमपि सेवते ।  
त्यक्त्वा जनयितारं स्वं निःस्वं गच्छति दूरतः ॥ ९॥ +++(४)+++

गतवयसामपि पुंसां येषामर्था भवन्ति ते तरुणाः ।  
अर्थेन तु ये विहीना वृद्धास्ते यौवनेऽपि स्युः ॥ १०॥ +++(४)+++
