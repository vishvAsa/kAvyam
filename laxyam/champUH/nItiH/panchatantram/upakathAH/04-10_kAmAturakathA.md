---
title: ०४-१० कामातुरकथा
unicode_script: devanagari
---
या ममोद्विजते नित्यं साद्य मामवगूहते ।  
प्रियकारक भद्रं ते यन्ममास्ति हरस्व तत् ॥४.५५॥

अस्ति कस्मिंश्चिदधिष्ठाने कामातुरो नाम महाधनो वृद्धवणिक् । तेन मृतभार्येण कामोपहतचेतसा काचिन्निर्धनवणिक्सुता प्रभूतं वित्तं दत्त्वोद्वाहिता । अथ सा दुःखाभिभूता तं वृद्धवणिजं द्रष्टुमपि न शशाक । अथवा साध्विदमुच्यते

श्वेतं पदं शिरसि यत्तु शिरोरुहाणां  
स्थानं परं परिभवस्य तदेव पुंसाम् ।  
आरोपितास्थिशकलं परिहृत्य यान्ति  
चाण्डालकूपमिव दूरतरं तरुण्यः ॥४.५६॥

तथा च

गात्रं सङ्कुचितं गतिविगलिता दन्ताश्च नाशं गताः  
दृष्टिर्भ्राम्यति रूपमेव ह्रसते वक्त्रं च लालायते ।  
वाक्यं नैव करोति बान्धवजनः पत्नी न शुश्रूषते  
हा कष्टं जरयाभिभूतपुरुषः पुत्रैरवज्ञायते ॥४.५७॥

अथ कदाचित्सा तेन सहैकशयने पराङ्मुखी यावत्तिष्ठति तावत्तस्य गृहे चौरः प्रविष्टः । सापि तं चौरमवलोक्य भयव्याकुला वृद्धमपि पतिं गाढं समालिलिङ्ग । सोऽपि विस्मयात्पुलकाङ्कितसर्वगात्रश्चिन्तयामासअहो ! किमेषा मामद्यावगूहते । अहो चित्रमेतत्! ततश्च यावन्निपुणतयावलोकयति तावत्चौरः प्रविष्टः कोणैकदेशे तिष्ठति । पुनरप्यचिन्तयत्नूनमेषा चौरस्य भयान्मामालिङ्गति । तज्ज्ञात्वा चौरमाहया ममोद्विजते नित्यं साद्य (५५) इति । भूयोऽपि निर्गच्छन्तमवादीत्भो चोर ! नित्यमेव त्वया रात्रावागन्तव्यं मदीयोऽयं विभवस्त्वदीय इति ।  
