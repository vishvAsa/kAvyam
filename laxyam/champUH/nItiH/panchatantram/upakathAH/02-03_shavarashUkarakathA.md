---
title: ०२-०३ शवरशूकरकथा
unicode_script: devanagari
---

अतितृष्णा न कर्तव्या तृष्णां नैव परित्यजेत् ।  
अतितृष्णाभिभूतस्य शिखा भवति मस्तके ॥२.८०॥

अस्ति कस्मिंश्चिद्वनोद्देशे कश्चित्पुलिन्दः । स च पापर्द्धिं कर्तुं वनं प्रति प्रस्थितः । अथ तेन प्रसर्पता महानञ्जनपर्वतशिखराकारः क्रोडः समासादितः । तं दृष्ट्वा कर्णान्ताकृष्टनिशितसायकेन समाहतः । तेनापि कोपाविष्टेन चेतसा बालेन्दुद्युतिना दंष्ट्राग्रेण पाटितोदरः पुलिन्दो गतासुर्भूतलेऽपतत् ।  

अथ लुब्धकं व्यापाद्य शूकरोऽपि शरप्रहारवेदनया पञ्चत्वं गतः । एतस्मिन्नन्तरे कश्चिदासन्नमृत्युः शृगाल इतस्ततो निराहारतया पीडितः परिभ्रमंस्तं प्रदेशमाजगाम । यावद्वराहपुलिन्दौ द्वावपि पश्यति तावत्प्रहृष्टो व्यचिन्तयत्भोः ! सानुकूलो मे विधिः । तेनैतदप्यचिन्तितं भोजनमुपस्थितम् । अथवा साध्विदमुक्तम्

अकृतेऽप्युद्यमे पुंसामन्यजन्मकृतं फलम् ।  
शुभाशुभं समभ्येति विधिना संनियोजितम् ॥२.८१॥

तथा च

यस्मिन् देशे च काले च वयसा यादृशेन च ।  
कृतं शुभाशुभं कर्म तत्तथा तेन भुज्यते ॥२.८२॥

तदहं तथा भक्षयामि यथा बहून्यहानि मे प्राणयात्रा भवति । तत्तावदेनं स्नायुपाशं धनुष्कोटिगतं भक्षयामि । उक्तं च

शनैः शनैश्च भोक्तव्यं स्वयं वित्तमुपार्जितम् ।  
रसायनमिव प्राज्ञैर्हेलया न कदाचन ॥२.८३॥

इत्येवं मनसा निश्चित्य चापघटितकोटिं मुखमध्ये प्रक्षिप्य स्नायुं भक्षितुं प्रवृत्तः । ततश्च त्रुटिते पाशे तालुदेशं विदार्य चापकोटिर्मस्तकमध्येन निष्क्रान्ता । सोऽपि तद्वदेनया तत्क्षणान्तन्मृतः । 
