---
title: ०४-०२ करालकेसरकथा
unicode_script: devanagari
---
आगतश्च गतश्चैव गत्वा यः पुनरागतः ।      
अकर्णहृदयो मूर्खस्तत्रैव निधनं गतः ॥४.३३॥

कस्मिंश्चिद्वनोद्देशे करालकेसरो नाम सिंहः प्रतिवसति स्म । तस्य च धूसरको नाम शृगालः सदैवानुयायी परिचारकोऽस्ति । अथ कदाचित्तस्य हस्तिना सह युध्यमानस्य शरीरे गुरुतराः प्रहाराः सञ्जाताः । यैः पदमेकमपि चलितुं न शक्नोति । तस्याचलनाच्च धूसरकः क्षुत्क्षामकण्ठो दौर्बल्यं गतः । अन्यस्मिन्नहनि तमवोचत्स्वामिन् ! बुभुक्षय पीडितोऽहम् । पदात्पदमपि चलितुं न शक्नोमि । तत्कथं ते शुश्रूषां करोमि ?

सिंह आह भोः ! गच्छ अन्वेषय किञ्चित्सत्त्वम् । येनेमामवस्थां गतोऽपि व्यापादयामि ।  

तदाकर्ण्य शृगालोऽन्वेषयन् कञ्चित्समीपवर्तिनं ग्राममासादितवान् । तत्र लम्बकर्णो नाम गर्दभस्तडागोपान्ते प्रविरलदूर्वाङ्कुरान् कृच्छ्रादास्वादयन् दृष्टः । ततश्च समीपवर्तिना भूत्वा तेनाभिहितः माम ! नमस्कारोऽयं मदीयः सम्भाव्यताम् । चिराद्दृष्टोऽसि । तत्कथय किमेवं दुर्बलतां गतः ।  

स आह भो भगिनीपुत्र ! किं कथयामि । रजकोऽतिनिर्दयातिभारेण मां पीडयति । घासमुष्टिमपि न प्रयच्छति । केवलं दूर्वाङ्कुरान् धूइमिश्रितान् भक्षयामि । तत्कुतो मे शरीरे पुष्टिः ?

शृगाल आह माम ! यद्येवं तदस्ति मरकतसदृशशष्पप्रायो नदीसनाथो रमणीयतरः प्रदेशः । तत्रागत्य मया सह सुभाषितगोष्ठीसुखमनुभवंस्तिष्ठ ।  

लम्बकर्ण आह भो भगिनीसुत ! युक्तमुक्तं भवता । परं वयं ग्राम्याः पशवोऽरण्यचारिणां वध्याः । तत्किं तेन भव्यप्रदेशेन ।  

शृगाल आह माम ! मैवं वद । मद्भुजपञ्जरपरिरक्षितः स देशः । तत्रास्ति न कश्चिदपरस्य तत्र प्रवेशः । परममनेनैव दोषेण रजककदर्थितास्तत्र तिस्रो रासभ्योऽनाथाः सन्ति । ताश्च पुष्टिमापन्ना यौवनोत्कटा इदं मामूचुःयदि त्वमस्माकं सत्यो मातुलस्तदा कंचिद्ग्रामान्तरं गत्वास्मद्योग्यं कश्चित्पतिमानय । तदर्थे त्वामहं तत्र नयामि ।  

अथ शृगालवचनानि श्रुत्वा कामपीडिताङ्गस्तमवोचत्भद्र ! यद्येवं तदग्रे भव येनागच्छामि । अथवा साध्विदमुच्यते

नामृतं न विषं किञ्चिदेकां मुक्त्वा नितम्बिनीम् ।    
यस्याः सङ्गेन जीव्येत म्रियते च वियोगतः ॥४.३४॥

तथा च

यासां नाम्नापि कामः स्यात्सङ्गमं दर्शनं विना ।    
तासां दृक्सङ्गमं प्राप्य यन्न द्रवति कौतुकम् ॥४.३५॥

तत्रानुष्ठिते शृगालेन सह सिंहान्तिकमागतः । सिंहोऽपि व्यथाकुलितस्तं दृष्ट्वा यावत्समुत्तिष्ठति तावद्रासभः पलायितुमारब्धवान् । अथ तस्य पलायमानस्य सिंहेन तलप्रहारो दत्तः । स च मन्दभाग्यस्य व्यवसाय इव व्यर्थतां गतः । अत्रान्तरे शृगालः कोपाविष्टस्तमुवाच भोः ! किमेवंविधः प्रहारस्ते । यद्गर्दभोऽपि तव पुरतो बलाद्गच्छति । तत्कथं गजेन सह युद्धं करिष्यसि ? तद्दृष्टं ते बलम् ।  

अथ सविलक्षस्मितं सिंह आह भोः ! किमहं करोमि । मया न क्रमः सज्जीकृत आसीत् । अन्यथा गजोऽपि मत्क्रमाक्रान्ता न गच्छति ।  

शृगाल आह अद्याप्येकवारं तवान्तिके तमानेष्यामि । परं त्वया सज्जीकृतक्रमेण स्थातव्यम् ।  

सिंह आह भद्र ! यो मां प्रत्यक्षं दृष्ट्वा गतः स पुनः कथमत्रागमिष्यति ? तदन्यत्किमपि सत्त्वमन्विष्यताम् ।  

शृगाल आह किं तवानेन व्यापारेण ? त्वं केवलं सज्जितक्रमस्तिष्ठ ।  

तथानुष्ठिते शृगालोऽपि यावद्रासभमार्गेण गच्छति, तावत्तत्रैव स्थाने चरन् दृष्टः । अथ शृगालं दृष्ट्वा रासभः प्राह भो भगिनीसुत ! शोभनस्थाने त्वयाहं नीतः । द्राङ्मृत्युवशं गतः । तत्कथय किं तत्सत्त्वं यस्यातिरौद्रवज्रसदृशकरप्रहारादहं मुक्तः ।  

तच्छ्रुत्वा प्रहसन् शृगाल आह भद्र ! रासभी त्वामायान्तं दृष्ट्वा सानुरागमालिङ्गितुं समुत्थिता । त्वं च कातरत्वान्नष्टः । सा पुनर्न शक्ता त्वां विना स्थातुम् । तया तु नशतस्तेऽवलम्बनार्थं हस्तः क्षिप्तः । नान्यकारणेन । तदागच्छ । सा त्वत्कृते प्रायोपवेशनोपविष्टा तिष्ठति । एतद्वदतियल्लम्बकर्णो यदि मे भर्ता न भवति तदहमग्नौ जलं वा प्रविशामि । पुनस्तस्य वियोगं सोढुं न शक्नोमि इति । तत्प्रसादं कृत्वा तत्रागम्यताम् । नो चेत्तव स्त्रीहत्या भविष्यति । अपरं भगवान् कामकोपं तवोपरि करिष्यति । उक्तं च

स्त्रीमुद्रां मकरध्वजस्य जयिनीं सर्वार्धसम्पत्करीं    
ते मूढाः प्रविहाय यान्ति कुधियो मिथ्याफलान्वेषिणः ।  
ते तेनैव निहत्य निर्दयतरं नग्नीकृता मुण्डिताः    
केचिद्रक्तपटीकृताश्च जटिलाः कापालिकाश्चापरे ॥४.३६॥

अथासौ तद्वचनं श्रद्धेयतया श्रुत्वा भूयोऽपि तेन सह प्रस्थितः । अथवा साध्विदमुच्यते

जानन्नपि नरो दैवात्प्रकरोति विगर्हितम् ।     
कर्म किं कस्यचिल्लोके गर्हितं रोचते कथम् ॥४.३७॥

अत्रान्तरे सज्जितक्रमेण सिंहेन स लम्बकर्णो व्यापादितः । ततस्तं हत्वा शृगालं रक्षकं निरूप्य स्वयं स्नानार्थं नद्यां गतः । शृगालेनापि लौल्योत्सुक्यात्तस्य कर्णहृदयं भक्षितम् । अत्रान्तरे सिंहो यावत्स्नात्वा कृते देवार्चनः प्रतर्पितपितृगणः समायाति तावत्कर्णहृदयरहितो रासभस्तिष्ठति । तं दृष्ट्वा कोपपरीतात्मा सिंहः शृगालमाह पाप ! किमिदमनुचितं कर्म समाचरितम् ? यत्कर्णहृदयभक्षणेनायमुच्छिष्टतां नीतः ।  

शृगालः सविनयमाह स्वामिन् ! मा मैवं वद । यत्कर्णहृदयरहितोऽयं रासभ आसीत्, तेनेहागत्य त्वामवलोक्य भूयोऽप्यागतः ।  

अथ त्वद्वचनं श्रद्धेयं मत्वा सिंहस्तेनैव संविभज्य निःशङ्कितमनास्तं भक्षितवान् ।  

 
