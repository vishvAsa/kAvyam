---
title: ०५-०५ मत्स्यमण्डूककथा
unicode_script: devanagari
---
शतबुद्धिः शिरस्थोऽयं लम्बते च सहस्रधीः ।  
एकबुद्धिरहं भद्रे क्रीडामि विमले जले ॥५.४३॥

कस्मिंश्चिज्जलाशये शतबुद्धिः सहस्रबुद्धिश्च द्वौ मत्स्यौ निवसतः स्म । अथ तयोरेकबुद्धिर्नाम मण्डूको मित्रतां गतः । एवं ते त्रयोऽपि जलतीरे वेलायां सुभाषितगोष्ठीसुखमनुभूय, भूयोऽपि सलिलं प्रविशन्ति ।  

अथ कदाचित्तेषां गोष्ठीगतानां तस्मिन् जलाशये समायाताः । ततः सलिलाशयं दृष्ट्वा मिथः प्रोचुः हो बहुमत्स्योऽयं ह्रदो दृश्यते, स्वल्पसलिलश्च। तत्प्रभातेऽत्रागमिष्यामः । एवमुक्त्वा स्वगृहं गताः ।  

मत्स्याश्च विषण्णवदना मिथो मन्त्रं चक्रुः । ततो मण्डूक आह भोः शतबुद्धे ! श्रुतं धीवरोक्तं भवता ? तत्किमत्र युज्यते कर्तुम् ? पलायनमवष्टम्भो वा ? यत्कर्तुं युक्तं भवति तदादिश्यतामद्य ।  

तच्छ्रुत्वा सहस्रबुद्धिः प्रहस्य आह भोः मित्र ! मा भैषीः । तयोः वचनश्रवणमात्रादेव भयं न कार्यम् । न भेतव्यम् । उक्तं च

सर्पाणां च खलानां च सर्वेषां दुष्टचेतसाम् ।  
अभिप्राया न सिध्यन्ति तेनेदं वर्तते जगत् ॥५.४४॥

तावत्तेषामागमनमपि न सम्पत्स्यते । भविष्यति तर्हि त्वां बुद्धिप्रभावेणात्मसहितं रक्षयिष्यामि । यतोऽनेकांसलिलचर्यामहं जानामि ।  

तदाकर्ण्य शतबुद्धिराह भोः युक्तमुक्तं भवता । सहस्रबुद्धिरेव भवान् । अथवा साध्विदमुच्यते ।  

बुद्धेर्बुद्धिमतां लोके नास्त्यगम्यं हि किञ्चन ।  
बुद्ध्या यतो हता नन्दाश्चाणक्येनासिपाणयः ॥५.४५॥

तथा

न यत्रास्ति गतिर्वायो रश्मीनां च विवस्वतः ।  
तत्रापि प्रविशत्याशु बुद्धिर्बुद्धिमतां सदा ॥५.४६॥

ततो वचनश्रवणमात्रादपि पितृपर्यायागतं जन्मस्थानं त्यक्तुं न शक्यते । उक्तं च

न यत्स्वर्गेऽपि सौख्यं स्याद्दिव्यस्पर्शेन शोभने ।  
कुस्थानेऽपि भवेत्पुंसां जन्मनो यत्र सम्भवः ॥५.४७॥

तन्न कदाचिदपि गन्तव्यम् । अहं त्वां बुद्धिप्रभावेण रक्षयिष्यामि । मण्डूक आह भद्रौ ! मम तावदेकैव बुद्धिः पलायनपरा । तदहमन्यजलाशयमद्यैव सभार्यो यास्यामि ।  

एवमुक्त्वा स मण्डूको रात्रावेवान्यजलाशयं गतः । धीवरैरपि प्रभाते आगत्य, जघन्यमध्यमोत्तमजलचराः मत्स्यकूर्ममण्डूककर्कटादयो गृहीताः । तावपि शतबुद्धिसहस्रबुद्धी सभार्यौ पलायमानौ चिरमात्मानं गतिविशेषविज्ञानैः कुटिलचारेण रक्षन्तौ जाले निपतितौ, व्यापादितौ च ।  

अथापराह्नसमये प्रहृष्टास्ते धीवराः स्वगृहं प्रति प्रस्थिताः । गुरुत्वाच्चैकेन शतबुद्धिः स्कन्धे कृतः सहस्रबुद्धिः प्रलम्बमानो नीयते । ततश्च वापीकण्ठोपगतेन मण्डूकेन तौ तथा नीयमानौ दृष्ट्वा अभिहिता स्वपत्नीप्रिये ! पश्य पश्य

शतबुद्धिः शिरःस्थोऽयं लम्बते च सहस्रधीः ।  
एकबुद्धिरहं भद्रे क्रीडामि विमले जले ॥५.४८॥
