---
title: ०३-०२ शशकपिञ्जलकथा
unicode_script: devanagari
---

क्षुद्रमर्थपतिं प्राप्य न्यायान्वेषणतत्परौ ।  
उभावपि क्षयं प्राप्तौ पुरा शशकपिञ्जलौ ॥३.९१॥

कस्मिंश्चिद्वृक्षे पुराहमवसम् । तत्राधस्तात्कोटरे कपिञ्जलो नाम चटकः प्रतिवसति स्म । अथ सदैवास्तमनवेलायामागतयोर्द्वयोरनेकसुभाषितगोष्ठ्या देवर्षिब्रह्मर्षिराजर्षिपुराणचरितकीर्तनेन च पर्यटनदृष्टानेककौतूहलप्रकथनेन च परमसुखमनुभवतोः कालो व्रजति । अथ कदाचित्कपिञ्जलः प्राणयात्रार्थमन्यैश्चटकैः सहान्यं पक्वशालिप्राञं देशं गतः । ततो यावन्निशासमयेऽपि नायातस्तावदहं सोद्वेगमनास्तद्विप्रयोगदुःखितश्चिन्तितवानहो किमद्य कपिञ्जलो नायातः । किं केनापि पाशेन बद्धः ? आहो स्वित्केनापि व्यापादितः
? सर्वथा यदि कुशलो भवति, यन्मां विना न तिष्ठति ।  

एवं मे चिन्तयतो बहून्यन्यानि व्यतिक्रान्तानि । ततश्च तत्र कोटरे कदाचिच्छीघ्रगो नाम शशकोऽस्तमनवेलायामागत्य प्रविष्टः । मयापि कपिञ्जलनिराशत्वेन न निवारितः । अथान्यस्मिन्नहनि कपिञ्जलः शालिभक्षणादतीव पीवरतनुः स्वाश्रयं स्मृत्वा भूयोऽप्यत्रैव समायातः । अथवा साध्विदमुच्यते

न तादृग्जायते सौख्यमपि स्वर्गे शरीरिणाम् ।  
दारिद्र्येऽपि हि यादृक्स्यात्स्वदेशे स्वपुरे गृहे ॥३.९२॥

अथासौ कोटरान्तर्गतं शशकं दृष्ट्वा साक्षेपमाहभोः शशक ! न त्वया सुन्दरं कृतं, यन्ममावसथस्थाने प्रविष्टोऽसि । तच्छीघ्रं निष्क्रम्यताम् ।  

शशक आह न तवेदं गृहम्, किन्तु ममैव । तत्किं मिथ्या परुषाणि जल्पसि ? उक्तं च

वापीकूपतडागानां देवालयकुजन्मनाम् ।  
उत्सर्गात्परतः स्वाम्यमपि कर्तुं न शक्यते ॥३.९३॥

तथा च

प्रत्यक्षं यस्य यद्भुक्तं क्षेत्राद्यं दश वत्सरान् ।  
तत्र भुक्तिः प्रमाणं स्याद्न साक्षी नाक्षराणि वा ॥३.९४॥  

मानुषाणामयं न्यायो मुनिभिः परिकीर्तितः ।  
तिरश्चां च विहङ्गानां यावदेव समाश्रयः ॥३.९५॥

तन्ममैतद्गृहम्, न तवेति ।  

कपिञ्जल आह भोः ! यदि स्मृतिं प्रमाणीकरोषि, तदागच्छ मया सह येन स्मृतिपाठकं पृष्ट्वा स यस्य ददाति स गृह्णातु ।  

तथानुष्ठिते मयापि चिन्तितंकिमत्र भविष्यति ? मया द्रष्टव्योऽयं न्यायः । ततः कौतुकादहमपि तावनुप्रस्थितः । अत्रान्तरे तीक्ष्णदंष्ट्रो नामारण्यमार्जारस्तयोर्विवादं श्रुत्वा मार्गासन्नं नदीतटमासाद्य कृतकुशोपग्रहो निमीलितनयन ऊर्ध्वबाहुरर्धपादस्पृष्टभूमिः श्रीसूर्याभिमुख इमां धर्मोपदेशनामकरोतहो ! असारोऽयं संसारः । क्षणभङ्गुराः प्राणाः । स्वप्नसदृशः प्रियसमागमः । इन्द्रजालवत्कुटुम्बपरिग्रहोऽयम् । तद्धर्मं मुक्त्वा नान्या गतिरस्ति । उक्तं च

अनित्यानि शरीराणि विभवो नैव शाश्वतः ।  
नित्यं संनिहितो मृत्युः कर्तव्यो धर्मसंग्रहः ॥३.९६॥  

यस्य धर्मविहीनानि दिनान्यायान्ति यान्ति च ।  
स लोहकारभस्त्रेव श्वसन्नपि न जीवति ॥३.९७॥  

नाच्छादयति कौपीनं न दंशमशकापहम् ।  
शुनःपुच्छमिव व्यर्थं पाण्डित्यं धर्मवर्जितम् ॥३.९८॥

अन्यच्च

पुलाका इव धान्येषु पूतिका इव्पक्षिषु ।  
मशका इव मर्त्येषु येषां धर्मो न कारणम् ॥३.९९॥  

श्रेयः पुष्पफलं वृक्षाद्दध्नः श्रेयो घृतं स्मृतम् ।  
श्रेयस्तैलं च पुण्याकाच्छ्रेयान् धर्मस्तु मानुषात् ॥३.१००॥  

सृष्टा मूत्रपुरीषार्थमाहाराय च केवलम् ।  
धर्महीनाः परार्थाय पुरुषाः पशवो यथा ॥३.१०१॥  

स्थैर्यं सर्वेषु कृत्येषु शंसन्ति नयपण्डिताः ।  
बह्वन्तराययुक्तस्य धर्मस्य त्वरिता गतिः ॥३.१०२॥  

सङ्क्षेपात्कथ्यते धर्मो जनाः किं विस्तरेण वः ।  
परोपकारः पुण्याय पापाय परपीडनम् ॥३.१०३॥  

श्रूयतां धर्मसर्वस्वं श्रुत्वा चैवावधार्यताम् ।  
आत्मनः प्रतिकूलानि परेषां न समाचरेत् ॥३.१०४॥

अथ तस्य तां धर्मोपदेशनां श्रुत्वा शशक आह भोः भोः कपिञ्जल ! एष नदीतीरे तपस्वी धर्मवादी तिष्ठति । तदेनं पृच्छावः ।  

कपिञ्जल आह ननु स्वभावतोऽयमस्माकं शत्रुभूतः । तद्दूरे स्थित्वा पृच्छावः । कदाचिदस्य व्रतवैकल्यं सम्पद्येत । ततो दूरस्थो तावूचतुःभोस्तपस्विन् ! धर्मोपदेशक ! आवयोर्विवादो वर्तते । तद्धर्मशास्त्रद्वारेणास्माकं निर्णयं कुरु । यो हीनवादी स ते भक्ष्य इति ।  

स आह भद्रौ ! मा मैवं वदतम् । निवृत्तोऽहं नरकमार्गाद्धिंसाकर्मणः । अहिंसैव धर्ममार्गः । उक्तं च

अहिंसापूर्वको धर्मो यस्मात्सर्वहिते रतः ।  
यूकमत्कुणदंशादींस्तस्मात्तानपि रक्षयेत् ॥३.१०५॥  

हिंसकान्यपि भूतानि यो हिंसति स निर्घृणः ।  
स याति नरकं घोरं किं पुनर्यः शुभानि च ॥३.१०६॥

एतेऽपि ये याज्ञिका यज्ञकर्मणि पशून् व्यापादयन्ति, ते मूर्खाः । परमार्थं श्रुतेर्न जानन्ति । तत्र किलैतदुक्तमजयैष्टव्यम् । अजा व्रीहयस्तावत्सप्तवार्षिकाः कथ्यन्ते न पुनः पशुविशेषः । उक्तं च

वृक्षांश्छित्त्वा पशून् हत्वा कृत्वा रुधिरकर्दमम् ।  
यद्येवं गम्यते स्वर्गं नरकं केन गम्यते ॥३.१०७॥

तन्नाहं भक्षयामि । परं जयपराजयनिर्णयं करिष्यामि । किन्त्वहं वृद्धो दूरान्न यथावच्छृणोमि । एवं ज्ञात्वा मम समीपवर्तिनो भूत्वा ममाग्रे न्यायं वदतं, येन विज्ञाय, विवादपरमार्थं वचो वदतो मे परलोकबाधा न भवति ।  उक्तं च

मानाद्वा यदि वा लोभात्क्रोधाद्वा यदि वा भयात् ।  
यो न्यायमन्यथा ब्रूते स याति नरकं नरः ॥३.१०८॥  

पञ्च पश्वनृते हन्ति दश हन्ति गवानृते ।  
शतं कन्यानृते हन्ति सहस्रं पुरुषानृते ॥३.१०९॥  

उपविष्टः सभामध्ये यो न वक्ति स्फुटं वचः ।  
तस्माद्दूरेण स त्याज्यो न यो वा कीर्तयेदृतम् ॥३.११०॥

तस्माद्विश्रब्धौ मम कर्णोपान्तिके स्फुटं निवेदयतम् । किं बहुना, तेन क्षुद्रेण तथा तौ पूर्णं विश्वासितौ यथा तस्योत्सङ्गवर्तिनौ जातौ । ततश्च तेनापि समकालमेवैकः पादान्तेनाक्रान्तोऽन्यो दंष्ट्राक्रकचेन च ततो गतप्राणौ भक्षिताविति ।  
