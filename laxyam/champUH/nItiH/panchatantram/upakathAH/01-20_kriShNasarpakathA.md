---
title: ०१-२० कृष्णसर्पकथा
unicode_script: devanagari
---

उपायं चिन्तयेत्प्राज्ञस्तथापायमपि चिन्तयेत् ।  
पश्यतो बकमूर्खस्य नकुलैर्भक्षिताः सुताः ॥१.४३९॥

अस्ति कस्मिंश्चिद्वनोद्देशे बहुबकसनाथो वटपादपः । तस्य कोटरे कृष्णसर्पः प्रतिवसति स्म । स च बकबालकानजातपक्षानपि सदैव भक्षयन् कालं नयति । अथैको बकस्तेन भक्षितान्यपत्यानि दृष्ट्वा शिशुवैराग्यात्सरस्तीरमासाद्य बाष्पपूरैतनयनोऽधोमुखस्तिष्ठति । तं च तादृक्चेष्टितमवलोक्य कुलीरकः प्रोवाचमाम किमेवं रुद्यते भवताद्य ?

स आह भद्र किं करोमि ? मम मन्दभाग्यस्य बालकाः कोटरनिवासिना सर्पेण भक्षिताः । तद्दुःखदुःखितोऽहं रोदिमि । तत्कथय मे यद्यस्ति कश्चिदुपायस्तद्विनाशाय ।  
तदाकर्ण्य कुलीरकश्चिन्तयामासअयं तावदस्मत्सहजवैरी । तथोपदेशं प्रयच्छामि सत्यानृतं यथान्येऽपि बकाः सर्वे सङ्क्षयमायान्ति । उक्तं च

नवनीतसमां वाणीं कृत्वा चित्तं तु निर्दयम् ।  
तथा प्रबोध्यते शत्रुः सान्वयो म्रियते यथा ॥१.४४०॥

आह चमाम, यद्येवं तन्मत्स्यमांसखण्डानि नकुलस्य बिलद्वारात्सर्पकोटरं यावत्प्रक्षिप यथा नकुलस्तन्मार्गेण गत्वा तं दुष्टसर्पं विनाशयति ।  

अथ तथानुष्ठिते मत्स्यमांसानुसारिणा नकुलेन तं कृष्णसर्पं निहत्य तेऽपि तद्वृक्षाश्रयाः सर्वे बकाश्च शनैः शनैर्भक्षिताः । 
