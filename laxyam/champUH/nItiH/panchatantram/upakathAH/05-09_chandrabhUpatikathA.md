---
title: ०५-०९ चन्द्रभूपतिकथा
unicode_script: devanagari
---

यो लौल्यात्कुरुते नैवोदर्कमवेक्षते ।  
विडम्बनामवाप्नोति स यथा चन्द्रभूपतिः ॥५.६९॥

कस्मिंश्चिन्नगरे चन्द्रो नाम भूपतिः प्रतिवसति स्म । तस्य पुत्रा वानरक्रीडारता वानरयूथं नित्यमेवानेकभोजनभक्ष्यादिभिः पुष्टिं नयन्ति स्म । अथ वानराधिपो यः स औशनसबार्हस्पत्यचाणक्यमतवित्तदनुष्ठाता च तत्सर्वानप्यध्यापयति स्म ।  

अथ तस्मिन् राजगृहे लघुकुमारवाहनयोग्यं मेषयूथमस्ति । तन्मध्यादेको जिह्वालौल्यादहर्निशं निःशङ्कं महानसे प्रविश्य यत्पश्यति तत्सर्वं भक्षयति । ते च सूपकर्यत्किञ्चित्काष्ठं मृण्मयं भाजनं कांस्यपात्रं ताम्रपात्रं वा पश्यन्ति तेनाशु ताडयन्ति ।  

सोऽपि वानरयूथपस्तद्दृष्ट्वा व्यचिन्तयतहो मेषसूपकारकलहोऽयं वानराणां क्षयाय भविष्यति । यतोऽन्नरसास्वादलम्पटोऽयं मेषो, महाकोपाश्च सूपकारा यथासन्नवस्तुना प्रहरन्ति । तद्यदि वस्तुनोऽभावात्कदाचिदुल्मुकेन ताडयिष्यन्ति, तदोर्णाप्रचुरोऽयं मेषः स्वल्पेनापि वह्निना प्रज्वलयिष्यति । तद्दह्यमानः पुनरश्वकुट्यां समीपवर्तिन्यां प्रवेक्ष्यति । सापि तृणप्राचुर्याज्ज्वलिष्यति । ततोऽश्वा वह्निदाहमवाप्स्यन्ति ।  

शालिहोत्रेण पुनरेतदुक्तं यत्वानरवसयाश्वानां वह्निदाहदोषः प्रशाम्यति । तन्नूनमेतेन भाव्यमत्र निश्चयः । एवं निश्चित्य सर्वान् वानरानाहूय रहसि प्रोवाच, यत्

मेषेण सूपकाराणां कलहो यत्र जायते ।  
स भविष्यत्यसन्दिग्धं वानराणां क्षयावहः ॥५.७०॥  

तस्मात्स्यात्कलहो यत्र गृहे नित्यमकारणः ।  
तद्गृहं जीवितं वाञ्छन् दूरतः परिवर्जयेत् ॥५.७१॥  

कलहान्तानि हर्म्याणि कुवाक्यान्तं च सौहृदम् ।  
कुराजान्तानि राष्ट्राणि कुकर्मान्तं यशो नृणाम् ॥५.७२॥

तन्न यावत्सर्वेषां सङ्क्षयो भवति, तावदेवैतद्राजगृहं सन्त्यज्य वनं गच्छामः । अथ तत्तस्य वचनमश्रद्धेयं श्रुत्वा मदोद्धता वानराः प्रहस्य प्रोचुः भो भवतो वृद्धभावाद्बुद्धिवैकल्यं सञ्जातं, येनैतद्ब्रवीषि । उक्तं च

वदनं दशनैर्हीनं लाला स्रवति नित्यशः ।  
न मतिः स्फुरति क्वापि बाले वृद्धे विशेषतः ॥५.७३॥

न वयं स्वर्गसमानोपभोगान्नानाविधान् भक्ष्यविशेषान् राजपुत्रैः स्वदत्तानमृतकल्पान् परित्यज्य तत्राटव्यां कषायकटुतिक्तक्षाररूक्षफलानि भक्षयिष्यामः ।  

तच्छ्रुत्वाश्रुकलुषां दृष्टिं कृत्वा स प्रोवाच रे रे मूर्खाः ! यूयमेतस्य सुखस्य परिणामं न जानीथ । किं पाकरसास्वादनप्रायमेतत्सुखं परिणामे विषवद्भविष्यति । तदहं कुलक्षयं स्वयं नावलोकयिष्यामि । साम्प्रतं वनं यास्यामि । उक्तं च

मित्रं व्यसनसम्प्राप्तं स्वस्थानं परपीडनम् ।  
धन्यास्ते ये न पश्यन्ति देशभङ्गं कुलक्षयम् ॥५.७४॥

एवमभिधाय सर्वांस्तान् परित्यज्य स यूथाधिपोऽटव्यां गतः । अथ तस्मिन् गतेऽन्यस्मिनहनि स मेषो महानसे प्रविष्टो, यावत्सूपकारेण नान्यत्किञ्चित्समासादितं तावदर्धज्वलितकाष्ठेन ताड्यमानो जाज्वल्यमनशरीरः शब्दायमानोऽश्वकुट्यां प्रत्यासन्नवर्तिन्यां प्रविष्टः ।  

तत्र तृणप्राचुर्ययुक्तायां क्षितौ तस्य प्रलुठतः सर्वत्रापि वह्निज्वालास्तथा समुत्थिता यथा केचिदश्वाः स्फुटितलोचनाः पञ्चत्वं गताः । केचिद्बन्धनानि त्रोटयित्वा अर्धदग्धशरीरा इतश्चेतश्च ह्रेषायमाणा धावमाना सर्वमपि जनसमूहमाकुलीचक्रुः ।  

अत्रान्तरे राजा सविषादः शालिहोत्रज्ञान् वैद्यानाहूय प्रोवाच भोः ! प्रोच्यतामेषामश्वानां कश्चिद्दाहोपशमनोपायः ।  

तेऽपि शास्त्राणि विलोक्य प्रोचुः देव ! प्रोक्तमत्र विषये भगवता शालिहोत्रेण, यत्

कपीनां मेदसा दोषो वह्निदाहसमुद्भवा ।  
अश्वानां नाशमभ्येति तमः सूर्योदये यथा ॥५.७५॥

तत्क्रियतामेतच्चिकित्सितां द्राक्, यावदेते न दाहदोषेण विनश्यन्ति ।  

सोऽपि तदाकर्ण्य समस्तवानरवधमादिष्टवान् । किं बहुना, सर्वेऽपि ते वानरा विविधायुधलगुडपाषाणादिभिर्व्यापादिताः इति ।  

अथ सोऽपि वानरयूथपस्तं पुत्रपौत्रभ्रातृसुतभागिनेयादिसङ्क्षयं ज्ञात्वा विषादमुपगतः । सन्त्यक्ताहारक्रियो वनाद्वनं पर्यटति । अचिन्तयच्चकथमहं तस्य नृपापसदयानृणताकृत्येनापकृत्यं करिष्यामि । उक्तं च

मर्षयेद्धर्षणां योऽत्र वंशजां परनिर्मिताम् ।  
भयाद्वा यदि वा कामात्स ज्ञेयः पुरुषाधमः ॥५.७६॥

अथ तेन वृद्धवानरेण कुत्रचित्पिपासाकुलेन भ्रमता पद्मिनीखण्डमण्डितं सरः समासादितम् । तद्यावत्सूक्ष्मेक्षिकयावलोकयति तावद्वनचरमनुष्याणां पदपङ्क्तिप्रदेशोऽस्ति न निष्क्रमणम् । ततश्चिन्तितम्नूनमत्र आक्रान्ते दुष्टग्राहेण भाव्यम् । तत्पद्मिनीनालमादाय दूरस्थोऽपि जलं पिबामि ।  

तथानुष्ठिते तन्मध्याद्राक्षसो निष्क्रम्य रत्नमालाविभूषितकण्ठस्तमुवाच भोः ! अत्र यः सलिले प्रवेशं करोति स मे भक्ष्यः इति । तन्नास्ति धूर्ततरस्त्वत्समोऽन्यो  यः पानीयमनेन विधिना पिबति । ततस्तुष्टोऽहं, प्रार्थयस्व हृदयवाञ्छितम् ।  

कपिराह भोः ! कियती मे भक्षणशक्तिः ?

स आह शतसहस्रायुतलक्षाण्यपि जलप्रविष्टानि भक्षयामि । बाह्यतः शृगालोऽपि मां धर्षयति ।  

वानर आह अस्ति मे केनचिद्भूपतिना सहात्यन्तं वैरम् । यद्येनां रत्नमालां मे प्रयच्छसि, तत्परिवारमपि तं भूपतिं वाक्यप्रपञ्चेन लोभयित्वात्र सरसि प्रवेशयामि ।  

सोऽपि श्रद्धेयं वचस्तस्य श्रुत्वा रत्नमालां दत्त्वा प्राह भो मित्र ! यत्समुचितं भवति तत्कर्तव्यमिति ।  

वानरोऽपि रत्नमालाविभूषितकण्ठो वृक्षप्रासादेषु परिभ्रमन् जनैर्दृष्टः । पृष्टश्च भो यूथप ! भवानियन्तं कालं कुत्र स्थितः ? भवता ईदृग्रत्नमाला कुत्र लब्धा ? दीप्त्या सूर्यमपि तिरस्करोति ।  

वानरः प्राह अस्ति कुत्रचिदरण्ये गुप्ततरं महत्सरो धनदनिर्मितम् । तत्र सूर्येऽर्धोदिते रविवारे यः कश्चिन्निमज्जति, स धनदप्रसादादीदृग्रत्नमालाविभूषितकण्ठो निःसरति ।  

अथ भूभुजा तदाकर्ण्य, स वानरः समाहूतः । पृष्टश्च भो यूथाधिप ! किं सत्यमेतत्? रत्नमालासनाथं सरोऽस्ति क्वापि ?

कपिराह स्वामिन् ! एष प्रत्यक्षतया मत्कण्ठस्थितया रत्नमालया प्रत्ययस्ते । तद्यदि रत्नमालया प्रयोजनं तन्मया सह कमपि प्रेषय, येन दर्शयामि ।  

तच्छ्रुत्वा नृपतिराह यद्येवं तदहं सपरिजनः स्वयमेष्यामि, येन प्रभूता रत्नमाला उत्पद्यते ।  

वानर आह एवं क्रियताम् ।  

तथानुष्ठिते भूपतिना सह रत्नमालालोभेन सर्वे कलत्रभृत्याः प्रस्थिताः । वानरोऽपि राज्ञा दोलाधिरूढेन स्वोत्सङ्गे आरोपितः सुखेन प्रीतिपूर्वमानीयते । अथवा साध्विदमुच्यते

तृष्णे देवि नमस्तुभ्यं यया वित्तान्विता अपि ।  
अकृत्येषु नियोज्यन्ते भ्रामन्ते दुर्गमेष्वपि ॥५.७७॥

तथा च

इच्छति शती सहस्रं सहस्री लक्षमीहते ।  
लक्षाधिपस्तथा राज्यं राज्यस्थः स्वर्गमीहते ॥५.७८॥  

जीर्यन्ते जीर्यतः केशाः दन्ता जीर्यन्ति जीर्यतः ।  
जीर्यतश्चक्षुषी श्रोत्रे तृष्णैका तरुणायते ॥५.७९॥

अथ तत्सरः समासाद्य वानरः प्रत्यूषसमये राजानमुवाच देव ! अत्रार्धोदिते सूर्येऽन्तःप्रविष्टानां सिद्धिर्भवति तत्सर्वोऽपि जन एकदैव प्रविशतु । त्वया पुनर्मया सह प्रवेष्टव्यं, येन पूर्वदृष्टस्थानमासाद्य, प्रभूतास्ते रत्नमाला दर्शयामि ।  

अथ प्रविष्टास्ते लोकाः सर्वे भक्षिता राक्षसेन । अथ तेषु चिरमाणेषु राजा वानरमाह भो यूथाधिप किमिति चिरायते मे परिजनः ?

तच्छ्रुत्वा वानरः सत्वरं वृक्षमारुह्य राजानमुवाच भो दुष्टनरपते ! राक्षसेनान्तःसलिलस्थितेन भक्षितास्ते परिजनः । साधितं मया कुलक्षयजं वैरम्, तद्गम्यताम् । त्वं स्वामीति मत्वा नात्र प्रवेशितः । उक्तं च

कृते प्रतिकृतं कुर्याद्धिंसिते प्रतिहिंसितम् ।  
न तत्र दोषं पश्यामि यो दुष्टे दुष्टमाचरेत् ॥५.८०॥

तत्त्वया मम कुलक्षयः कृतः मया पुनस्तव इति ।  

अथैतदाकर्ण्य राजा कोपाविष्टः पदातिरेकाकी यथायातमार्गेण निष्क्रान्तः । अथ तस्मिन् भूपतौ गते राक्षसस्पृष्टो जलान्निष्क्रम्य सानन्दमिदमाह

हतः शत्रुः कृतं मित्रं रत्नमाला न हारिता ।  
नालेन पिबता तोयं भवता साधु वानर ॥५.८१॥
