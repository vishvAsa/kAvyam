---
title: ०३-०७ कपोतलुब्धककथा
unicode_script: devanagari
---
श्रूयते हि कपोतेन शत्रुः शरणमागतः ।  
पूजितश्च यथान्यायं स्वैश्च मांसैर्निमन्त्रितः ॥३.१३४॥

कश्चिद्क्षुद्रसमाचारः प्राणिनां कालसन्निभः ।  
विचचार महारण्ये घोरः शकुनिलुब्धकः ॥३.१३५॥  

नैव कश्चित्सुहृत्तस्य न सम्बन्धी न बान्धवः ।  
स तैः सर्वैः परित्यक्तस्तेन रौद्रेण कर्मणा ॥३.१३६॥

अथवा

ये नृशंसा दुरात्मनः प्राणिनां प्राणनाशकाः ।  
उद्वेजनीया भूतानां व्याला इव भवन्ति ते ॥३.१३७॥  

स पञ्जरकमादाय पाशं च लगुडं तथा ।  
नित्यमेव वनं याति सर्वप्राणिविहिंसकः ॥३.१३८॥  

अन्येद्युर्भ्रमतस्तस्य वने कापि कपोतिका ।  
जाता हस्तगता तां स प्राक्षिपत्पञ्ज्चरान्तरे ॥३.१३९॥  

अथ कृष्णा दिशः सर्वा वनस्थस्याभवन् घनैः ।  
वातवृष्टिश्च महतो क्षयकाल इवाभवत् ॥३.१४०॥  

ततः सन्त्रस्तहृदयः कम्पमानो मुहुर्मुहुः ।  
अन्वेषयन् परित्राणमाससाद वनस्पतिम् ॥३.१४१॥  

मुहूर्तं भ्रश्यते यावद्वियद्विमलतारकम् ।  
प्राप्य वृक्षं वदत्येवं योऽत्र तिष्ठति कश्चन ॥३.१४२॥  

तस्याहं शरणं प्राप्तः स परित्रातु मामिति ।  
शीतेन भिद्यमानं च क्षुधया गतचेतनम् ॥३.१४३॥  

अथ तस्य तरोः स्कन्धे कपोतः सुचिरोषितः ।  
भार्याविरहितस्तिष्ठन् विललाप सुदुःखितः ॥३.१४४॥  

वातवर्षो महानासीन्न चागच्छति मे प्रिया ।  
तया विरहितं ह्येतच्छून्यमद्य गृहं मम ॥३.१४५॥  

पतिव्रता पतिप्राणा पत्युः प्रियहिते रता ।  
यस्य स्यादीदृशी भार्या धन्यः स पुरुषो भुवि ॥३.१४६॥  

न गृहं गृहमित्याहुर्गृहिणी गृहमुच्यते ।  
गृहं तु गृहिणीहीनमरण्यसदृशं मतम् ॥३.१४७॥  

पञ्जरस्था ततः श्रुत्वा भर्तुर्दुःखान्वितं वचः ।  
कपोतिका सुसन्तुष्टा वाक्यं चेदमथाह सा ॥३.१४८॥  

न सा स्त्रीत्यभिमन्तव्या यस्यां भर्ता न तुष्यति ।  
तुष्टे भर्तरि नारीणां तुष्टाः स्युः सर्वदेवताः ॥३.१४९॥  

दावाग्निना विदग्धेव सपुष्पस्तवका लता ।  
भस्मीभवतु सा नारी यस्यां भर्ता न तुष्यति ॥३.१५०॥  

मितं ददाति हि पिता मितं भ्राता मितं सुतः ।  
अमितस्य हि दातारं भर्तारं का न पूजयेत् ॥३.१५१॥  

पुनश्चाब्रवीत्

शृणुष्वावहितः कान्त यत्ते वक्ष्याम्यहं हितम् ।  
प्राणैरपि त्वया नित्यं संरक्ष्यः शरणागतः ॥३.१५२॥  

एष शाकुनिकः शेते तवावासं समाश्रितः ।  
शीतार्तश्च क्षुधार्तश्च पूजामस्मै समाचर ॥३.१५३॥  

श्रूयते च

यः सायमतिथिं प्राप्तं यथाशक्ति न पूजयेत् ।  
तस्यासौ दुष्कृतं दत्त्वा सुकृतं चापकर्षति ॥३.१५४॥  

मा चास्मै त्वं कृथा द्वैषं बद्धानेनेति मत्प्रिया ।  
स्वकृतैरेव बद्धाहं प्राक्तनैः कर्मबन्धनैः ॥३.१५५॥  

दारिद्र्यरोगदुःखानि बन्धनव्यसनानि च ।  
आत्मापराधवृक्षस्य फलान्येतानि देहिनाम् ॥३.१५६॥  

तस्मात्त्वं द्वेषमुत्सृज्य मद्बन्धनसमुद्भवम् ।  
धर्मे मनः समाधाय पूजयैनं यथाविधि ॥३.१५७॥  

तस्यास्तद्वचनं श्रुत्वा धर्मयुक्तिसमन्वितम् ।  
उपगम्य ततोऽधृष्टः कपोतः प्राह लुब्धकम् ॥३.१५८॥  

भद्र सुस्वागतं तेऽस्तु ब्रूहि किं करवाणि ते ।  
सन्तापश्च न कर्तव्यः स्वगृहे वर्तते भवान् ॥३.१५९॥  

तस्य तद्वचनं श्रुत्वा प्रत्युवाच विहङ्गमम् ।  
कपोत खलु शीतं मे हिमत्राणं विधीयताम् ॥३.१६०॥  

स गत्वाङ्गारकं नीत्वा पातयामास पावकम् ।  
ततः शुष्केषु पर्णेषु तमाशु समदीपयत् ॥३.१६१॥  

सुसन्दीप्तं ततः कृत्वा तमाह शरणागतम् ।  
प्रतापयस्व विश्रब्धं स्वगात्राण्यत्र निर्भयः ॥३.१६२॥  

उद्गतेन च जीवामो वयं सर्वे वनौकसः ।  +++(सम्पादकटिप्पनी- पुस्तके १,२ पादौ न विद्येते ।)+++  
न चास्ति विभवः कश्चिन्नाशये येन ते क्षुधम् ॥३.१६३॥  

सहस्रं भरते कश्चिच्छतमन्यो दशापरः ।  
मम त्वकृतपुण्यस्य क्षुद्रस्यात्मापि दुर्भरः ॥३.१६४॥  

एकस्याप्यतिथेरन्नं यः प्रदातुं न शक्तिमान् ।  
तस्यानेकपरिक्लेशे गृहे किं वसतः फलम् ॥३.१६५॥  

तत्तथा साधयाम्येतच्छरीरं दुःखजीवितम् ।  
यथा भूयो न वक्ष्यामि नास्तीत्यर्थिसमागमे ॥३.१६६॥  

स निनिन्दि किलात्मानं न तु तं लुब्धकं पुनः ।  
उवाच तर्पयिष्ये त्वां मुहूर्तं प्रतिपालय ॥३.१६७॥  

एवमुक्त्वा स धर्मात्मा प्रहृष्टेनान्तरात्मना ।  
तमग्निं सम्परिक्रम्य प्रविवेश स्ववेश्मवत् ॥३.१६८॥  

ततस्तं लुब्धको दृष्ट्वा कृपया पीडितो भृशम् ।  
कपोतमग्नौ पतितं वाक्यमेतदभाषत ॥३.१६९॥  

यः करोति नरः पापं न तस्यात्मा ध्रुवं प्रियः ।  
आत्मना हि कृतं पापमात्मनैव हि भुज्यते ॥३.१७०॥  

सोऽहं पापमतिश्चैव पापकर्मरतः सदा ।  
पतिष्यामि महाघोरे नरके नात्र संशयः ॥३.१७१॥  

नूनं मम नृशंसस्य प्रत्यादर्शः सुदर्शितः ।  
प्रयच्छता स्वमांसानि कपोतेन महात्मना ॥३.१७२॥  

अद्यप्रभृति देहं स्वं सर्वभोगविवर्जितम् ।  
तोयं स्वल्पं यथा ग्रीष्मः शोषयिष्याम्यहं पुनः ॥३.१७३॥  

शीतवातातपसहः कृशाङ्गो मलिनस्तथा ।  
उपवासैर्बहुविधैश्चरिष्ये धर्ममुत्तमम् ॥३.१७४॥   

ततो यष्टिं शलाकां च जालकं पञ्जरं तथा ।  
बभञ्ज लुब्धको दीनां कापोतीं च मुमोच ताम् ॥३.१७५॥  

लुब्धकेन ततो मुक्ता दृष्ट्वाग्नौ पतितं पतिम् ।  
कपोती विललापार्ता शोकसन्तप्तमानसा ॥३.१७६॥  

न कार्यमद्य मे नाथ जीवितेन त्वया विना ।  
दीनायाः पतिहीनायाः किं नार्या जीविते फलम् ॥३.१७७॥  

मानो दर्पस्त्वहङ्कारः कुलं पूजा च बन्धुषु ।  
दासभृत्यजनेष्वाज्ञा वैधव्येन प्रणश्यति ॥३.१७८॥  

एवं विलप्य बहुशः कृपणं भृशदुःखिता ।  
पतिव्रता सुसन्दीप्तं तमेवाग्निं विवेश सा ॥३.१७९॥  

ततो दिव्याम्बरधरा दिव्याभरणभूषिता ।  
भर्तारं सा विमानस्थं ददर्श स्वं कपोतिका ॥३.१८०॥  

सोऽपि दिव्यतनुर्भूत्वा यथार्थमिदमब्रवीत् ।  
अहो मामनुगच्छन्त्या कृतं साधु शुभे त्वया ॥३.१८१॥  

तिस्रः कोट्योऽर्धकोटी च यानि रोमाणि मानुषे ।  
तावत्कालं वसेत्स्वर्गे भर्तारं यानुगच्छति ॥३.१८२॥  

कपोतदेहः सूर्यास्ते प्रत्यहं सुखमन्वभूत् ।  
कपोतदेहवत्सासीत्प्राक्पुण्यप्रभवं हितम् ॥३.१८३॥  

हर्षाविष्टस्ततो व्याधो विवेश च वनं धनम् ।  
प्राणिहिंसां परित्यज्य बहुनिर्वेदवान् भृशम् ॥३.१८४॥  

तत्र दावानलं दृष्ट्वा विवेश विरताशयः ।  
निर्दग्धकल्मषो भूत्वा स्वर्गसौख्यमवाप्तवान् ॥३.१८५॥  


***********************************************************************
