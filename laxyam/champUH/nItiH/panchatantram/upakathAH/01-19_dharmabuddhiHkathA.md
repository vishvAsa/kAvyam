---
title: ०१-१९ धर्मबुद्धिकथा
unicode_script: devanagari
---

धर्मबुद्धिः कुबुद्धिश्च द्वावेतौ विदितौ मम ।  
पुत्रेण व्यर्थपाण्डित्यात्पिता धूमेन घातितः ॥१.४२९॥

कस्मिंश्चिद्देशे धर्मबुद्धिः पापबुद्धिश्च द्वे मित्रे प्रतिवसतः । अथ कदाचित्पापबुद्धिना चिन्तितं यदहं तावन्मूर्खो दारिद्र्योपेतश्च । तदेनं धर्मबुद्धिमादाय देशान्तरं गत्वा अस्याश्रयेणार्थोपार्जनां कृत्वैनमपि वञ्चयित्वा सुखीभवामि ।  

अथान्यस्मिन्नहनि पापबुद्धिर्धर्मबुद्धिं प्राहभो मित्र ! वार्धकभावे किं त्वात्मविचेष्टितं स्मरसि । देशान्तरमदृष्ट्वा कां शिष्टजनस्य वार्त्तां कथयिष्यसि ? उक्तं च

देशान्तरेषु बहुविधभाषावेषादि येन न ज्ञातम् ।  
भ्रमता धरणीपीठे तस्य फलं जन्मनो व्यर्थम् ॥१.४३०॥

तथा च

विद्यां वित्तं शिल्पं तावन्नाप्नोति मानवः सम्यक् ।  
यावद्व्रजति न भूमौ देशाद्देशान्तरं हृष्टः ॥१.४३१॥

अथ तस्य तद्वचनमाकर्ण्य प्रहृष्टमनास्तेनैव सह गुरुजनानुज्ञातः शुभेऽहनि देशान्तरं प्रस्थितः । तत्र च धर्मबुद्धिप्रभावेण भ्रमता पापबुद्धिना प्रभूततरं वित्तमासादितम् । ततश्च तौ द्वावपि प्रभूतोपार्जितद्रव्यौ प्रहृष्टौ स्वगृहं प्रत्यौत्सुक्येन प्रस्थितौ । उक्तं च

प्राप्तविद्यार्थशिल्पानां देशान्तरनिवासिनाम् ।  
क्रोशमात्रोऽपि भूभागः शतयोजनवद्भवेत् ॥१.४३२॥

अथ स्वस्थानसमीपवर्तिना पापबुद्धिना धर्मबुद्धिरभिहितःभद्र ! न सर्वमेतद्धनं गृहं प्रति नेतुं युज्यते । यतः कुटुम्बिनो बान्धवाश्च प्रार्थयिष्यन्ते । तदत्रैव वनगहने क्वापि भूमौ निक्षिप्य किञ्चिन्मात्रमादाय गृहं प्रविशावः ।  भूयोऽपि प्रयोजने सञ्जाते तन्मात्रं समेत्यास्मात्स्थानान्नेष्यावः । उक्तं च

न वित्तं दर्शयेत्प्राज्ञः कस्यचित्स्वल्पमप्यहो ।  
मुनेरपि यतस्तस्य दर्शनाच्चलते मनः ॥१.४३३॥

तथा च

यथामिषं जले मत्स्यैर्भक्ष्यते श्वापदैर्भुवि ।  
आकाशे पक्षिभिश्चैव तथा सर्वत्र वित्तवान् ॥१.४३४॥

तदाकर्ण्य धर्मबुद्धिराहभद्र एवं क्रियताम् । तथानुष्ठिते द्वावपि तौ स्वगृहं गत्वा सुखेन संस्थितवन्तौ । अथान्यस्मिन्नहनि पापबुद्धिर्निशीथेऽटव्यां गत्वा तत्सर्वं वित्तं समादाय गर्तं पूरयित्वा स्वभवनं जगाम ।  

अथान्येद्युर्धर्मबुद्धिं समेत्य प्रोवाचसखे बहुकुटुम्बा वयं वित्ताभावात्सीदामः । तद्गत्वा तत्र स्थाने किंचिन्मात्रं धनमानयावः ।  

सोऽब्रवीत्भद्र, एवं क्रियताम् ।  

अथ द्वावपि गत्वा तत्स्थानं यावत्खनतस्तावद्रिक्तं भाण्डं दृष्टवन्तौ । अत्रान्तरे पापबुद्धिः शिरस्ताडयन् प्रोवाचभो धर्मबुद्धे ! त्वया हृतमेतद्धनं, नान्येन । यतो भूयोऽपि गर्तापूरणं कृतम् । तत्प्रयच्छ मे तस्यार्धम् । अन्यथाहं राजकुले निवेदयिष्यामि ।  

स आह भो दुरात्मन् ! मा मैवं वद । धर्मबुद्धिः खल्वहम् । नैतच्चौरकर्म करोमि । उक्तं च

मातृवत्परदाराणि परद्रव्याणि लोष्टवत् ।  
आत्मवत्सर्वभूतानि वीक्षन्ते धर्मबुद्धयः ॥१.४३५॥

एवं द्वावपि विवदमानौ धर्माधिकारिणं गतौ ? प्रोचतुश्च परस्परं दूषयन्तौ । अथ धर्माधिकरणाधिष्ठितपुरुषैर्दिव्यार्थं यावन्नियोजितौ तावत्पापबुद्धिराह
अहो न सम्यग्दृष्टो न्यायः । उक्तं च

विवादे अन्विष्यते पत्रं तदभावेऽपि साक्षिणः ।  
साक्ष्यभावात्ततो दिव्यं प्रवदन्ति मनीषिणः ॥१.४३६॥

तदत्र विषये मम वृक्षदेवताः साक्षिभूतास्तिष्ठन्ति । ता अप्यावयोरेकतरं चौरं साधुं वा करिष्यन्ति । अथ तैः सर्वैरभिहितम्भो युक्तमुक्तं भवता । उक्तं च

अन्त्यजोऽपि यदा साक्षी विवादे सम्प्रजायते ।  
न तत्र युज्यते दिव्यं किं पुनर्यत्र देवताः ॥१.४३७॥

तदस्माकमप्यत्र विषये महत्कौतूहलं वर्तते । प्रत्यूषसमये युवाभ्यामप्यस्माभिः सह तत्र वनोद्देशे गन्तव्यमिति । एतस्मिन्नन्तरे पापबुद्धिः स्वगृहं गत्वा स्वजनकमुवाचतात, प्रभूतोऽयं मयार्थो धर्मबुद्धेश्चोरितः ।  स च तव वचनेन परिणतिं गच्छति । अन्यथास्माकं प्राणैः सह यास्यति ।  

स आह वत्स, द्रुतं वद येन प्रोच्य तद्द्रव्यं स्थिरतां नयामि ।  

पापबुद्धिराहतात, अस्ति तत्प्रदेशे महाशमी । तस्यां महत्कोटरमस्ति । तत्र त्वं सांप्रतमेव प्रविश । ततः प्रभाते यदाहं सत्यश्रावणं करोमि, तदा त्वया वाच्यं यद्धर्मबुद्धिश्चौर इति ।  

तथानुष्ठिते प्रत्यूषे स्नात्वा पापबुद्धिः धर्मबुद्धिपुरःसरो धर्माधिकरणकैः सह तां शमीमभ्येत्य तारस्वरेण प्रोवाच ।  

आदित्यचन्द्रावनिलोऽनलश्च  
द्यौर्भूमिरापो हृदयं यमश्च ।   
अहश्च रात्रिश्च उभे च सन्ध्ये  
धर्मो हि जानाति नरस्य वृत्तम् ॥१.४३८॥  

भगवति वनदेवते ! आवयोर्मध्ये यश्चौर तत्कथयत ।  

अथ पापबुद्धिपिता शमीकोटरस्थः प्रोवाच भो, धर्मबुद्धिना हृतमेतद्धनम् ।  

तदाकर्ण्य सर्वे ते राजपुरुषा विस्मयोत्फुल्ललोचना यावद्धर्मबुद्धेर्वित्तहरणोचितं निग्रहं शास्त्रदृष्ट्यावलोकयन्ति तावद्धर्मबुद्धिना तच्छमीकोटरं वह्निभोज्यद्रव्यैः परिवेष्ट्य वह्निना सन्दीपितम् । अथ ज्वलति तस्मिन् शमीकोटरेऽर्धदग्धशरीरः स्फुटितेक्षणः करुणं परिदेवयन् पापबुद्धिपिता निश्चक्राम । ततश्च तैः सर्वैः पृष्टः भो किमिदम् ?

इत्युक्ते इदं सर्वं कुकृत्यं पापबुद्धेः कारणाज्जातमित्युक्त्वा मृतः । ततस्ते राजपुरुषाः पापबुद्धिं शमीशाखायां प्रतिलम्ब्य धर्मबुद्धिं प्रशंस्येदमूचुः

अहो साध्विदमुच्यते

उपायं चिन्तयेत्प्राज्ञस्तथापायमपि चिन्तयेत् ।  
पश्यतो बकमूर्खस्य नकुलैर्भक्षिताः सुताः ॥१.४३९॥

धर्मबुद्धिः प्राह कथमेतत्?

ते प्रोचुः

<div class="js_include" url="../01-20_kriShNasarpakathA/"  newLevelForH1="3" includeTitle="true"> </div>

अतो वयं ब्रूमः "उपायं चिन्तयेद्" इति ।  
