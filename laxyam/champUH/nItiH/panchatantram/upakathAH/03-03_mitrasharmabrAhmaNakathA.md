---
title: ०३-०३ मित्रशर्मब्राह्मणकथा
unicode_script: devanagari
---

बहुबुद्धिसमायुक्ताः सुविज्ञाना बलोत्कटान् ।  
शक्ता वञ्चयितुं धूर्ता ब्राह्मणं छागलदिव ॥३.११६॥

कस्मिंश्चिदधिष्ठाने मित्रशर्मा नाम ब्राह्मणः कृताग्निहोत्रपरिग्रहः प्रतिवसति स्म । तेन कदाचिन्माघमासे सौम्यानिले प्रवाति, मेघाच्छादिते गगने मन्दं मन्दं प्रवर्षति पर्जन्ये, पशुप्रार्थनार्थं किञ्चिद्ग्रामान्तरं गत्वा, कश्चिद्यजमानो याचितः भो यजमान ! आगामिन्याममावास्यायामहं यक्ष्यामि यज्ञम् । तद्देहि मे पशुमेकम् ।  

अथ तेन यस्य शास्त्रोक्तः पीवरतनुः पशुः प्रदत्तः । सोऽपि तं समर्थमितश्चेतश्च गच्छन्तं विज्ञाय स्कन्धे कृत्वा सत्वरं स्वपुराभिमुखः प्रतस्थे ।  

अथ तस्य गच्छतो मार्गे त्रयो धूर्ताः क्षुत्क्षामकण्ठाः संमुखा बभूवुः । तैश्च तादृशं पीवरतनुं स्कन्ध आरूढमालोक्य, मिथोऽभिहितंहो ! अस्य पशोर्भक्षणादद्यतनीयो हिमपातो व्यर्थतां नीयते । तदेनं वञ्चयित्वा पशुमादाय शीतत्राणं कुर्मः ।  

अथ तेषामेकतमो वेशपरिवर्तनं विधाय संमुखो भूत्वापमार्गेण तमाहिताग्निमूचे भो भोः ! बालाग्निहोत्रिन् ! किमेवं जनविरुद्धं हास्यकार्यमनुष्ठीयते ? यदेष सारमेयोऽपवित्रः स्कन्धाधिरूढो नीयते । उक्तं च यतः ।  

श्वानकुक्कुटचाण्डालाः समस्पर्शाः प्रकीर्तिताः ।  
रासभोष्ट्रौ विशेषेण तस्मात्तान्नैव संस्पृशेत् ॥३.११७॥

ततश्च तेन कोपाभिभूतेनाभिहितमहो ! किमन्धो भवान् ? यत्पशुं सारमेयत्वेन प्रतिपादयसि ?

सोऽब्रवीत्ब्रह्मन् ! कोपस्त्वया न कार्यः । यथेच्छं गम्यताम् ।  

अथ यावत्किञ्चिदध्वनोऽन्तरं गच्छति, तावद्द्वितीयो धूर्तः सम्मुखमभ्युपेत्य तमुवाच भोः ब्रह्मन् ! कष्टं कष्टम् ! यद्यपि वल्लभोऽयं ते मृतवत्सस्तथापि स्कन्धमारोपयितुमयुक्तम् । उक्तं च यतः

तिर्यञ्चं मानुषं वापि यो मृतं संस्पृशेत्कुधीः ।  
पञ्चगव्येन शुद्धिः स्यात्तस्य चान्द्रायणेन वा ॥३.११८॥

अथासौ सकोपमिदमाह भोः ! किमन्धो भवान् ? यत्पशुं मृतवत्सं वदति ।  

सोऽब्रवीत् भगवन् ! मा कोपं कुरु । अज्ञानान्मयाभिहितम् । तत्त्वमात्मरुचिं समाचर इति ।  

अथ यावत्स्तोकं वनान्तरं गच्छति तावत्तृतीयोऽन्यवेशधारी धूर्तः सम्मुखः समुपेत्य तमुवाच भोः ! अयुक्तमेतत्, यद्रासभं स्कन्धाधिरूढं नयसि । तत्त्यज्यतामेषः । उक्तं च

यः स्पृशेद्रासभं मर्त्यो ज्ञानादज्ञानतोऽपि वा ।  
सचैलं स्नानमुद्दिष्टं तस्य पापप्रशान्तये ॥३.११९॥

तत्त्यजैनं यावदन्यः कश्चिन्न पश्यति ।  

अथासौ तं पशुं रासभं मन्यमानो भयाद्भूमौ प्रक्षिप्य स्वगृहमुद्दिश्य पलायितुं प्रारब्धः । ततस्तेऽपि त्रयो मिलित्वा पशुमादाय यथेच्छं भक्षितुमारब्धाः ।  


***********************************************************************
