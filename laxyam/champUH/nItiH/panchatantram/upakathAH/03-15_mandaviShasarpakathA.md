---
title: ०३-१५ मन्दविषसर्पकथा
unicode_script: devanagari
---
स्कन्धेनापि वहेच्छत्रुं कालमासाद्य बुद्धिमान् ।  
महता कृष्णसर्पेण मण्डूका बहवो हताः ॥३.२३८॥

अस्ति वरुणाद्रिसमीप एकस्मिन् प्रदेशे परिणतवया मन्दविषो नाम कृष्णसर्पः । स एवं चित्ते सञ्चिन्तितवान्कथं नाम मया सुखोपायवृत्त्या वर्तितव्यमिति । ततो बहुमण्डूकं ह्रदमुपगम्य धृतिपरीतमिवात्मानं दर्शितवान् ।  

अथ तथा स्थिते सौदकप्रान्तगतेनैकेन मण्डूकेन पृष्टः माम् ! किमद्य यथापूर्वमाहारार्थं न विहरसि ।  

सोऽब्रवीत्भद्र ! कुतो मे मन्दभाग्यस्याहाराभिलाषः ? यत्कारणमद्य रात्रौ प्रदोष एव मयाहारार्थं विहरमाणेन दृष्ट एको मण्डूकः । तद्ग्रहणार्थं मया क्रमः सज्जितः । सोऽपि मां दृष्ट्वा मृत्युभयेन स्वाध्यायप्रसक्तानां ब्राह्मणानामन्तरमपक्रान्तो न विभावितो मया क्वापि गतः । तत्सादृश्यमोहितचित्तेन मया कस्यचिद्ब्राह्मणस्य सूनोर्ह्रदतटजलान्तःस्थोऽङ्गुष्ठो दष्टः । ततोऽसौ सपदि पञ्चत्वमुपागतः ।  

अथ तस्य पित्रा दुःखितेनाहं शप्तो यथादुरात्मन् ! त्वया निरपराधो मत्सुतो दष्टः । तदनेन दोषेण त्वं मण्डूकानां वाहनं भविष्यसि, तत्प्रसादलब्धजीविकया वर्तिष्ये इति । ततोऽहं युष्माकं वाहनार्थमागतोऽस्मि ।  

तेन च सर्वमण्डूकानामिदमावेदितम् । ततस्तैः प्रहृष्टमनोभिः सर्वैरेव गत्वा जलपादनाम्नो दर्दुरराजस्य विज्ञप्तम् । अथासावपि मन्त्रिपरिवृतोऽत्यद्भुतमिदमिति मन्यमानो ससम्भ्रमं ह्रदादुत्तीर्य मन्दविषस्य फणिनः फणाप्रदेशमधिरूढः । शेषा अपि यथाज्येष्ठं तत्पृष्ठोपरि समारुरुहुः । किं बहुना, उपरितस्थानमप्राप्तवन्तस्तस्यानुपदं धावन्ति । मन्दविषोऽपि तेषां तुष्ट्यर्थमनेकप्रकारान् गतिविशेषानदर्शयत् । अथ जलपादो लब्धसुखस्तमाह

न तथा करिणा यानं तुरगेण रथेन वा ।  
नरयानेन वा यानं यथा मन्दविषेण मे ॥३.२३९॥

अथान्येद्युर्मन्दविषश्छद्मना मन्दं मन्दं विसर्पति । तच्च दृष्ट्वा जलपादोऽब्रवीत्भद्र ! मन्दविष ! यथापूर्वं किमद्य साधु नोह्यते ?

मन्दविषोऽब्रवीत्देव अद्याहारवैकल्यान्न मे वोढुं शक्तिरस्ति ।  

अथासावब्रवीत्भद्र ! भक्षय क्षुद्रमण्डूकान् ।  

तच्छ्रुत्वा प्रहर्षितसर्वगात्रो मन्दविषः ससम्भ्रममब्रवीत्ममायमेव विप्रशापोऽस्ति । तत्तवानेनानुज्ञावचनेन प्रीतोऽस्मि ।  

ततोऽसौ नैरन्तर्येण मण्डूकान् भक्षयन् कतिपयैरेवाहोभिर्बलवान् संवृत्तः । प्रहृष्टश्चान्तर्लीनमवहस्येदमब्रवीत्

मण्डूका विविधा ह्येते छलपूर्वोपसाधिताः ।  
कियन्तं कालमक्षीणा भवेयुः खादिता मम ॥३.२४०॥

जलपादोऽपि मन्दविषेण कृतकवचनव्यामोहितचित्तः किमपि नावबुध्यते । अत्रान्तरेऽन्यो महाकायः कृष्णसर्पस्तमुद्देशं समायातः । तं च मण्डूकैर्वाह्यमानं दृष्ट्वा विस्मयगतम् । आह च वयस्य ! यदस्माकमशनं तैः कथं वाह्यसे । विरुद्धमेतत् ।  

मन्दविषोऽब्रवीत्

सर्वमेतद्विजानामि यथा वाह्योऽस्मि दर्दुरैः ।  
किञ्चित्कालं प्रतीक्षेऽहं घृतान्धो ब्राह्मणो यथा ॥३.२४१॥

सोऽब्रवीत् - कथमेतत्? मन्दविषः कथयति-

<div class="js_include" url="../03-16_dhrutAndhabrAhmaNakathA/"  newLevelForH1="3" includeTitle="true"> </div>

अतोऽहं ब्रवीमि- सर्वमेतद्विजानामीत्यादि ।

  - अथ मन्दविशोऽन्तर्लीनमवहस्य पुनरपि "मण्डूका विविधास्वादाः" इति तमेवमब्रवीत् । अथ जलपादाः तच्छ्रुत्वा सुतरां व्यग्रहृदयः "किमनेन अभिहितम्" इति तमपृच्छत्, "भद्र! किं त्वया अभिहितमिदं विरुद्धं वचः" । अथासौ - आकारप्रच्छादनार्थं -"न किञ्चित्" इति अब्रवीत । तथैव कृतकवचनव्यामोहितचित्तो जलपादस्तस्य दुष्टाभिसन्धिं न अवबुध्यते । किं बहुना, तथा तेन सर्वेऽपि भक्षिता यथा बीजमात्रमपि न अवशिष्टम् । +++(सम्पादकटिप्पनी - पुस्तकेऽयमत्राधिकः पाठः ।)+++
