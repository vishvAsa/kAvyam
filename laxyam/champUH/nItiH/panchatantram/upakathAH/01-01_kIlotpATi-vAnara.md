---
title:  ०१-०१ कीलोत्पाटी वानरः
unicode_script: devanagari
---

मित्रभेदउपकथा १

कीलोत्पाटिवानरकथा ।

अव्यापारेषु व्यापारं यो नरः कर्तुमिच्छति ।  
स एव निधनं याति कीलोत्पाटीव वानरः ॥ २१॥

कस्मिंश्चिन्नगराभ्यासे केनापि वणिक्पुत्रेण तरुखण्डमध्ये
देवतायतनं कर्तुमारब्धम् । तत्र च ये कर्मकराः
स्थापनादयस्+++(=स्थपत्यादयः)+++ ते मध्याह्नवेलायामाहारार्थं नगरमध्ये
गच्छन्ति ।

अथ कदाचित् तत्रानुषङ्गिकं वानरयूथमितश्चेतश्च परिभ्रमदागतम् ।
तत्रैकस्य कस्यचिच्छिल्पिनो ऽर्धस्फाटितो+++(=अर्धच्छेदितो)+++ ऽञ्जनवृक्षदारुमयः स्तम्भः खदिरकीलकेन मध्यनिहितेन तिष्ठति । एतस्मिन्नन्तरे ते वानरास् तरुशिखर-प्रासादशृङ्गदारु-पर्यन्तेषु यथेच्छया क्रीडितुमारब्धाः ।  
एकश्च तेषां प्रत्यासन्नमृत्युश् चापल्यात् तस्मिन्न् अर्धस्फोटितस्तम्भ उपविश्य पाणिभ्यां कीलकं सङ्गृह्य यावदुत्पादयितुमारेभे तावत्तस्य
स्तम्भमध्यगतवृषणस्य+++(र५)+++ स्वस्थानाच्चलितकीलकेन यद्वृत्तं
तत्प्रागेव निवेदितम् । 
