---
title: ०२-०६ तीक्ष्णविषाणशृगालकथा
unicode_script: devanagari
---
शिथिलौ च सुबद्धौ च पततः पततो न वा ।  
निरीक्षितौ मया भद्रे दश वर्षाणि पञ्च च ॥२.१४१॥

कस्मिंश्चिदधिष्ठाने तीक्ष्णविषाणो नाम महावृषभो वसति । स च मदातिरेकात्परित्यक्तनिजयूठः शृङ्गाभ्यां नदीतटानि विदारयन् स्वेच्छया मरकतसदृशानि शष्पाणि भक्षयन्नरण्यचरो बभूव । अथ तत्रैव वने प्रलोभको नाम शृगालः प्रतिवसति स्म । स कदाचित्स्वभार्यया सह नदीतीरे सुखोपविष्टस्तिष्ठति । अत्रान्तरे स तीक्ष्णविषाणो जलार्थं तदेव पुलिनमवतीर्णः । ततश्च तस्य लम्बमानौ वृषणावालोक्य शृगाल्या शृगालोऽभिहितःस्वामिन् ! पश्यास्य वृषभस्य मांसपिण्डौ लम्बमानौ यथा स्थितौ । ततः क्षणेन प्रहरेण वा पतिष्यतः
। एवं ज्ञात्वा भवता पृष्ठयायिना भाव्यम् ।  

शृगाल आह प्रिये ! न ज्ञायते कदाचिदेतयोः पतनं भविष्यति वा न वा । तत्किं वृथा श्रमाय मां नियोजयसि ? अत्रस्थस्तावज्जलार्थमागतान्मूषकान् भक्षयिष्यामि समं त्वया । मार्गोऽयं यतस्तेषाम् । अथ यदा त्वां मुक्त्वास्य तीक्ष्णविषाणस्य वृषभस्य पृष्ठे गमिष्यामि तदागत्यान्यः कश्चिदेतत्स्थानं समाश्रयिष्यति । नैतद्युज्यते कर्तुम् । उक्तं च

यो ध्रुवाणि परित्यज्याध्रुवाणि निषेवते ।  
ध्रुवाणि तस्य नश्यन्ति अध्रुवं नष्टमेव च ॥२.१४२॥

शृगाल्याह भोः कापुरुषस्त्वं यत्किंचित्प्राप्तं तेनापि सन्तोषं करोषि । उक्तं च

सुपूरा स्यात्कुनदिका सुपूरो मूषिकाञ्जलिः ।  
सुसन्तुष्टः कापुरुषः स्वल्पकेनापि तुष्यति ॥२.१४३॥

तस्मात्पुरुषेण सदैवोत्साहवता भाव्यम् ।

उक्तं च

यत्रोत्साहसमारम्भो यत्रालस्यविनिग्रहः ।  
नयविक्रमसंयोगस्तत्र श्रीरचला ध्रुवम् ॥२.१४४॥  

तद्दैवमिति सञ्चिन्त्य त्यजेन्नोद्योगमात्मनः ।  
अनुयोगं विना तैलं तिलानां नोपजायते ॥२.१४५॥

अन्यच्च

यः स्तोकेनापि सन्तोषं कुरुते मन्दधीर्जनः ।  
तस्य भाग्यविहीनस्य दत्ता श्रीरपि मार्ज्यते ॥२.१४६॥

यच्च त्वं वदसि । एतौ पतिष्यतो न वेति । तदप्ययुक्तम् । उक्तं च

कृतनिश्चयिनो वन्द्यास्तुङ्गिमा नोपभुज्यते ।  
चातकः को वराकोऽयं यस्येन्द्रो वारिवाहकः ॥२.१४७॥

अपरं मूषकमांसस्य निर्विण्णाहम् । एतौ च मांसपिण्डौ पतनप्रायौ दृश्येते । तत्सर्वथा नान्यथा कर्तव्यमिति । अथासौ तदाकर्ण्य मूषकप्राप्तिस्थानं परित्यज्य तीक्ष्णविषाणस्य पृष्ठमन्वगच्छत् । अथ वा साध्विदमुच्यते

तावत्स्यात्सर्वकृत्येषु पुरुषोऽत्र स्वयं प्रभुः ।  
स्त्रीवाक्याङ्कुशविक्षुण्णो यावन्नो ध्रियते बलात् ॥२.१४८॥  

अकृत्यं मन्यते कृत्यमगम्यं मन्यते सुगम् ।  
अभक्ष्यं मन्यते भक्ष्यं स्त्रीवाक्यप्रेरितो नरः ॥२.१४९॥

एवं स तस्य पृष्ठतः सभार्यः परिभ्रमंश्चिरकालमनयत् । न च तयोः पतनमभूत् । ततश्च निर्वेदात्पञ्चदशे वर्षे शृगालः स्वभार्यामाहशिथिलौ च सुबद्धौ च (१४१) इत्यादि ।  

तयोस्तत्पश्चादपि पातो न भविष्यति । तत्तदेव स्वस्थानं गच्छावः । 
