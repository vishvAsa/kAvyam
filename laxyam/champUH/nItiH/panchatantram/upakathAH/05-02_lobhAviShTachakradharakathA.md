---
title: ०५-०२ लोभाविष्टचक्रधरकथा
unicode_script: devanagari
---
अतिलोभो न कर्तव्यः कर्तव्यस्तु प्रमाणतः ।  
अतिलोभजदोषेण जम्बुको निधनं गतः ॥५.२१॥

कस्मिंश्चिदधिष्ठाने चत्वारो ब्राह्मणपुत्राः परस्परं मित्रतां गता वसन्ति स्म । ते चापि दारिद्र्योपहताः परस्परं मन्त्रं चक्रुः हो धिगियं दरिद्रता ! उक्तं च

वरं वनं व्याघ्रगजादिसेवितं  
जनेन हीनं बहुकण्टकावृतम् ।  
तृणानि शय्या परिधानवल्कलः  
न बन्धुमध्ये धनहीनजीवितम् ॥५.२२॥

तथा च

स्वामी द्वेष्टि सुसेवितोऽपि सहसा प्रोज्झन्ति सद्बान्धवाः  
राजन्ते न गुणास्त्यजन्ति तनुजाः स्फारीभवन्त्यापदः ।  
भार्या साधु सुवंशजापि भजते नो यान्ति मित्राणि च  
न्यायारोपितविक्रमाण्यपि नृणां येषां न हि स्याद्धनम् ॥५.२३॥

शूरः सुरूपः सुभगश्च वाग्मी  
शस्त्राणि शास्त्राणि विदांकरोतु ।  
अर्थं विना नैव यशश्च मानं  
प्राप्नोति मर्त्योऽत्र मनुष्यलोके ॥५.२४॥

तानीन्द्रियाण्यविकलानि तदेव नाम  
सा बुद्धिरप्रतिहता वचनं तदेव ।  
अर्थोष्मणा विरहितः पुरुषः स एव  
बाह्यः क्षणेन भवतीति विचित्रमेतत् ॥५.२५॥

तद्गच्छामः कुत्रचिदर्थाय इति सम्मन्त्र्य स्वदेशं पुरं च स्वसुहृत्सहितं गृहं च परित्यज्य प्रस्थिताः । अथवा साध्विदमुच्यते

सत्यं परित्यजति मुञ्चति बन्धुवर्गं  
शीघ्रं विहाय जननीमपि जन्मभूमिम् ।  
सन्त्यज्य गच्छति विदेशमभीष्टलोकं  
चिन्ताकुलीकृतमतिः पुरुषोऽत्र लोके ॥५.२६॥

एवं क्रमेण गच्छन्तोऽवन्तीं प्राप्ताः । तत्र सिप्राजले कृतस्नानाः महाकालं प्रणम्य यावन्निर्गच्छन्ति तावत्भैरवानन्दो नाम योगी संमुखो बभूव । ततस्तं ब्राह्मणोचितविधिना सम्भाव्य तेनैव सह तस्य मठं जग्मुः । अथ तेन पृष्टाः कुतो भवन्तः समायाताः ? क्व यास्यथ ? किं प्रयोजनम् ?

ततस्तैरभिहितम्वयं सिद्धियात्रिकाः । तत्र यास्यामो यत्र धनाप्तिर्मृत्युर्वा भविष्यतीत्येष निश्चयः । उक्तं च

दुष्प्राप्याणि बहूनि च लभ्यन्ते वाञ्छितानि द्रविणानि ।  
अवसरतुलिताभिरलं तनुभिः साहसिकपुरुषाणाम् ॥५.२७॥

तथा च

पतति कदाचिन्नभसः खाते पातालतोऽपि जलमेति ।  
दैवमचिन्त्यं बलवद्बलवान्ननु पुरुषकारोऽपि ॥५.२८॥  

अभिमतसिद्धिरशेषा भवति हि पुरुषस्य पुरुषकारेण ।  
दैवमिति यदपि कथयसि पुरुषगुणः सोऽप्यदृष्टाख्यः ॥५.२९॥  

भयमतुलं गुरुलोकात्तृणमिव तुलयन्ति साधु साहसिकाः ।  
प्राणानद्भुतमेतच्चार्तिं चरितं ह्युदाराणाम् ॥५.३०॥  

क्लेशस्याङ्गमदत्त्वा सुखमेव सुखानि नेह लभ्यन्ते ।  
मधुभिन्मथनायस्तैराश्लिष्यति बाहुभिर्लक्ष्मीम् ॥५.३१॥  

तस्य कथं न चला स्यात्पत्नी विष्णोर्नृसिंहकस्यापि।  
मासांश्चतुरो निद्रां यः सेवति जलगतः सततम् ॥५.३२॥  

दुरधिगमः परभागो यावत्पुरुषेण साहसं न कृतम् ।  
जयति तुलामधिरूढो भास्वानिह जलदपटलानि ॥५.३३॥

तत्कथ्यतामस्माकं कश्चित्धनोपायो विवरप्रवेशशाकिनीसाधनश्मशानसेवनमहामांसविक्रयसाधकवर्जितप्रभृतीनामेकतम इति । अद्भुतशक्तिर्भवान् श्रूयते । वयमप्यतिसाहसिकाः । उक्तं च

महान्त एव महतामर्थं साधयितुं क्षमाः ।  
ऋते समुद्रादन्यः को बिभर्ति बडवानलम् ॥५.३४॥

भैरवानन्दोऽपि तेषां सिद्ध्यर्थं बहूपायं सिद्धवर्तिचतुष्टयं कृत्वार्पयत् । आह च गम्यतां हिमालयदिशि । तत्र सम्प्राप्तानां यत्र वर्तिः पतिष्यति, तत्र निधानमसन्दिग्धं प्राप्यस्व । तत्र स्थानं खनित्वा निधिं गृहीत्वा व्याघुट्यताम् ।  

तथानुष्ठिते तेषां गच्छतामेकतमस्य हस्ताद्वरित्र्निपपात । अथासौ यावत्तं प्रवेशं खनति तावत्ताम्रमयी भूमिः । ततस्तेनाभिहितमहो, गृह्यतां स्वेच्छया ताम्रम् ।  

अन्ये प्रोचुः भो मूढ ! किमनेन क्रियते यत्प्रभूतमपि दारिद्र्यं न नाशयति । तदुत्तिष्ठ अग्रतो गच्छामः ।  

सोऽब्रवीत्यान्तु भवन्तः । नाहमग्र यास्यामि । एवमभिधाय ताम्रं यथेच्छया गृहीत्वा प्रथमो निवृत्तः ।  

ते त्रयोऽपि अग्रे प्रस्थिताः । अथ किञ्चिन्मात्रं गतस्याग्रेसरस्य वर्तिर्निपपात । सोऽपि यावत्खनितुमारब्धस्तावद्रूप्यमयी क्षितिः । ततः प्रहर्षितः प्राह, यत्भो भो, गृह्यतां यथेच्छया रूप्यम् । नाग्रे गन्तव्यम् ।  

तावूचतुः भोः पृष्ठतस्ताम्रमयी भूमिः । अग्रतो रूप्यमयी । तन्नूनमग्रे सुवर्णमयी भविष्यति । किं चानेन प्रभूतेनापि दारिद्र्यनाशो न भवति । तदावामग्रे यास्यावः ।  

एवमुक्त्वा द्वावप्यग्रे प्रस्थितौ । सोऽपि स्वशक्त्या रूप्यमादाय निवृत्तः । अथ तयोरपि गच्छतोरेकस्याग्रे वर्तिः पपात । सोऽपि प्रहृष्टो यावत्खनति, तावत्सुवर्णभूमिं दृष्ट्वा द्वितीयं प्राह भो, गृह्यतां स्वेच्छया सुवर्णम् । सुवर्णादन्यन्न किञ्चिदुत्तमं भविष्यति ।  
स प्राह मूढ ! न किञ्चिद्वेत्सि । प्राक्ताम्रं, ततो रूप्यं, ततः सुवर्णम् । तन्नूनमतः परं रत्नानि भविष्यन्ति । येषामेकतमेनापि दारिद्र्यनाशो भवति । तदुत्तिष्ठ, अग्रे गच्छावः । किमनेन भारभूतेनापि प्रभूतेन ?

स आह गच्छतु भवान् । अहमत्र स्थितस्त्वां प्रतिपालयिष्यामि । तथानुष्ठिते सोऽपि गच्छन्नेकाकी, ग्रीष्मार्कप्रतापसन्तप्ततनुः पिपासाकुलितः सिद्धिमार्गच्युत इतश्चेतश्च बभ्राम ।  

अथ भ्राम्यन्, स्थलोपरि पुरुषमेकं रुधिरप्लावितगात्रं भ्रमच्चक्रमस्तकमपश्यत् । ततो द्रुततरं गत्वा तमवोचत्भोः ! को भवान् ? किमेवं चक्रेण शिरसि तिष्ठसि ? तत्कथय मे यदि कुत्रचिज्जलमस्ति ।  

एवं तस्य प्रवदतस्तच्चक्रं तत्क्षणात्तस्य शिरसो ब्राह्मणमस्तके चटितम् ।  

स आह भद्र, किमेतत्?

स आह ममाप्येवमेतच्छिरसि चटितम् ?

स आह तत्कथय, कदैतदुत्तरिष्यति ? महती मे वेदना वर्तते ।  

स आह यदा त्वमिव कश्चिदधृतसिद्धवर्तिरेवमागत्य, त्वामालापयिष्यति तदा तस्य मस्तकं चटिष्यति ।  

स आह कियान् कालस्तवैवं स्थितस्य ?

स आह साम्प्रतं को राजा धरणीतले ?

स आह वीणावादनपटुः वत्सराजः ।  

स आह अहं तावत्कालसङ्ख्यां न जानामि । परं यदा रामो राजासीत्तवाहं दारिद्र्योपहतः सिद्धवर्तिमादायानेन पथा समायातः । ततो मयान्यो नरो मस्तकश्रुतचक्रो दृष्टः, पृष्टश्च । ततश्चैतज्जातम् ।  

स आह भद्र ! कथं तदैवं स्थितस्य भोजनजलप्राप्तिरासीत्?

स आह भद्र ! धनदेन निधानहरणभयात्सिद्धानामेतच्चक्रपतनरूपं भयं दर्शितम् । तेन कश्चिदपि नागच्छति । यदि कश्चिदायाति, स क्षुत्पिपासानिद्रारहितो जरामरणवर्जितः केवलमेवं वेदनामनुभवति इति । तदाज्ञापय मां स्वगृहाय । इत्युक्त्वा गतः ।  

तस्मिंश्चिरयति स सुवर्णसिद्धिस्तस्यान्वेषणपरस्तत्पदपङ्क्त्या यावत्किञ्चिद्वनान्तरमागच्छति तावद्रुधिरप्लावितशरीरस्तीक्ष्णचक्रेण मस्तके भ्रमता सवेदनः क्वणन्नुपविष्ठस्तिष्ठतीति ददर्श । ततः समीपवर्तिना भूवा सर्वार्थं पृष्टः भद्र ! किमेतत्?

स आह विधिनियोगः ।  

स आह कथं तत्? कथय कारणमेतस्य ।  

सोऽपि तेन पृष्टः । सर्वं चक्रवृत्तान्तमकथयत् ।  

तच्छ्रुत्वासौ तं विगर्हयन्निदमाह भोः ! निषिद्धस्त्वं मयानेकशो न शृणोषि मे वाक्यम् । तत्किं क्रियते ? विद्यावानपि कुलीनोऽपि वस्तुतो बुद्धिरहितोऽसि । अथवा साध्विदमुच्यते

  - वरं बुद्धिर्न सा विद्या विद्याया बुद्धिरुत्तमा ।  
बुद्धिहीना विनश्यत्ति यथा ते संहकारका ॥  

  चक्रधर आह - कथमेतत्? सुवर्णसिद्धिः आह- +++(सम्पादकटिप्पनी - पुस्तकेऽधिकः पाठः ।)+++

<div class="js_include" url="../05-03_simhakArakamUrkhabrAhmaNakathA/"  newLevelForH1="3" includeTitle="true"> </div>

अतोऽहं ब्रवीमि वरं बुद्धिर्न सा विद्या इति ।  

अतः परमुक्तं स सुवर्णसिद्धिना


  - अपि शास्त्रेषु कुशला लोकाचारविवर्जिताः ।  
  सर्वे ते हास्यतां यान्ति यथा ते मूर्खपण्डिताः ॥५.३८॥

  चक्रधर आह - कथमेतत् ? सोऽब्रवीत् -

<div class="js_include" url="../05-04_mUrkhapanDitakathA/"  newLevelForH1="3" includeTitle="true"> </div>

अथ सुवर्णसिद्धिराह यत्त्वं लोकव्यवहारमजानन्मया वार्यमाणोऽपि न स्थितः तत ईदृशीमवस्थातुमुपगतः । अतोऽहं ब्रवीमि अपि शास्त्रेषु कुशलाः इति ।  

तच्छ्रुत्वा चक्रधर आहअहो अकारणमेतत् । यतो हि

सुबुद्धयो विनश्यन्ति दुष्टदैवेन नाशिताः ।  
स्वल्पधीरपि तस्मिंस्तु कुले नन्दति सन्ततम् ॥५.४१॥

उक्तं च

अरक्षितं तिष्ठति दैवरक्षितं सुरक्षितं दैवहतं विनश्यति ।  
जीवत्यनाथोऽपि वने विसर्जितः कृतप्रयत्नोऽपि गृहे न जीवति ॥५.४२॥

तथा च

  - शतबुद्धिः शिरस्थोऽयं लम्बते च सहस्रधीः ।  
  एकबुद्धिरहं भद्रे क्रीडामि विमले जले ॥५.४३॥

  सुवर्णसिद्धिः आह, - कथमेतत्  । स आह,-


<div class="js_include" url="../05-05_matsyamanDUkakathA/"  newLevelForH1="3" includeTitle="true"> </div>


  - अतोऽहं ब्रवीमि - न एकान्ते बुद्धिरपि प्रमाणम् । +++(सम्पादकटिप्पनी- इदं पुस्तकेऽधिकः पाठः)+++

अतश्च वरं बुद्धिर्न सा विद्या यद्भवतोक्तं तत्रेयं मे मतिर्यत्न एकान्तेन बुद्धिरपि प्रमाणम् । +++(सम्पादकटिप्पनी - इदं पुस्तके न वर्तते। )+++

सुवर्णसिद्धिः प्राह यद्यप्येतदस्ति, तथापि मित्रवचनं न लङ्घनीयम् । परं किं क्रियते ? निवारितोऽपि मया न स्थितोऽसि, अतिलौल्यात्विद्याहङ्काराच्च । अथवा साध्विदमुच्यते

  - साधु मातुल गीतेन मया प्रोक्तोऽपि न स्थितः ।  
  अपूर्वोऽयं मणिर्बद्धः सम्प्राप्तं गीतलक्षणम् ॥५.४९॥

  चक्रधरः प्राह,- कथमेतत् ? सोऽब्रवीत् -

<div class="js_include" url="../05-06_rAsabhashrugAlakathA/"  newLevelForH1="3" includeTitle="true"> </div>

तद्भवानपि मया वार्यमाणोऽपि न स्थितः ।  

तच्छ्रुत्वा चक्रधर आहभो मित्र ! सत्यमेतत् । अथवा साध्विदमुच्यते

  - यस्य नास्ति स्वयं प्रज्ञा मित्रोक्तं न करोति यः ।  
  स एव निधनं याति यथा मन्थरकोलिकः ॥५.५८॥

  सुवर्णसिद्धिः आह - कथमेतत् ? सोऽब्रवीत् -

<div class="js_include" url="../05-07_mantharakaulikakathA/"  newLevelForH1="3" includeTitle="true"> </div>

अतोऽहं ब्रवीमि यस्य नास्ति स्वयं प्रज्ञा इति ।


चक्रधर आह भोः ! सत्यमेतत् । सर्वोऽपि जनोऽश्रद्देयामाशापिशाचिकां प्राप्य हास्यपदवीं याति । अथवा साध्विदमुच्यते केनापि

  - अनागतवतीं चिन्तामसम्भाव्यां करोति यः ।  
  स एव पाण्डुरः शेते सोमशर्मपिता यथा ॥५.६८॥

  सुवर्णसिद्धिः आह - कथमेतत् ? सोऽब्रवीत् -

<div class="js_include" url="../05-08_sOmasharmapitrukathA/"  newLevelForH1="3" includeTitle="true"> </div>

अतोऽहं ब्रवीमि अनागतवतीं चिन्तामिति ।  

सुवर्णसिद्धिराह एवमेतत् । कस्ते दोषः, यतः सर्वोऽपि लोभेन विडम्बितो बाध्यते ? उक्तं च

  - यो लौल्यात्कुरुते नैवोदर्कमवेक्षते ।  
  विडम्बनामवाप्नोति स यथा चन्द्रभूपतिः ॥५.६९॥

  चक्रधर आह - कथमेतत् ? आह ।

<div class="js_include" url="../05-09_chandrabhUpatikathA/"  newLevelForH1="3" includeTitle="true"> </div>

अतोऽहं ब्रवीमि यो लौल्यात्कुरुते कर्म इति ।  


एवमुक्त्वा भूयोऽपि स चक्रधरमाह भो मित्र ! प्रेषय मां, येन स्वगृहं गच्छामि ।  

चक्रधर आह भद्र ! आपदर्थे धनमित्रसङ्ग्रहः क्रियते । तन्मामेवंविधं त्यक्त्वा क्व यास्यसि ? उक्तं च

यस्त्यक्त्वा सापदं मित्रं याति निष्ठुरतां वहन् ।  
कृतघ्नस्तेन पापेन नरके यात्यसंशयम् ॥५.८२॥

सुवर्णसिद्धिराह भोः, सत्यमेतद्यदि गम्यस्थाने शक्तिर्भवति । एतत्पुनर्मनुष्याणामगम्यस्थानम् । नास्ति कस्यापि त्वामुन्मोचयितुं शक्तिः अपरं यथा यथा चक्रभ्रमवेदनया तव मुखविकारं पश्यामि तथा तथाहमेतज्जानामि यत्द्राग्गच्छामि मा कश्चिन्ममाप्यनर्थो भवेदिति । यतः

  - यादृशी वदनच्छाया दृश्यते तव वानर ।  
  विकालेन गृहीतोऽसि यः परैति स जीवति ॥५.८३॥

  चक्रधर आह - कथमेतत् ? सोऽब्रवीत् -

<div class="js_include" url="../05-10_vikAlavAnarakathA/"  newLevelForH1="3" includeTitle="true"> </div>

  - उक्त्वा प्रनष्टश्च ।

तत्प्रेषय मां येन गृहं गच्छामि । त्वं पुनरनुभुङ्क्ष्वात्र स्थित एव लोभवृक्षफलम् ।  

चक्रधर आह भोः अकारणमेतत् । दैववशात्सम्पद्यते नृणां शुभाशुभम् । उक्तं च

दुर्गस्त्रिकूटः परिखा समुद्रो  
रक्षांसि योधा धनदाच्च वित्तम् ।  
शास्त्रं च यस्योशनसा प्रणीतं  
स रावणो दैववशाद्विपन्नः ॥५.८५॥

तथा च

  - अन्धकः कुब्जकश्चैव त्रिस्तनी राजकन्यका ।  
  त्रयोऽप्यन्यायतः सिद्धाः संमुखे कर्मणि स्थिते ॥५.८६॥

  सुवर्णसिद्धिः आह - कथमेतत् ? सोऽब्रवीत् -

<div class="js_include" url="../05-11_andhakakubjakatristanIkathA/"  newLevelForH1="3" includeTitle="true"> </div>

अतोऽहं ब्रवीमि अन्धकः कुब्जकश्चैव (८४) इति ।  

सुवर्णसिद्धिराह- भोः सत्यमेतत् । दैवानुकूलतया सर्वं कल्याणं सम्पद्यते । तथापि पुरुषेण सतां वचनं कार्यम् । पुनरेवमेव वर्तितव्यम् । अथ एवमेव यो वर्तते, स त्वमिव विनश्यति । तथा च

  - एकोदराः पृथग्ग्रीवा अन्यान्यफलभक्षिणः ।  
  असंहता विनश्यन्ति भारुण्डा इव पक्षिणः ॥५.९४॥

  चक्रधर आह - कथमेतत् ? सोऽब्रवीत् -

<div class="js_include" url="../05-13_bhArunDapakShikathA/"  newLevelForH1="3" includeTitle="true"> </div>

अतोऽहं ब्रवीमि एकोदराः पृथग्ग्रीवाः इति ।

चक्रधर आह सत्यमेतत् । तद्गच्छ गृहम् । परमेकाकिना न गन्तव्यम् । उक्तं च

एकः स्वादु न भुञ्जीत एकश्चार्थान्न चिन्तयेत् ।  
एको न गच्छेदध्वानं नैकः सुप्तेषु जागृयात् ॥५.९५॥

अपि च

  - अपि कापुरुषो मार्गे द्वितीयः क्षेमकारकः ।  
  कर्कटेन द्वितीयेन जीवितं परिरक्षितम् ॥५.९६॥

  सुवर्णसिद्धिः आह - कथमेतत् ? सोऽब्रवीत् -  


<div class="js_include" url="../05-14_brAhmaNakarkaTakathA/"  newLevelForH1="3" includeTitle="true"> </div>


  - एवमुक्त्वा असौ ब्राह्मणो यथाभिप्रेतं गतः । अतोऽहं ब्रवीमि-
  अपि कापुरुषो मार्गे द्वितीयः क्षेमकारकः ।  
  कर्कटेन द्वितीयेन सर्पात्पान्थः प्ररक्षितः ॥

एवं श्रुत्वा सुवर्णसिद्धिस्तमनुज्ञाप्य स्वगृहं प्रति निवृत्तः ।  
