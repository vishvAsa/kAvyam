---
title: ०५-१४ ब्राह्मणकर्कटकथा
unicode_script: devanagari
---
अपि कापुरुषो मार्गे द्वितीयः क्षेमकारकः ।  
कर्कटेन द्वितीयेन जीवितं परिरक्षितम् ॥५.९६॥

कस्मिंश्चिदधिष्ठाने ब्रह्मदत्तनामा ब्राह्मणः प्रतिवसति स्म । स च प्रयोजनवशाद्ग्रामं प्रस्थितः स्वमात्राभिहितः, यद्वत्स ! कथमेकाकी व्रजसि ? तदन्विष्यतां कश्चिद्द्वितीयः सहायः ।  

स आह अम्ब ! मा भैषीः । निरुपद्रवोऽयं मार्गः । कार्यवशादेकाकी गमिष्यामि ।  

अथ तस्य तं निश्चयं ज्ञात्वा समीपस्थवाप्याः सकाशात्कर्कटमादाय मात्राभिहितंवत्स, अवश्यं यदि गन्तव्यम् । तदेष कर्कटोऽपि सहायो भवतु । तदेनं गृहीत्वा गच्छ ।  

सोऽपि मातुर्वचनादुभाभ्यां पाणिभ्यां न सङ्गृह्य कर्पूरपुटिकामध्ये निधाय, पात्रमध्ये संस्थाप्य शीघ्रं प्रस्थितः ।  

अथ गच्छन् ग्रीष्मोष्मणा सन्तप्तः कञ्चिन्मार्गस्थं वृक्षमासाद्य, तत्रैव प्रसुप्तः । अत्रान्तरे वृक्षकोटरान्निर्गत्य सर्पस्तत्समीपमागतः ।  
स चाभ्यन्तरगतां कर्पूरपुटिकामतिलौल्यादभक्षयत् । सोऽपि कर्कटस्तत्रैव स्थितः सन् सर्पप्राणानपाहरत । ब्राह्मणेऽपि यावत्प्रबुद्धः पश्यति, तावत्समीपे मृतकृष्णसर्पो निजपार्श्वे कर्पूरपुटिकोपरि स्थितस्तिष्ठति । तं दृष्ट्वा व्यचिन्तयत्कर्कटेनायं हतः इति । प्रसन्नो भूत्वाब्रवीच्च भोः ! सत्यमभिहितं मम मात्रा यत्पुरुषेण कोऽपि सहायः कार्यः । नैकाकिना गन्तव्यम् । यतो मया श्रद्धापूरितचेतसा तद्वचनमनुष्ठितं तेनाहं कर्कटेन सर्वव्यापादनाद्रक्षितः । अथवा साध्विदमुच्यते

क्षीणः श्रयति शशी रविमृद्धो वर्धयति पयसां नाथम् ।  
अन्ये विपदि सहाया धनिनां श्रियमनुभवन्त्यन्ये ॥५.९७॥  

मन्त्रे तीर्थे द्विजे देवे दैवज्ञे भेषजे गुरौ ।  
यादृशी भावना यस्य सिद्धिर्भवति तादृशी ॥५.९८॥
