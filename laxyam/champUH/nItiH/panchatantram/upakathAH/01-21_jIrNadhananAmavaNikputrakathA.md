---
title: ०१-२१ जीर्णधननाम-वणिक्पुत्रकथा
unicode_script: devanagari
---

तुलां लोहसहस्रस्य यत्र खादन्ति मूषकाः ।  
राजंस्तत्र हरेच्छ्येनो बालकं नात्र संशयः ॥१.४४३॥

अस्ति कस्मिंश्चिदधिष्ठाने जीर्णधनो नाम वणिक्पुत्रः । स च द्रव्यक्षयाद्देशान्तरगमनमना व्यचिन्तयत्

यत्र देशे अथ वा स्थाने भोगान् भुक्त्वा स्ववीर्यतः ।  
तस्मिन् विभवहीनो यो वसेत्स पुरुषाधमः ॥१.४४४॥

तथा च  

येनाहंकारयुक्तेन चिरं विलसितं पुरा ।  
दीनं वदति तत्रैव यः परेषां स निन्दितः ॥१.४४५॥

तस्य च गृहे सहस्रलोहभारघटिता पूर्वपुरुषोपार्जिता तुलासीत् । तां च कस्यचिद्छ्रेष्टिनो गृहे निक्षेपभूतां कृत्वा देशान्तरं प्रस्थितः । ततः सुचिरं कालं देशान्तरं यथेच्छया भ्रान्त्वा पुनः स्वपुरमागत्य तं श्रेष्ठिनमुवाचभोः श्रेष्ठिन् ! दीयतां मे सा निक्षेपतुला ।  

स आह भो ! नास्ति सा त्वदीया तुला । मूषिकैर्भक्षिता ।  

जीर्णधन आह भोः श्रेष्ठिन् ! नास्ति दोषस्ते यदि मूषिकैर्भक्षितेति । ईदृगेवायं संसारः । न किंचिदत्र शाश्वतमस्ति । परमहं नद्यां स्नानार्थं गमिष्यामि । तत्त्वमात्मीयं शिशुमेनं धनदेवनामानं मया सह स्नानोपकरणहस्तं प्रेषयेति ।  

सोऽपि चौर्यभयात्तस्य शङ्कितः स्वपुत्रमुवाचवत्स, पितृव्योऽयं तव स्नानार्थं नद्यां यास्यति । तद्गम्यतामनेन सार्धं स्नानोपकरणमादायेति । अहो साध्विदमुच्यते

न भक्त्या कस्यचित्कोऽपि प्रियं प्रकुरुते नरः ।  
मुक्त्वा भयं प्रलोभं वा कार्यकारणमेव वा ॥१.४४६॥

तथा च  

अत्यादरो भवेद्यत्र कार्यकारणवर्जितः ।  
तत्र शङ्का प्रकर्तव्या परिणामेऽसुखावहा ॥१.४४७॥

अथासौ वणिक्शिशुः स्नानोपकरणमादाय प्रहृष्टमनास्तेनाभ्यागतेन सह प्रस्थितः । तथानुष्ठिते वणिक्स्नात्वा तं शिशुं नदीगुहायां प्रक्षिप्य तद्द्वारं बृहच्छिलयाच्छाद्य सत्वरं गृहमागतः । पृष्टश्च तेन वणिजाभोऽभ्यागत तत्कथ्यतां कुत्र मे शिशुर्यस्त्वया सह नदीं गतः इति ।  

स आह नदीतटात्स श्येनेन हृत इति ।  

श्रेष्ठ्याहमिथ्यावादिन् ! किं क्वचिच्छ्येनो बालं हर्तुं शक्नोति ? तत्समर्पय मे सुतम्, अन्यथा राजकुले निवेदयिष्यामीति ।  

स आह भोः सत्यवादिन् ! यथा श्येनो बालं न नयति तथा मूषिका अपि लोहभारघटितां तुलां न भक्षयन्ति । तदर्पय मे तुलां यदि दारकेण प्रयोजनम् । एवं विवदमानौ द्वावपि राजकुलं गतौ ।  

तत्र श्रेष्ठी तारस्वरेण प्रोवाचभोऽब्रह्मण्यमब्रह्मण्यम् । मम शिशुरनेन चौरेणापहृतः ।  

अथ धर्माधिकारिणस्तमूचुःभोः समर्प्यतां श्रेष्ठिसुतः ।  

स आह किं करोमि ? पश्यतो मे नदीतटाच्छ्येनेनापहृतः शिशुः ।  

तच्छ्रुत्वा ते प्रोचुःभो न सत्यमभिहितं भवता । किं श्येनः शिशुं हर्तुं समर्थो भवति ?

स आह भो भोः श्रूयतां मद्वचः ।  

तुलां लोहसहस्रस्य यत्र खादन्ति मूषिकाः ।  
राजंस्तत्र हरेच्छ्येनो बालकं नात्र संशयः ॥१.४४८॥

ते प्रोचुःकथमेतत्?

ततः श्रेष्ठी सभ्यानामग्रे सर्वं वृत्तान्तं निवेदयामास । ततस्तैर्विहस्य द्वावपि तौ परस्परं सम्बोध्य तुलाशिशुप्रदानेन सन्तोषितौ ।  
