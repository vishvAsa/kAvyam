---
title: ०५-०१ ब्राह्मणीनकुलकथा
unicode_script: devanagari
---
अपरीक्ष्य न कर्तव्यं कर्तव्यं सुपरीक्षितम् ।  
पश्चाद्भवति सन्तापो ब्राह्मणी नकुलं यथा ॥५.१७॥

कस्मिंश्चिदधिष्ठाने देवशर्मा नाम ब्राह्मणः प्रतिवसति स्म । तस्य भार्या प्रसूता सुतमजनयत् । तस्मिन्नेव दिने नकुली नकुलं प्रसूय सृता । अथ सा सुतवत्सला दारकवत्तमपि नकुलं स्तन्यदानाभ्यङ्गमर्दनादिभिः पुपोष, परं तस्य न विश्वसिति । अपत्यस्नेहस्य सर्वस्नेहातिरिक्ततया सततमेवमाशङ्कते यत्कदाचिदेष स्वजातिदोषवशादस्य दारकस्य विरुद्धमाचरिष्यति इति । उक्तं च

कुपुत्रोऽपि भवेत्पुंसां हृदयानन्दकारकः ।  
दुर्विनीतः कुरूपोऽपि मूर्खोऽपि व्यसनी खलः ॥५.१८॥  

एवं च भाषते लोकश्चन्दनं किल शीतलम् ।  
पुत्रगात्रस्य संस्पर्शश्चन्दनादतिरिच्यते ॥५.१९॥  

सौहृदस्य न वाञ्छन्ति जनकस्य हितस्य च ।  
लोकाः प्रपालकस्यापि यथा पुत्रस्य बन्धनम् ॥५.२०॥

अथ सा कदाचिच्छय्यायां पुत्रं शाययित्वा जलकुम्भमादाय पतिमुवाच ब्राह्मण, जलार्थमहं तडागे यास्यामि । त्वया पुत्रोऽयं नकुलाद्रक्षणीयः ।  

अथ तस्यां गतायां, पृष्ठे ब्राह्मणोऽपि शून्यं गृहं मुक्त्वा भिक्षार्थं क्वचिन्निर्गतः । मातापि तं रुधिरक्लिन्नमुखमालोक्य शङ्कितचित्ता नूनमनेन दुरात्मना दारको भक्षितः इति निश्चिन्त्य कोपात्तस्योपरि तं जलकुम्भं चिक्षेप ।  

एवं सा नकुलं व्यापाद्य यावत्प्रलपन्ती गृहे आगच्छति, तावत्सुतस्तथैव सुप्तस्तिष्ठति । समीपे कृष्णसर्पं खण्डशः कृतमवलोक्य पुत्रवधशोकेनात्मशिरो वक्षःस्थलं च ताडितुमारब्धा ।  

अत्रान्तरे ब्राह्मणो गृहीतनिर्वापः समायातो यावत्पश्यति तावत्पुत्रशोकोऽभितप्ता ब्राह्मणी प्रलपति भो भो लोभात्मन् ! लोभाभिभूतेन त्वया न कृतं मद्वचः । तदनुभव साम्प्रतं पुत्रमृत्युदुःखवृक्षफलम् । अथवा साध्विदमुच्यते

  - अतिलोभो न कर्तव्यः कर्तव्यस्तु प्रमाणतः ।  
  अतिलोभजदोषेण जम्बुको निधनं गतः ॥५.२१॥

  ब्राह्मण आह,- कथमेतत्? सा आह- +++(सम्पादकटिप्पनी- पुस्तकेऽत्रायमधिकः पाठः ।)+++

<div class="js_include" url="../05-02_lObhAviShTachakradharakathA/"  newLevelForH1="3" includeTitle="true"> </div>
