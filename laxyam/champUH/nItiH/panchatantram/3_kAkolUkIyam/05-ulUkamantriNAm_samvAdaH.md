---
title: ३-०६ उलूकमन्त्रिणां संवादः
unicode_script: devanagari
---
अथारिमर्दनस्तदाकर्ण्य पितृपितामहक्रमागतमन्त्रिभिः सार्धं मन्त्रयांचक्रे । तस्य च पञ्च मन्त्रिणः । तद्यथारक्ताक्षः, क्रूराक्षः, दीप्ताक्षः, वक्रनासः, प्राकारकर्णश्चेति । तत्रादौ रक्ताक्षमपृच्छत्भद्र ! एष तावत्तस्य रिपोर्मन्त्री मम हस्तगतः । तत्किं क्रियताम् ? इति ।  

रक्ताक्ष आह देव ! किमत्र चिन्त्यते ? अविचारितमयं हन्तव्यः, यतः

हीनः शत्रुर्निहन्तव्यो यावन्न बलवान् भवेत् ।  
प्राप्तस्वपौरुषबलः पश्चाद्भवति दुर्जयः ॥३.१३०॥

किं च स्वयमुपागता श्रीस्त्यज्यमाना शपतीति लोके प्रवादः । उक्तं च

कालो हि सकृदभ्येति यन्नरं कालकाङ्क्षिणम् ।  
दुर्लभः स पुनस्तेन कालकर्माचिकीर्षता ॥३.१३१॥

श्रूयते च यथा

कश्चित्क्षुद्रसमाचारः प्राणिनां कालसन्निभः ।  
विचचार महारण्ये घोरः शुनिलुब्धकः ॥३.१३२॥ +++(सम्पादकटिप्पनी - पुस्तके इदं पद्यं नास्ति ।)+++  

  - चितिकां दीपितां पश्य फटां भग्नां मैव च ।  
  भिन्नश्लिष्टा तु या प्रीतिर्न सा स्नेहेन वर्द्धते ॥ +++(सम्पादकटिप्पनी - पुस्तके इदं पद्यमत्र ।)+++

अरिमर्दनः प्राह कथमेतत्?

रक्ताक्षः कथयति

<div class="js_include" url="../../upakathAH/03-05_brAhmaNasarpakathA/"  newLevelForH1="3" includeTitle="true"> </div>

अतोऽहं ब्रवीमि "चितिकां दीपितां पश्य" इति ।  

तद्
अस्मिन् हते यत्नादेव राज्यमकण्टकं भवतो भवति ।  

तस्यैतद्वचनं श्रुत्वा क्रूराक्षं पप्रच्छ भद्र ! त्वं तु किं मन्यसे ?

सोऽब्रवीत्देव ! निर्दयमेतद्यदनेनाभिहितम् । यत्कारणं शरणागतो न वध्यते । सुष्ठु  खल्विदमाख्यातम्

श्रूयते हि कपोतेन शत्रुः शरणमागतः ।  
पूजितश्च यथान्यायं स्वैश्च मांसैर्निमन्त्रितः ॥३.१३४॥

अरिमर्दनोऽब्रवीत्कथमेतत्?

क्रूराक्षः कथयति

<div class="js_include" url="../../upakathAH/03-07_kapOtalubdhakakathA/"  newLevelForH1="3" includeTitle="true"> </div>

अतोऽहं ब्रवीमि "श्रूयते हि कपोतेन" (१३४) इत्यादि ।  

तच्छ्रुत्वारिमर्दनो दीप्ताक्षं पृष्टवानेवमवस्थिते किं भवान्मन्यते ?

सोऽब्रवीत् देव ! न हन्तव्य एवायम् । यतः

या ममोद्विजते नित्यं सा ममाद्यावगूहते ।  
प्रियकारक भद्रं ते यन्ममास्ति हरस्व तत् ॥३.१८६॥

चोरेण चाप्युक्तम्

हर्तव्यं ते न पश्यामि हर्तव्यं चेद्भविष्यति ।  
पुनरप्यागमिष्यामि यदीयं नावगूहते ॥३.१८७॥

अरिमर्दनः पृष्टवान्का च नावगूहते ? कश्चायं चौरः ? इति विस्तरतः श्रोतुमिच्छामि ।  

दीप्ताक्षः कथयति

<div class="js_include" url="../../upakathAH/03-08_kAmAturavaNikkathA/"  newLevelForH1="3" includeTitle="true"> </div>

तच्छ्रुत्वा चौरोऽप्याह "हर्तव्यं ते न पश्यामि" (१८७) इत्यादि ।

तस्माच्चौरस्याप्युपकारः श्रेयश्चिन्त्यते किं पुनः शरणागतस्य । अपि चायं तैर्विप्रकृतोऽस्माकमेव पुष्टये भविष्यति तदीयरन्ध्रदर्शनाय चेति अनेन कारणेनायमवध्य इति ।  

एतदाकर्ण्यारिमर्दनोऽन्यं सचिवं वक्रनासं पप्रच्छ भद्र ! साम्प्रतमेवं स्थिते किं करणीयमिति ?

सोऽब्रवीत् देव ! अवध्योऽयम् । यतः

शत्रवोऽपि हितार्थैव विवदन्तः परस्परम् ।  
चौरेण जीवितं दत्तं राक्षसेन तु गोयुगम् ॥३.१९०॥

अरिमर्दनः प्राह कथमेतत्?

वक्रनासः कथयति

<div class="js_include" url="../../upakathAH/03-09_drONAkhyabrAhmaNakathA/"  newLevelForH1="3" includeTitle="true"> </div>

अतोऽहं ब्रवीमि "शत्रवोऽपि हितार्थैव" (१९०) इति ।

अथ तस्य वचनमवधार्यारिमर्दनः पुनरपि प्राकारकर्णमपृच्छत्कथय, किमत्र मन्यते भवान् ?

सोऽब्रवीत् देव ! अवध्य एवायम्, यतो रक्षितेनानेन कदाचित्परस्परप्रीत्या कालः सुखेन गच्छति । उक्तं च

परस्परस्य मर्माणि ये न रक्षन्ति जन्तवः ।  
त एव निधनं यान्ति वल्मीकोदरसर्पवत् ॥३.१९१॥

अरिमर्दनोऽब्रवीत्कथमेतत्?

प्राकारकर्णः कथयति

<div class="js_include" url="../../upakathAH/03-10_valmIkOdaragatasarpakathA/"  newLevelForH1="3" includeTitle="true"> </div>

अतोऽहं ब्रवीमि "परस्परस्य मर्माणि" इति ।  

तच्च श्रुत्वा स्वयमरिर्दनोऽप्येवं समर्थितवान् । तथा चानुष्ठितम् । दृष्ट्वान्तर्लीनं विहस्य रक्ताक्षः पुनरब्रवीत्कष्टम् । विनाशितोऽयं भवद्भिरन्यायेन स्वामी । उक्तं च

अपूज्या यत्र पूज्यन्ते पूज्यानां तु विमानना ।  
त्रीणि तत्र प्रवर्तन्ते दुर्भिक्षं मरणं भयम् ॥३.१९२॥

तथा च

प्रत्यक्षेऽपि कृते पापे मूर्खः साम्ना प्रशाम्यति ।  
रथकारः स्वकां भार्यां सजारां शिरसावहत् ॥३.१९३॥

मन्त्रिणः प्राहुःकथमेतत्?

रक्ताक्षः कथयति

<div class="js_include" url="../../upakathAH/03-11_vIravararathakAratatpatnIkathA/"  newLevelForH1="3" includeTitle="true"> </div>

अतोऽहं ब्रवीमि "प्रत्यक्षेऽपि कृते पापे" (१९३) इति ।  

तत्सर्वथा मूलोत्खाता वयं विनष्टाः स्मः । सुष्ठु खल्विदमुच्यते

मित्ररूपा हि रिपवः सम्भाव्यन्ते विचक्षणैः ।  
ये हितं वाक्यमुत्सृज्य विपरीतोपसेविनः ॥३.१९७॥

तथा च

सन्तोऽप्यर्था विनश्यन्ति देशकालविरोधिनः ।  
अप्राज्ञान्मन्त्रिणः प्राप्य तमः सूर्योदये यथा ॥३.१९८॥

ततस्तद्वचोऽनादृत्य सर्वे ते स्थिरजीविनमुत्क्षिप्य स्वदुर्गमानेतुमारब्धाः । अथानीयमानः स्थिरजीव्याह देव ! अद्याकिञ्चित्करेणैतदवस्थेन किं मयोपसङ्गृहीतेन ? यत्कारणमिच्छामि दीप्तं वह्निमनुप्रवेष्टुम् । तदर्हसि मामग्निप्रदानेन समुद्धर्तुम् ।  

अथ रक्ताक्षस्यान्तर्गतभावं ज्ञात्वाहकिमर्थमग्निपतनमिच्छसि ?

सोऽब्रवीत् अहं तावद्युष्मदर्थमिमामापदं मेघवर्णेन प्रापितः । तदिच्छामि तेषां वैरयातनार्थमुलूकत्वमिति ।  

तच्च श्रुत्वा राजनीतिकुशलो रक्ताक्षः प्राह भद्र ! कुटिलस्त्वं कृतकवचनचतुरश्च । तावदुलूकयोनिगतोऽपि स्वकीयामेव वायसयोनिं बहु मन्यसे । श्रूयते चैतदाख्यानकम् ।  

सूर्यं भर्तारमुत्सृज्य पर्जन्यं मारुतं गिरिम् ।  
स्वजातिं मूषिका प्राप्ता स्वजातिर्दुरतिक्रमा ॥३.१९९॥

मन्त्रिणः प्रोचुःकथमेतत्?

रक्ताक्षः कथयति

+++(सम्पादकटिप्पनी- इतः अग्रिमा कथा पुस्तके नास्ति । )+++  
<div class="js_include" url="../../upakathAH/03-12_shAlankAyanarakShitamUShikakathA/"  newLevelForH1="3" includeTitle="true"> </div>


<div class="js_include" url="../../upakathAH/03-12a_mUShikakathA/"  newLevelForH1="3" includeTitle="true"> </div>

अतोऽहं ब्रवीमि "सूर्यं भर्तारमुत्सृज्य" इत्यादि ।  

अथ रक्ताक्षवचनमनादृत्य तैः स्ववंशविनाशाय स स्वदुर्गमुपनीतः । नीयमानश्चान्तर्लीनमवहस्य स्थिरजीव्यचिन्तयत्

हन्यतामिति येनोक्तं स्वामिनो हितवादिना ।  
स एवैकोऽत्र सर्वेषां नीतिशास्त्रार्थतत्त्ववित् ॥३.२१५॥

तद्यदि तस्य वचनमचरिष्यन्नेते, ततो न स्वल्पोऽप्यनर्थोऽभविष्यदेतेषाम् ।  

अथ दुर्गद्वारं प्राप्यारिमर्दनोऽब्रवीत्भो भो हितैषिणोऽस्य स्थिरजीविनो यथासमीहितं स्थानं प्रयच्छत ।  

तच्च श्रुत्वा स्थिरजीवी व्यचिन्तयत्मया तावदेतेषां वधोपायश्चिन्तनीयः । स मया मध्यस्थेन न साध्यते । यतो मदीयमिङ्गितादिकं विचारयन्तस्तेऽपि सावधाना भविष्यन्ति । तद्दुर्गद्वारमधिश्रितोऽभिप्रेतं साधयामि । इति निश्चित्योलूकपतिमाह देव ! युक्तमिदं यत्स्वामिना प्रोक्तम् । परमहमपि नीतिज्ञस्तेऽहितश्च । यद्यप्यनुरक्तः शुचिस्तथापि दुर्गमध्ये आवासो नार्हः । तदहमत्रैव दुर्गद्वारस्थः प्रत्यहं भवत्पादपद्मरजः पवित्रीकृततनुः सेवां करिष्यामि ।  

तथेति प्रतिपन्ने प्रतिदिनमुलूकपतिसेवकास्ते प्रकाममाहारं कृत्वोलूकराजादेशात्प्रकृष्टमांसाहारं स्थिरजीविने प्रयच्छन्ति । अथ कतिपयैरेवाहोभिर्मयूर इव स बलवान् संवृत्तः । अथ रक्ताक्षः स्थिरजीविनं पोष्यमाणं दृष्ट्वा सविस्मयो मन्त्रिजनं राजानं च प्रत्याह अहो मूर्खोऽयं मन्त्रिजनो भवांश्चेत्येवमहमवगच्छामि । उक्तं च

पूर्वं तावदहं मूर्खो द्वितीयः पशुबन्धकः ।  
ततो राजा च मन्त्री च सर्वं वै मूर्खमण्डलम् ॥३.२१६॥

ते प्राहुः कथमेतत्?

रक्ताक्षः कथयति

<div class="js_include" url="../../upakathAH/03-13a_swarNaShThIvIsindhukapakShIkathA/"  newLevelForH1="3" includeTitle="true"> </div>

अतोऽहं ब्रवीमि "पूर्वं तावदहं मूर्खः" इति ।

अथ ते पुनरपि प्रतिकूलदैवतया हितमपि रक्ताक्षवचनमनादृत्य भूयस्तं प्रभूतमांसादिविविधाहारेण पोषयामासुः । अथ रक्ताक्षः स्ववर्गमाहूय रहः प्रोवाचअहो ! एतावदेवास्मद्भूपतेः कुशलं दुर्गं च । तदुपदिष्टं मया यत्कुलक्रमागतः सचिवोऽभिधत्ते । तद्वयमन्यत्पर्वतदुर्गं सम्प्रति समाश्रयामः । उक्तं च यतः

अनागतं यः कुरुते स शोभते  
स शोचते यो न करोत्यनागतम् ।  
वने वसन्नेव जरामुपागतो  
बिलस्य वाचा न कदापि हि श्रुता ॥३.२१७॥

ते प्रोचुः कथमेतत्?

रक्ताक्षः कथयति

<div class="js_include" url="../../upakathAH/03-14_kharanakharasimhakathA/"  newLevelForH1="3" includeTitle="true"> </div>

शृगालोऽपि पलायमान इमं श्लोकमपठत् "अनागतं यः कुरुते स शोभते" इत्यादि ।

तदेवं मत्वा युष्माभिर्मया सह गन्तव्यमिति । एवमभिधायात्मानुयायिपरिवारानुगतो दूरदेशान्तरं रक्ताक्षो जगाम ।  

अथ रक्ताक्षे गते स्थिरजीव्यतिहृष्टमना व्यचिन्तयतहो ! कल्याणमस्माकमुपस्थितम्, यद्रक्तांशो गतः स दीर्घदर्शी एते च मूढमनसः । ततो मम सुखघात्याः सञ्जाताः । उक्तं च यतः

न दीर्घदर्शिनो यस्य मन्त्रिणः स्युर्महीपतेः ।  
क्रमायाता ध्रुवं तस्य न चिरात्स्यात्परिक्षयः ॥३.२१९॥

अथवा साध्विदमुच्यते

मन्त्रिरूपा हि रिपवः सम्भाव्यास्ते विचक्षणैः ।  
ये सन्तं नयमुत्सृज्य सेवन्ते प्रतिलोमतः ॥३.२२०॥

एवं विचिन्त्य स्वकुलाय एकैकां वनकाष्ठिकां गुहाप्रदीपनार्थं दिने दिने प्रक्षिपति । न च ते मूर्खा उलूका विजानन्ति, यदेष कुलायमस्मद्दाहाय वृद्धिं नयति । अथवा साध्विदमुच्यते

अमित्रं कुरुते मित्रं मित्रं द्वेष्टि हिनस्ति च ।  
शुभं वेत्त्यशुभं पापं भद्रं दैवहतो नरः ॥३.२२१॥
