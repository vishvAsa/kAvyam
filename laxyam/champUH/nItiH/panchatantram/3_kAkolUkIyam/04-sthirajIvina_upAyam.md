---
title: ३-०५ स्थिरजीविनः उपायम्
unicode_script: devanagari
---

एतस्मिन्नन्तरे कृकालिकया द्विषत्प्रणिधीभूतया तत्सर्वं तदमात्यव्यसनं क्वचित्प्रचलितः सपरिवार इति ।  

अथोलूकाधिपस्तदाकर्ण्यास्तमनवेलायां सामात्यः सपरिजनो वायसवधार्थं प्रचलितः । प्राह चत्वर्यतां त्वर्यतां भीतः शत्रुः पलायनपरः पुण्यैर्लभ्यते । उक्तं च

शत्रोः प्रचलने छिद्रमेकमन्यं च संश्रयम् ।  
कुर्वाणो जायते वश्यो व्यग्रत्वे राजसेविनाम् ॥३.१२५॥

एवं ब्रुवाणः समन्तान्न्यग्रोधपादपमधः परिवेष्ट्य व्यवस्थितः । यावन्न कश्चिद्वायसो दृश्यते, तावच्छाखाग्रमधिरूढो हृष्टमना वन्दिभिरभिष्टूयमानोऽरिमर्दनस्तान् परिजनान् प्रोवाच अहो ! ज्ञायतां तेषां मार्गः । कतमेन मार्गेण प्रनष्टाः काकाः ? तद्यावन्न दुर्गं समाश्रयन्ति, तावदेव पृष्ठतो गत्वा व्यापाद्या भवन्ति । उक्तं च

वृत्तिमप्याश्रितः शत्रुरवध्यः स्याज्जिगीषुणा ।  
किं पुनः संश्रितो दुर्गं सामग्र्या परया युतम् ॥३.१२६॥

अथैतस्मिन् प्रस्तावे स्थिरजीवी चिन्तयामासयदेतेऽस्मच्छत्रवोऽनुलब्धास्मद्वृत्तान्ता यथागतमेव यान्ति ततो मया न किञ्चित्कृतं भवति । उक्तं च

अनारम्भो हि कार्याणां प्रथमं बुद्धिलक्षणम् ।  
आरब्धस्यान्तगमनं द्वितीयं बुद्धिलक्षणम् ॥३.१२७॥

तद्वरमनारम्भो न चारम्भविघातः । तदहमेतान् शब्दं संश्राव्य आत्मानं दर्शयामि इति विचार्य मन्दं मन्दं शब्दमकरोत् । तच्छ्रुत्वा ते सकला अप्युलूकास्तद्वधाय प्रजग्मुः । अथ तेनोक्तं हो ! अहं स्थिरजीवी नाम मेघवर्णस्य मन्त्री । मेघवर्णेनैवेदृशीमवस्थां नीतः । तन्निवेदयतात्मस्वामिने । तेन सह बहु वक्तव्यमस्ति ।  

अथ तैर्निवेदितः स उलूकराजो विस्मयाविष्टस्तत्क्षणात्तस्य सकाशं गत्वा प्रोवाच भोः भोः ! किमेतां दशां गतस्त्वम्, तत्कथ्यताम् ।  

स्थिरजीवी प्राह देव ! श्रूयतां तदवस्थाकारणम् । अतीतदिने स दुरात्मा मेघवर्णो युष्मद्व्यापादितप्रभूतवायसानां पीडया युष्माकमुपरि कोपशोकग्रस्तो युद्धार्थं प्रचलित आसीत् । ततो मयाभिहितं स्वामिन् ! न युक्तं भवतस्तदुपरि गन्तुम् । बलवन्त एते, बलहीनाश्च वयम् । उक्तं च

बलीयसा हीनबलो विरोधं  
न भूतिकामो मनसापि वाञ्छेत् ।  
न वध्यते वेतसवृत्तिरत्र  +++(सम्पादकटिप्पनी - पुस्तकेऽत्र पाठभेदः ।)+++  
  - न वध्यन्तेऽत्यन्तबलो हि यस्मात्  +++( इति पुस्तके तृतीयः पादः ।)+++  
व्यक्तं प्रणाशोऽस्ति पतङ्गवृत्तेः ॥३.१२८॥

तत्तस्योआयनप्रदानेन सन्धिरेव युक्तः । उक्तं च

बलवन्तं रिपुं दृष्ट्वा सर्वस्वमपि बुद्धिमान् ।  
दत्त्वा हि रक्षयेत्प्राणान् रक्षितैस्तैर्धनं पुनः ॥३.१२९॥

तच्छ्रुत्वा दुर्जनकोपितेन त्वत्पक्षपातिनं मामाशङ्कमानेनेमां दशां नीतः । तत्तव पादौ साम्प्रतं मे शरणम् । किं बहुना विज्ञप्तेन ? यावदहं प्रचलितुं शक्नोमि तावत्त्वां तस्यावासं नीत्वा सर्ववायसक्षयं विधास्यामि इति ।  
