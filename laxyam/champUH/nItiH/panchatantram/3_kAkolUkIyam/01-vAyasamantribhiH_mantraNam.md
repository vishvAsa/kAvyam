---
title: ३-०२ वायसमन्त्रिभिः मन्त्रणम्
unicode_script: devanagari
---

तद्बलवताभियुक्तस्यापसरणसमयोऽयं न सन्धेर्विग्रहस्य च । एवमनुजीविमन्त्रोऽपसरणस्य ।  

अथ तस्य वचनमाकर्ण्य प्रजीविनमाह भद्र ! त्वमप्यात्मनोऽभिप्रायं वद ।  

सोऽब्रवीत् देव ! मम सन्धिविग्रहयानानि त्रीण्यपि न प्रतिभान्ति । विशेषतश्चासनं प्रतिभाति । उक्तं च

नक्रः स्वस्थानमासाद्य गजेन्द्रमपि कर्षति ।  
स एव प्रच्युतः स्थानाच्छुनापि परिभूयते ॥३.४५॥

तथा
अभियुक्तो बलवता तिष्ठन् दुर्गे प्रयत्नवान् ।  
तत्रस्थः सुहृदाह्वानं कुर्वीतात्मविमुक्तये ॥३.४६॥

यो रिपोरागमं श्रुत्वा भयसन्त्रस्तमानसः ।  
स्वस्थानं हि त्यजेत्तत्र न तु भूयो विशेच्च सः ॥३.४७॥

दंष्ट्राविरहितः सर्पो मदहीनो यथा गजः ।  
स्थानहीनस्तथा राजा गम्यः स्यात्सर्वजन्तुषु ॥३.४८॥

निजस्थानस्थितोऽप्येकः शतं योद्धुं सहेन्नरः ।  
शक्तानामपि शत्रूणां तस्मात्स्थानं न सन्त्यजेत् ॥३.४९॥

तस्माद्दुर्गं दृढं कृत्वा सुभटासारसंयुतम् ।  
प्राकारपरिखायुक्तं शस्त्रादिभिरलङ्कृतम् ॥३.५०॥

तिष्ठेन्मध्यगतो नित्यं युद्धाय कृतनिश्चयः ।  
जीवन् सम्प्राप्स्यति राज्यं मृतो वा स्वर्गमेष्यति ॥३.५१॥ (युग्मकम्)

अन्यच्च

बलिनापि न बाध्यन्ते लघवोऽप्येकसंश्रयाः ।  
विपक्षेणापि मरुता यथैकस्थानवीरुधाः ॥३.५२॥

महानप्येकजो वृक्षः बलवान् सुप्रतिष्ठितः ।  
प्रसह्य इव वातेन शक्यो धर्षयितुं यतः ॥३.५३॥

अथ ये संहता वृक्षा सर्वतः सुप्रतिष्ठिताः ।  
ते न रौद्रानिलेनापि हन्यन्ते ह्येकसंश्रयात् ॥३.५४॥

एवं मनुष्यमप्येकं शौर्येणापि समन्वितम् ।  
शक्यं द्विषन्तो मन्यन्ते हिंसन्ति च ततः परम् ॥३.५५॥

एवं प्रजीवमन्त्रः । इदमासनसंज्ञकम् ।  

एतत्समाकर्ण्य चिरञ्जीविनं प्राह भद्र ! त्वमपि स्वाभिप्रायं वद ।  

सोऽब्रवीत्देव ! षाड्गुण्यमध्ये मम संश्रयः सम्यक्प्रतिभाति । तत्तस्यानुष्ठानं कार्यम् । उक्तं च

असहायः समर्थोऽपि तेजस्वी किं करिष्यति ।  
निर्वाते ज्वलितो वह्निः स्वयमेव प्रशाम्यति ॥३.५६॥

सङ्गतिः श्रेयसी पुंसां स्वपक्षे च विशेषतः ।  
तुषैरपि परिभ्रष्टा न प्ररोहन्ति तण्डुलाः ॥३.५७॥

तदत्रैव स्थितेन त्वया कश्चित्समर्थः समाश्रयणीयः, यो विपत्प्रतिकारं करोति । यदि पुनस्त्वं स्वस्थानं त्यक्त्वान्यत्र यास्यसि । तत्कोऽपि ते वाङ्मात्रेणापि सहायत्वं न करिष्यति । उक्तं च, यतः

वनानि दहतो वह्नेः सखी भवति मारुतः ।  
स एव दीपनाशाय कृशे कस्यास्ति सौहृदम् ॥३.५८॥

अथवा नैतदेकान्तं यद्बलिनमेकं समाश्रयेत् । लघूनामपि संश्रयो रक्षायै एव भवति । उक्तं च, यतः

सङ्घातवान् यथा वेणुर्निविडैर्वेणुभिर्वृतः ।  
न शक्येत समुच्छेत्तुं दुर्बलोऽपि यथा नृपः ॥३.५९॥

यदि पुनरुत्तमसंश्रयो भवति तत्किमुच्यते ? उक्तं च

महाजनस्य सम्पर्कः कस्य नोन्नतिकारकः ।  
पद्मपत्रस्थितं तोयं धत्ते मुक्ताफलश्रियम् ॥३.६०॥

तदेवं संश्रयं विना न कश्चित्प्रतीकारो भवति इति मेऽभिप्रायः । एवं चिरञ्जीविमन्त्रः ।  

अथैवमभिहिते स मेघवर्णो राजा चिरन्तनं पितृसचिवं दीर्घायुषं सकलनीतिशास्त्रपारङ्गतं स्थिरजीविनामानं प्रणम्य प्रोवाच तात ! यदेते मया पृष्टाः सचिवास्तावदत्रस्थितस्यापि तव तत्परीक्षार्थम्, येन त्वं सकलं श्रुत्वा यदुचितं तन्मे समादिशसि । तद्यद्युक्तं भवति तस्समादेश्यम् ।  

स आह वत्स ! सर्वैरप्येतैर्नीतिशास्त्राश्रयमुक्तं सचिवैः । तदुपयुज्यते स्वकालोचितं सर्वमेव । परमेष द्वैधीभावस्य कालः । उक्तं च

अविश्वासं सदा तिष्ठेत्सन्धिना विग्रहेण च ।  
द्वैधीभावं समाश्रित्य पापे शत्रौ बलीयसि ॥३.६१॥

तच्छत्रुं विश्वास्याविश्वस्तैर्लोभं दर्शयद्भिः सुखेनोच्छिद्यते रिपुः । उक्तं च

उच्छेद्यमपि विद्वांसो वर्धयन्त्यरिमेकदा ।  
गुडेन वर्धितः श्लेष्मा यतो निःशेषतां व्रजेत् ॥३.६२॥

तथा च

स्त्रीणां शत्रोः कुमित्रस्य पण्यस्त्रीणां विशेषतः ।  
यो भवेदेकभावोऽत्र न स जीवति मानवः ॥३.६३॥

कृत्यं देवद्विजातीनामात्मनश्च गुरोस्तथा ।  
एकभावेन कर्तव्यं शेषं द्वैधसमाश्रितम् ॥३.६४॥

एको भावः सदा शस्तो यतीनां भावितात्मनाम् ।  
स्त्रीलुब्धानां न लोकानां विशेषेण महीभुजाम् ॥३.६५॥

तद्द्वैधीभावं संश्रितस्य तव स्वस्थाने वासो भविष्यति, लोभाश्रयाच्च शत्रुमुच्चाटयिष्यसि अपरंयदि किञ्चिच्छिद्रं तस्य पश्यसि, तद्गत्वा व्यापादयिष्यसि ।  

मेघवर्ण आह तात मया सोऽविदित संश्रयः । तत्कथं तस्य छिद्रं ज्ञास्यामि ?

स्थिरजीव्याह वत्स ! न केवलं स्थानं, छिद्राण्यपि तस्य प्रकटीकरिष्यामि प्रणधिभिः । उक्तं च

गावो गन्धेन पश्यन्ति वेदैः पश्यन्ति वै द्विजाः ।  
चारैः पश्यन्ति राजानश्चक्षुर्भ्यामितरे जनाः ॥३.६६॥

उक्तं चात्र विषये

यस्तीर्थानि निजे पक्षे परपक्षे विशेषतः ।  
गुप्तैश्चारैर्नृपो वेत्ति न स दुर्गतिमाप्नुयात् ॥३.६७॥

मेघवर्ण आह तात, कानि तीर्थान्युच्यन्ते ? कति सङ्ख्यानि च ? कीदृशा गुप्तचराः ? तत्सर्वं निवेद्यतामिति ।  

स आह अत्र विषये भगवता नारदेन युधिष्ठिरः प्रोक्तः । यच्छत्रुपक्षेऽष्टादशतीर्थानि, स्वपक्षे  पञ्चदश । त्रिभिस्त्रिभिर्गुप्तचरैस्तानि ज्ञेयानि । तैर्ज्ञातैः स्वपक्षः परपक्षश्च वश्यो भवति । उक्तं च नारदेन युधिष्ठिरं प्रति

कच्चिदष्टदशान्येषु स्वपक्षे दश पञ्च च ।  
त्रिभिस्त्रिभिरविज्ञातैर्वेत्सि तीर्थानि चारकैः ॥३.६८॥

तीर्थशब्देनायुक्तकर्माभिधीयते । तद्यदि तेषां कुत्सितं भवति तत्स्वामिनोऽभिघाताय, यदि प्रधानं भवति तद्वृद्धये स्यादिति । तद्यथामन्त्री, पुरोहितः, सेनापतिः, युवराजः, दौवारिकः, अन्तर्वासिकः, प्रशासकः, समाहर्तृसन्निधातृप्रदेष्टृज्ञापकाः, साधनाध्यक्षः, गजाध्यक्षः, कोशाध्यक्षः, दुर्गपालकरपालसीमापालप्रोत्कटभृत्याः । एषां भेदेन द्राग्रिपुः साध्यते । स्वपक्षे च देवी, जननी, कञ्चुकी, मालिकः, शय्यापालकः, स्पशाध्यक्षः, सांवत्सरिकः, भिषग्, ताम्बूलवाहकः, आचार्यः, अङ्गरक्षकः, स्थानचिन्तकः, छत्रधरः, विलासिनी । एषां वैरद्वारेण स्वपक्षे विघातः । तथा च

वैद्यसांवत्सराचार्याः स्वपक्षेऽधिकृताश्चराः ।  
तथाहितुण्डिकोन्मत्ताः सर्वं जानन्ति शत्रुषु ॥३.६९॥

तथा च

कृत्वा कृत्यविदस्तीर्थेष्वन्तः प्रणिधयः पदम् ।  
विदाङ्कुर्वन्तु महतस्तलं विद्विषदम्भसः ॥३.७०॥
