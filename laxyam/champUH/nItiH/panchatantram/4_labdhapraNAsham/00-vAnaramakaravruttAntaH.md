---
title: ४-०१ वानरमकरवृत्तान्तः
unicode_script: devanagari
---
अथ लब्धप्रणाशम्

अथेदमारभते लब्धप्रणाशं नाम चतुर्थं तन्त्रम् । यस्यायमादिमः श्लोकः

समुत्पन्नेषु कार्येषु बुद्धिर्यस्य न हीयते ।  
स एव दुर्गं तरति जलस्थो वानरो यथा ॥४.१॥

तद्यथानुश्रूयते

प्रस्तावनाकथा
अस्ति कस्मिंश्चित्समुद्रोपकण्ठे महान् जम्बूपादपः सदाफलः । तत्र च रक्तमुखो नाम वानरः प्रतिवसति स्म । तत्र च तस्य तरोरधः कदाचित्करालमुखो नाम मकरः समुद्रसलिलान्निष्क्रम्य सुकोमलबालुकासनाथे तीरोपान्ते न्यविशत । ततश्च रक्तमुखेन स प्रोक्तः भोः ! भवान् समभ्यागतोऽतिथिः । तद्भक्षयतु मया दत्तान्यमृततुल्यानि जम्बूफलानि । उक्तं च

प्रियो वा यदि वा द्वेष्यो मूर्खो वा यदि पण्डितः ।  
वैश्वदेवान्तमापन्नः सोऽतिथिः स्वर्गसङ्क्रमः ॥४.२॥

न पृच्छेच्चरणं गोत्रं न च विद्यां कुलं न च ।  
अतिथिं वैश्वदेवान्ते श्राद्धे च मनुरब्रवीत् ॥४.३॥

दूरमार्गश्रमश्रान्तं वैश्वदेवान्तमागतम् ।  
अतिथिं पूजयेद्यस्तु स याति परमां गतिम् ॥४.४॥

अपूजितोऽतिथिर्यस्य गृहाद्याति विनिःश्वसन् ।  
गच्छन्ति पितरस्तस्य विमुखाः सह दैवतैः ॥४.५॥

एवमुक्त्वा तस्मै जम्बूफलानि ददौ । सोऽपि तानि भक्षयित्वा तेन सह चिरं गोष्ठीसुखमनुभूय भूयोऽपि स्वभवनमगात् । एवं नित्यमेव तौ वानरमकरौ जम्बूच्छायास्थितौ विविधशास्त्रगोष्ठ्या कालं नयन्तौ सुखेन तिष्ठतः ।
