---
title: ४-०६ मकरस्य मर्कटसान्त्वनम्
unicode_script: devanagari
---

मकर आह भो मित्र ! अस्त्वेतत् । परं किं करोमि ? ममानर्थद्वयमेतत्सञ्जातम् । एकस्तावद्गृहभङ्गः । अपरस्त्वद्विधेन मित्रेण सह चित्तविश्लेषः । अथवा भवत्येवं दैवयोगात् । उक्तं च यतः

यादृशं मम पाण्डित्यं तादृशं द्विगुणं तव ।  
नाभूज्जारो न भर्ता च किं निरीक्षसि नग्निके ॥४.६९॥

वानर आह कथमेतत्?

मकरोऽब्रवीत्

<div class="js_include" url="../../upakathAH/04-11_hAlikadampatIkathA/"  newLevelForH1="3" includeTitle="true"> </div>

तत्किं करोमि ? किमनेन सह युद्धं करोमि ? किं वा साम्नैव सम्बोध्य गृहान्निःसारयामि ? किं वा भेदं दानं वा करोमि ? अथवामुमेव वानरमित्रं पृच्छामि ? उक्तं च

यः पृष्ट्वा कुरुते कार्यं प्रष्टव्यान् स्वहितान् गुरून् ।  
न तस्य जायते विघ्नः कस्मिंश्चिदपि कर्मणि ॥४.७३॥

एवं सम्प्रधार्य भूयोऽपि तमेव जम्बूवृक्षमारूढं कपिमपृच्छत्भो मित्र ! पश्य मे मन्दभाग्यताम् । तत्सम्प्रति गृहमपि मे बलवत्तरेण मकरेण रुद्धम् । तदहं त्वां प्रष्टुमभ्यागतः । कथय किं करोमि ? सामादीनामुपायानां मध्ये कस्यात्र विषयः ?

स आह भोः कृतघ्न पापचारिन् ! मया निषिद्धोऽपि किं भूयो मामनुसरसि । नाहं तव मूर्खस्योपदेशमपि दास्यामि ।  

तच्छ्रुत्वा मकरः प्राह भो मित्र ! सापराधस्य मे पूर्वस्नेहमनुस्मृत्य हितोपदेशं देहि ।  
