---
title: ४-०३ मर्कटस्य मकरगृहप्रयाणम्
unicode_script: devanagari
---
वानरोऽपि चिरादायान्तं तं सोद्वेगमवलोक्य प्रोवाच भो मित्र ! किमद्य चिरवेलायां समायातोऽसि ? कस्मात्साह्लादं नालपसि ? न सुभाषितानि पठसि ।  

स आह मित्र ! अहं तव भ्रातृजायया निष्ठुरतरैर्वाक्यैरभिहितः भोः कृतघ्न ! मा मे त्वं स्वमुखं दर्शय, यतस्त्वं प्रतिदिनं मित्रमुपजीवसि । न च तस्य पुनः प्रत्युपकारं गृहदर्शनमात्रेणापि करोषि । तत्ते प्रायश्चित्तमपि नास्ति । उक्तं च

ब्रह्मघ्ने च सुरापे च चौरे भग्नव्रते शठे ।  
निष्कृतिर्विहिता सद्भिः कृतघ्ने नास्ति निष्कृतिः ॥४.११॥

तत्त्वं मम देवरं गृहीत्वाद्य प्रत्युपकारार्थं गृहमानय । नो चेत्त्वया सह मे परलोके दर्शनमिति । तदहं तयैवं प्रोक्तस्तव सकाशमागतः । तदद्य तया सह त्वदर्थे कलहायतो ममेयती वेला विलग्ना । तदागच्छ मे गृहम् । तव भ्रातृपत्नी रचितचतुष्का प्रगुणितवस्त्रमणिमाणिक्याद्युचिताभरणा द्वारदेशबद्धवन्दनमाला सोत्कण्ठा तिष्ठति । मर्कट आह भो मित्र ! युक्तमभिहितं मद्भ्रातृपत्न्या । उक्तं च

वर्जयेत्कौलिकाकारं मित्रं प्राज्ञतरो नरः ।  
आत्मनः सम्मुखं नित्यं य आकर्षति लोलुपः ॥४.१२॥

तथा च

ददाति प्रतिगृह्णाति गुह्यमाख्याति पृच्छति ।  
भुङ्क्ते भोजयते चैव षड्विधं प्रीतिलक्षणम् ॥४.१३॥

परं वयं वनचराः युष्मदीयं च जलान्ते गृहम् । तत्कथं शक्यते तत्र गन्तुम् । तस्मात्तामपि मे भ्रातृपत्नीमत्रानय येन प्रणम्य तस्या आशीर्वादं गृह्णामि ।  

स आह भो मित्र ! अस्ति समुद्रान्तरे सुरम्ये पुलिनप्रदेशेऽस्मद्गृहम्  तन्मम पृष्ठमारूधः सुखेनाकृतभयो गच्छ ।  

सोऽपि तच्छ्रुत्वा सानन्दमाह भद्र ! यद्येवं तत्किं विलम्ब्यते । त्वर्यताम् । एषोऽहं तव पृष्ठमारूढः ।
