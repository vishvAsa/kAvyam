---
title: ४-०४ मर्कटस्य चातुर्यम्
unicode_script: devanagari
---
तथानुष्ठितेऽगाधे जलधौ गच्छन्तं मरकमालोक्य भयत्रस्तमना वानरः प्रोवाच भ्रातः ! शनैः शनैर्गम्यताम् । जलकल्लोलैः प्लाव्यते मे शरीरम् ।  

तदाकर्ण्य मकरश्चिन्तयामास असावगाधं जलं प्राप्तो मे वशः सञ्जातः । मत्पृष्ठगतस्तिलमात्रमपि चलितुं न शक्नोति । तस्मात्कथयाम्यस्य निजाभिप्रायम्, येनाभीष्टदेवतास्मरणं करोति । आह च मित्र, त्वं मया वधाय समानीतो भार्यावाक्येन विश्वास्य । तत्स्मर्यतामभीष्टदेवता ।  

स आह भ्रातः ! किं मया तस्यास्तवापि चापकृतं येन मे वधोपायश्चिन्तितः ?

मकर आह भोः ! तस्यास्तावत्तव हृदयस्यामृतमयफलरसास्वादनमृष्टस्य भक्षणे दोहदः सञ्जातः । तेनैतदनुष्ठितम् ।  

प्रत्युत्पन्नमतिर्वानर आह भद्र ! यद्येवं तत्किं त्वया मम तत्रैव न व्याहृतम् ? येन स्वहृदयं जम्बूकोटरे सदैव मया सुगुप्तं कृतम् । तद्भ्रातृपत्न्या अर्पयामि । त्वयाहं शून्यहृदयोऽत्र कस्मादानीतः ?

तदाकर्ण्य मकरः सानन्दमाह भद्र ! यद्येवं तदर्पय मे हृदयम् । येन सा दुष्टपत्नी तद्भक्षयित्वानशनादुत्थिष्ठति । अहं त्वां तमेव जम्बूपादपं प्रापयामि । एवमुक्त्वा निवर्त्य जम्बूतलमगात् । वानरोऽपि कथमपि जल्पितविविधदेवतोपचारपूजस्तीरमासादितवान् । ततश्च दीर्घतरचङ्क्रमणेन तमेव जम्बूपादपमारूढश्चिन्तयामास अहो ! लब्धास्तावत्प्राणाः । अथवा साध्विदमुच्यते

न विश्वसेदविश्वस्ते विश्वस्तेऽपि न विश्वसेत् ।  
विश्वासाद्भयमुत्पन्नं मूलान्यपि निकृन्तति ॥४.१४॥

तन्ममैतदद्य पुनर्जन्मदिनमिव सञ्जातम् ।  

इति चिन्तयमानं मकर आह भो मित्र ! अर्पय तद्धृदयं यथा ते भ्रातृपत्नी भक्षयित्वानशनादुत्तिष्ठति ।  
