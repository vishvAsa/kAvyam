---
title: ४-०५ मर्कटस्य निर्भर्त्सनम्
unicode_script: devanagari
---

अथ विहस्य निर्भर्त्सयन् वानरस्तमाह धिग्धिङ्मूर्ख विश्वासघातक ! किं कस्यचिद्धृदयद्वयं भवति ? तदाशु गम्यतां जम्बूवृक्षस्याधस्तान्न भूयोऽपि त्वयात्रागन्तव्यम् । उक्तं च यतः

सकृद्दुष्टं च यो मित्रं पुनः सन्धातुमिच्छति ।  
स मृत्युमुपगृह्णाति गर्भमश्वतरी यथा ॥४.१५॥

तच्छ्रुत्वा मकरः संविलक्षं चिन्तितवानहो ! मयातिमूढेन किमस्य स्वचित्ताभिप्रायो निवेदितः । तद्यद्यसौ पुनरपि कथञ्चिद्विश्वासं गच्छति, तद्भूयोऽपि विश्वासयामि । आह च मित्र ! हास्येन मया तेऽभिप्रायो लब्धः । तस्या न किञ्चित्तव हृदयेन प्रयोजनम् । तदागच्छ प्राघुणिकन्यायेनास्मद्गृहम् ।  

वानर आह भो दुष्ट ! गम्यताम् । अधुना नाहमागमिष्यामि । उक्तं च

बुभुक्षितः किं न करोति पापं  
क्षीणा जना निष्करुणा भवन्ति ।  
आख्याहि भद्रे प्रियदर्शनस्य  
न गङ्गदत्तः पुनरेति कूपम् ॥४.१६॥

मकर आह कथमेतत्?

स आह

<div class="js_include" url="../../upakathAH/04-01_gangadattapriyadarshanakathA/"  newLevelForH1="3" includeTitle="true"> </div>

तद्भो दुष्टजलचर ! अहमपि गङ्गदत्त इव त्वद्गृहे न कथञ्चिदपि यास्यामि ।  

तच्छ्रुत्वा मकर आह भो मित्र ! अथवात्राहमनशनात्प्राणत्यागं तवोपरि करिष्यामि ।  

वानर आह मूढ ! किमहं लम्बकर्णो मूर्खः ? दृष्ट्वापायोऽपि स्वयमेव तत्र गत्वात्मानं व्यापादयामि ।  

आगतश्च गतश्चैव गत्वा यः पुनरागतः ।  
अकर्णहृदयो मूर्खस्तत्रैव निधनं गतः ॥४.३३॥

मकर आह भद्र ! स को लम्भकर्णः । कथं दृष्टापायोऽपि मृतः ? तन्मे निवेद्यताम् ।

वानर आह

<div class="js_include" url="../../upakathAH/04-02_karAlakEsarakathA/"  newLevelForH1="3" includeTitle="true"> </div>

अतोऽहं ब्रवीमि आगतश्च गतश्चैव इति ।

तन्मूर्ख ! कपटं कृतं त्वया । परं युधिष्ठिरेणेव सत्यवचनेन विनाशितम् । अथवा साध्विदमुच्यते

स्वार्थमुत्सृज्य यो दम्भी सत्यं ब्रूते सुमन्दधीः ।  
स स्वार्थाद्भ्रश्यते नूनं युधिष्ठिर इवापरः ॥४.३८॥

मकर आह कथमेतत्?

स आह

<div class="js_include" url="../../upakathAH/04-03_yudhiShThirAkhyakumbhakArakathA/"  newLevelForH1="3" includeTitle="true"> </div>

अतोऽहं ब्रवीमि स्वार्थमुत्सृज्य यो दम्भी (३८) इति ।  

धिङ्मूर्ख ! यत्त्वया स्त्रियोऽर्थ एतत्कार्यमनुष्ठातुमारब्धम् । न हि स्त्रीणां कथञ्चिद्विश्वासमुपगच्छेत् । उक्तं च

यदर्थे स्वकुलं त्यक्तं जीवितार्धं च हारितम् ।  
सा मां त्यजति निःस्नेहा कः स्त्रीणां विश्वसेन्नरः ॥४.४४॥

मकर आह कथमेतत्?

वानर आह

<div class="js_include" url="../../upakathAH/04-05_brAhmaNakathA/"  newLevelForH1="3" includeTitle="true"> </div>

अतोऽहं ब्रवीमि यदर्थे स्वकुलं त्यक्तम् (४४) इति ।  

वानरः पुनराह साधु चेदमुपाख्यानकं श्रूयते

न किं दद्यान्न किं कुर्यात्स्त्रीभिरभ्यर्थितो नरः ।  
अनश्वा यत्र ह्रेषन्ते शिरः पर्वणि मुण्डितम् ॥४.४५॥

मकर आह कथमेतत्?

वानरः कथयति

<div class="js_include" url="../../upakathAH/04-06_nandavararuchikathA/"  newLevelForH1="3" includeTitle="true"> </div>

सोऽब्रवीत् न किं दद्यात्(४५) इत्यादि ।


तद्भो दुष्टमकर ! त्वमपि नन्दवररुचिवत्स्त्रीवश्यः । ततो भद्र आगतेन त्वया मां प्रति वधोपायप्रयासः प्रारब्धः । परं स्ववाग्दोषेणैव प्रकटीभूतः । अथवा साध्विदमुच्यते

आत्मनो मुखदोषेण बध्यन्ते शुकसारिकाः ।  
बकास्तत्र न बध्यन्ते मौनं सर्वार्थसाधनम् ॥४.४६॥

तथा च
सुगुप्तं रक्ष्यमाणोऽपि दर्शयन् दारुणं वपुः ।  
व्याघ्रचर्मप्रतिच्छन्नो वाक्कृते रासभो हतः ॥४.४७॥

मकर आहकथमेतत्?

वानरः कथयति

<div class="js_include" url="../../upakathAH/04-07_shuddhapaTanAmarajakakathA/"  newLevelForH1="3" includeTitle="true"> </div>

अतोऽहं ब्रवीमि सुगुप्तं रक्ष्यमाणोऽपि (४७) इति ।  

+++(सम्पादकटिप्पनी - इतः अग्रिमः पाठः (०४-०८, ०४-०९, ०४-१०, उपकथाः) पुस्तके न दृश्यन्ते ।)+++
तत्किं श्यामलकवदत्यपमानसहनादर्धचन्द्रदानेन यास्यसि ।  

गर्गो हि पादशौचाल्लघ्वासनदानतो गतः सोमः ।  
दत्तः कदशनभोज्याच्छ्यामलकश्चार्धचन्द्रेण ॥४.४८॥

मकर आह कथमेतत्?

वानर आह

<div class="js_include" url="../../upakathAH/04-08_bhAnDapatikathA/"  newLevelForH1="3" includeTitle="true"> </div>

तत्किमहं रथकारवन्मूर्खो यतः स्वयमपि दृष्ट्वा ते विकारपश्चाद्विश्वसिमि । उक्तं च

प्रत्यक्षेऽपि कृते पापे मूर्खः साम्ना प्रशाम्यति ।  
रथकारः स्वकां भार्यां सजारां शिरसावहत् ॥४.४९॥

मकर आहकथमेतत्?

वानरः कथयति

<div class="js_include" url="../../upakathAH/04-09_rathakArakathA/"  newLevelForH1="3" includeTitle="true"> </div>

अतोऽहं ब्रवीमि प्रत्यक्षेऽपि कृते पापे (४९) ।  

तन्मूढ ! दृष्टविकारस्त्वम्, तत्कथं तत्र गृहं गच्छामि । अथवा यन्मां त्वं विश्वासयसि तत्ते दोषो नास्ति, यतीदृशी स्वभावदुष्टा युष्मज्जातिर्या शिष्टसङ्गादपि सौम्यत्वं न याति । अथवा स्वभावोऽयं दुष्टानाम् । उक्तं च

सद्भिः सम्बोध्यमानोऽपि दुरात्मा पापपौरुषः ।  
घृष्यमाण इवाङ्गारो निर्मलत्वं न गच्छति ॥४.५४॥

तन्मूर्ख ! स्त्रीलुब्ध ! स्त्रीजित ! अन्येऽपि ये त्वद्विधा भवन्ति ते स्वकार्यं विभवं मित्रं च परित्यजन्ति तत्कृते । उक्तं च

या ममोद्विजते नित्यं साद्य मामवगूहते ।  
प्रियकारक भद्रं ते यन्ममास्ति हरस्व तत् ॥४.५५॥

मकर आह कथमेतत्?

वानरोऽब्रवीत्

<div class="js_include" url="../../upakathAH/04-10_kAmAturakathA/"  newLevelForH1="3" includeTitle="true"> </div>

अतोऽहं ब्रवीमि या ममोद्विजते इत्यादि ।


किं बहुना, तेन च स्त्रीलुब्धेन स्वं सर्वं चौरस्य समर्पितम् । त्वयापि तथानुष्ठितम् ।  
+++(सम्पादकटिप्पनी- एतावत्पर्यन्तं पाठः पुस्तके न दृश्यते । )+++


अथैव तेन सह वदतो मकरस्य जलचरेणैकेनागत्याभिहितम्भो मकर ! त्वदीया भार्यानशनोपविष्टा त्वयि चिरयति प्रणयाभिभवाद्विपन्ना । एवं तद्वज्रपातसदृशवचनमाकर्ण्यातीव्रव्याकुलितहृदयः प्रलपितमेवं चकार अहो किमिदं सञ्जातं मे मन्दभागस्य । उक्तं च

न गृहं गृहमित्याहुर्गृहिणी गृहमुच्यते ।  
गृहं तु गृहिणीहीनं कान्तारान्नातिरिच्यते ॥४.५८॥ +++(सम्पादकटिप्पनी - पुस्तके इदं पद्यं नास्ति ।)+++

अन्यच्च

वृक्षमूलेऽपि दयिता यत्र तिष्ठति तद्गृहम् ।  
प्रासादोऽपि तया हीनोऽरण्यसदृशः स्मृतः ॥४.५९॥  +++(सम्पादकटिप्पनी - पुस्तके इदं पद्यं नास्ति ।)+++

माता यस्य गृहे नास्ति भार्या च प्रियवादिनी ।  
अरण्यं तेन गन्तव्यं यथारण्यं तथा गृहम् ॥४.६०॥

तन्मित्र ! क्षम्यताम् । मया तेऽपराधः कृतः । सम्प्रत्यहं तु स्त्रीवियोगाद्वैश्वानरप्रवेशं करिष्यामि ।  
  - तत् श्रुत्वा वानरः प्रहसन् प्रोवाच, -"भो ज्ञातः मया प्रथममेव यत् त्वं स्त्रीवश्यः स्त्रीजितश्च । साम्प्रतञ्च प्रत्ययः सञ्जातः । +++(सम्पादकटिप्पनी - पुस्तके ऽत्राधिकः पाठः ।)+++  
तन्मूढ ! आनन्देऽपि जाते त्वं विषादं गतः । तादृग्भार्यायां मृतायामुत्सवः कर्तुं युज्यते । उक्तं च यतः

या भार्या दुष्टचरित्रा सततं कलहप्रिया ।  
भार्यारूपेण सा ज्ञेया विदग्धैर्दारुणा जरा ॥४.६१॥

तस्मात्सर्वप्रयत्नेन नामापि परिवर्जयेत् ।  
स्त्रीणामिह हि सर्वासां य इच्छेत्सुखमात्मनः ॥४.६२॥

यदन्तस्तन्न जिह्वायां यज्जिह्वायां न तद्बहिः ।  
यद्धितं तन्न कुर्वन्ति विचित्रचरिताः स्त्रियः ॥४.६३॥

के नाम न विनश्यन्ति मिथ्याज्ञानान्नितम्बिनीम् ।  
रम्यां ते उपसर्पन्ति दीपाभां शलभा यथा ॥४.६४॥

अन्तर्विषमया ह्येता बहिश्चैव मनोरमाः ।  
गुञ्जाफलसमाकारा योषितः केन निर्मिताः ॥४.६५॥

ताडिता अपि दण्डेन शस्त्रैरपि विखण्डिताः ।  
न वशं योषितो यान्ति न दानैर्न च संस्तवैः ॥४.६६॥

आस्तां तावत्किमन्येन दौरात्म्येनेह योषिताम् ।  
विधृतं स्वोदरेणापि घ्नन्ति पुत्रमपि स्वकम् ॥४.६७॥

रूक्षायां स्नेहसद्भावं कठोरायां सुमार्दवम् ।  
नीरसायां रसं बालो बालिकायां विकल्पयेत् ॥४.६८॥  
