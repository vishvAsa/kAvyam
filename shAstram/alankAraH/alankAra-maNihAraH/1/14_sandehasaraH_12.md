+++
title = "14 सन्देहसरः (१२)"

+++




## अथ सन्देहसरः

------------------------------------------------------------------------



## सम्भावनानिश्चयान्यतरभिन्ना मनोरमा । सादृश्यहेतुका बुद्धिस्सन्देहालङ्कृतिर्मता ॥ ४७ ॥

सादृश्यहेतुका सम्भावनानिश्चयान्यतरभिन्ना रमणीया धीस्सन्देहालङ्कारः ।
उत्कटैककोटिकस्संशयस्सम्भावना । निश्चयत्वं तु
विरोधिकोट्यन्तराप्रकारकज्ञानत्वमात्रम् । न तु
विरुद्धकोटिद्वयप्रकारकज्ञानभिन्नत्वम् । तथानिवेशे प्रयोजनाभावात् ।
सम्भावनेत्यादिविशेषणमुत्प्रेक्षारूपकादावतिप्रसङ्गवारणाय । स्थाणुर्वा
पुरुषो वेति लौकिकसंशयवारणाय रमणीयेति, चमत्कारिणीत्यर्थः । एतच्च
विशेषणमलङ्कारसामान्यलक्षणप्राप्तमेव । एवमुपस्कारकत्वमपीति ध्येयम् । अयं च
सन्देहालङ्कारस्त्रिविधः, शुद्धो निश्चयगर्भो निश्चयान्तश्च । तत्र शुद्धो
यस्य संशय एव पर्यवसानम् ॥

यथा--



## किन्नु तुषारासारः किं घनसारः किममृतसारो वा । शमयति यदिदं क्लममिति समशायि जनैर्हरेर्दृशो विषयैः ॥ २९५ ॥

दृशः कटाक्षस्य । इदमिति सामान्येन नपुंसकेन हरिकटाक्षनिर्देशः । समशायि
सन्दिदिहे ॥

यथा वा--



## तारासारांशो वा तटिल्लतौघस्फुटोल्लसच्छ्रीर्वा । इति मुररिपुहृदयगतां वीक्ष्याब्धिसुतां जनेन सन्दिदिहे ॥ २९६ ॥

अयं च सन्देहः क्वचिद्विषयिणामेव सन्दिह्यमानत्वे क्वचिच्च
विषयविषयिणोरप्यलङ्कारो भवति । उभयत्रापि सामान्यलक्षणावगमात् ।
अनियतोभयांशावलम्बी हि विमर्शस्सन्देहः। उदाहरणद्वये विषयिमात्रसन्देह उक्तः
। अत्र हि प्रकृतयोर्भगवत्कटाक्षलक्ष्म्योस्सन्देहकोटित्वविरहाद्विषयिणां
तुषारासारतारासारां शादीनामेव सन्देहः ॥

विषयविषयिणोर्यथा--



## किं नखरुचिवलयं ज्वलदथवा दोस्तेजसां शिखावलयम् । अरुणरुचि हरिकराब्जे निरुपममेतच्चकास्ति चक्रं वा ॥ २९७ ॥

अत्र विषयिणो नखरुचिवलयादेरिव विषयस्य चक्रस्यापि सन्देहकोटित्वम् ॥

यथा वा--



## हरितोऽध्यैष्ट गिरिः किं गिरितो वा हरिरिदं

## महौन्नत्यम् । सर्वोन्नतावुभावपि दर्वीकरशैलतदधिपौ भवतः ॥ २९८ ॥

निश्चयगर्भः--यस्संशयोपक्रमो निश्चयमध्यस्संशयान्तश्च । स यथा--



## किमियं गङ्गा न हरेर्मुखे भवेत्साऽथवा किमु ज्योत्स्ना । साऽपि तथैवेति जनाश्श्रीपतिहसितं विलोक्य सन्दिहते ॥ २९९ ॥

साऽपि ज्योत्स्नाऽपि तथैव हरेर्मुखे न भवेदेवेत्यर्थः ।
अत्रोपक्रमोपसंहारयोस्संशय एव ॥

निश्चयान्तः--यत्र संशये उपक्रमः निश्चये पर्यवसानम् ।

यथा--



## जलदभ्रमेण लग्ना तटिन्नु गगनभ्रमान्नु चन्द्रकला । इति संशय्य हरिस्तां स्मयमानां हृदि विनिश्चिनोति रमाम् ॥ ३०० ॥

लग्नेत्येतद्गगनभ्रमादित्यत्राप्यनुषज्यते ॥

क्वचिदारोप्यमाणानां भिन्नाश्रयत्वेन सन्देहो दृश्यते । यथा--



## सर्वे नगास्तमालीकृताः किमु खगाश्शिखीकृताः किं नु । जलदीकृता नु ककुभो विसृत्वरेणाच्युतद्युतिभरेण ॥ ३०१ ॥

अत्रारोपविषये अच्युतद्युतिभरे तमालत्वादिर्नगादिभिन्नाश्रयत्वेनारोपितः ।
नगाः तरवः । एषूदाहरणेषु सन्देहस्यैव
प्राधान्येनान्यानुपस्कारकत्वात्सम्पुटादिगतकङ्कणादिष्विव तद्योग्यतामात्रेण
गौणोऽलङ्कारव्यपदेशः । एवञ्च--



## भगवन्नहिनगवसते जगदीशत्वे तवापि ये सन्दिहते । सत्त्वे तेषामेषां सत्त्वैकधना जनाः परं सन्दिहते ॥ ३०२ ॥

इत्यत्रापि सत्यपि चमत्कारे सादृश्यमूलकत्वविरहान्न सन्देहस्यालङ्कारता ।
तेषां सन्दिहानानां जनानां सत्त्वे ब्राह्मण्यादिप्रयुक्तप्राशस्त्ये विषये
सत्त्वैकधनाः सात्विका जनाः परं अतिशयितं यथा स्यात्तथा सन्दिहते ॥

विष्णुभक्तिविहीनो यस्सर्वशास्त्रार्थवेद्यपि ।
ब्राह्मण्यं तस्य न भवेत्तस्योत्पत्तिर्विचार्यताम् ॥

इत्युक्तरीत्या संशेरते इत्यर्थः । एवमारोपमूलोऽयं सन्देहालङ्कारः
अध्यवसानाश्रयत्वेऽपि भवतीति सर्वस्वकारः । अयं च स्वरूपहेतुफलानां
सन्दिह्यमानत्वेन त्रिधा भवतीति विमर्शिनीकारः ॥

तत्र स्वरूपसन्देहो यथा--



## किं मरकतरुचिपूरैरपूरि किमलेपि हरिमणिमहोभिः । फणिशिखरिमन्दिरान्तरमिति संशयदं हरेर्जयति तेजः ॥ ३०३ ॥

अयं च सन्देहो हरितेजोविषयककविगतरतिपरिपोषकत्वेन ललनाकरधृतवलयादिरिव
प्राधान्येनालङ्कारव्यपदेशभाग्भवति । अत्र च विवक्षिते विवेच्यमाने हरितेजसि
मरकतरुचिपूरादिकोटिकः पर्यवस्यति सन्देहः । स च न सारोपः,
विषयविषयिणोस्तदनुरूपविभक्त्यदर्शनात् । अतः मरकतरुचिपूरत्वादिना
सन्देहधर्मिहरितेजोऽध्यवसीयत इति ॥

हेतुसन्देहो यथा--



## स्मयसे यदिदं स्वामिन् किं तन्मच्चरितचिन्तनादथवा । ईदृक्षरक्ष्यलाभात्किं वा मम दुर्लभेप्सितोद्योगात् ॥ ३०४ ॥

अत्र स्मयनहेतौ निरतिशयानन्दत्वे कविना
स्वचरितचिन्तनादिहेतुत्रयमध्यवसितम् ॥

फलसन्देहो यथा--



## सुखदमिदमेव पदमिति सूचयितुं किं न्विदं हि परमपदम् । इति कथयितुं नु पन्नगपतिगिरिपतिना करोऽवनमितोऽयम् ॥ ३०५ ॥

हरिणा श्रीनिवासेन वरदानार्थमवनमितः अयं करः दक्षिणहस्त इति भावः । इदं
पदं स्वचरणमेव सुखदं जनानामिति सूचयितुं किमवनमितः । इदमेव क्षेत्रं
परमपदमिति कथयितुं व्यञ्जयितुमिति यावत् । अवनमितो नु इति योजना । अत्र
हस्तावनमनफले वरदाने सूचनादिफलमध्यवसितम् ॥ केचित्तु--ईदृशस्थले
इवादिशब्दवत् नु किं इत्यादिशब्दानां
सम्भावनाद्योतकत्वादुत्प्रेक्षामाचक्षते । रसगङ्गाधरकारस्तु
नेदृशस्थलेऽध्यवसायस्सम्भवतीति मन्यते । तन्मतेनात्रेदं विचार्यते--'किं
मरकतरुचिपूरैः' इति पद्ये तावत् मरकतरुचिपूरादिकरणकपरिपूरितत्वादिकोटिकः
फणिशिखरिगतभगवन्मन्दिरान्तरधर्मिकस्सन्देहश्शब्दात्प्रतीयते । तस्मिंश्च
सन्देहे किमिदं मरकतरुचिपूरस्स्यात् आहोस्वित् हरिमणिमहस्स्यादिति
हरितेजोधर्मिकं सन्देहान्तरमानुगुण्यमाधत्ते, यथा--पुरोवर्तिनि वृषभे
स्थाणुर्वा पुरुषो वेति सन्देहो भूतलमिदं स्थाणुमत्पुरुषवद्वेति सन्देहे ।
एवम्च हरितेजोधर्मिकस्सन्देहो गुणीभूतो
व्यञ्जनागम्यत्वाद्विषयविषयिणोरारोपानुकूलविभक्तिकतां नापेक्षते । अपेक्षते
च साक्षाच्छब्दवेद्यतायामिति क्वाध्यवसायमूलता सन्देहस्येति ।
एतेनाध्यवसानमूलतां सन्देहस्य निरूपयतामुक्तिः परास्ता ॥

एवं--



## नयनं किमञ्जनाक्तं मृगमदपङ्कैः किमङ्गमालिप्तम् । इति संशयं जनानां विदधानाऽच्युतरुचिर्धुनात्वशुभम् ॥ ३०६ ॥

इत्यादिविभिन्नाश्रयाध्यवसायमूलसन्देहेष्वपि द्रष्टव्यम् । अस्मिंश्च
सन्देहे नानाकोटिषु क्वचिदेक एव समानधर्मः, क्वचित्पृथक् । सोपि
क्वचिदनुगामी, क्वचित्केवलबिम्बप्रतिबिम्बभावमापन्नः,
क्वचिद्वस्तुप्रतिवस्तुभावकरम्भितं बिम्बप्रतिबिम्बभावमापन्नः,
क्वचिदनिर्दिष्टः, क्वचिन्निर्दिष्टः । तत्र 'किमियं गङ्गा न हरेः' इति
प्रागुदाहृते पद्ये धावळ्यं धर्मिणो भगवन्मन्दहसितस्य
कोट्योर्गङ्गाज्योत्स्नयोश्चैक एवानुगामी धर्मः, प्रतीयमानत्वादनिर्दिष्टः
। एवं ‘जलदभ्रमेण लग्ना' इत्यादिपद्येऽपि । निर्दिष्टस्तु 'हरितोऽध्यैष्ट
गिरिः किम्' इति प्रागुदाहृत एव श्लोके तत्र महत्त्वं साधारणो धर्मः ।
धर्मिणो भगवदौन्नत्यस्य कोट्यन्तरस्य गिर्यौन्नत्यस्य च साक्षान्निर्दिष्टः
। धर्मस्य पृथङ्निर्देशोपि 'किं नखरुचिवलयं ज्वलत्’ इति प्रागुदाहृतपद्य एव
। तत्र हि नखरुचिवलयस्य ज्वलत्त्वम्, दोस्तेजश्शिखावलयस्यारुणरुचित्वं च सह
चक्रस्य पृथगनुगामी समानो धर्मः । अत्रैव ज्वलत् अरुणरुचीति
विशेषणद्वयानुपादाने स एवानिर्दिष्टः ॥

बिम्बप्रतिबिम्बभावापन्नो यथा--

**प्रतिबिम्बितरविबिम्बं हरिमणिशिखरं सकौस्तुभं च हरिम् । मुनयोऽभिवीक्ष्य
फणधरगिरिधरणौ नन्तुमेव सांशयिकाः ॥ ३०७ ॥**

अत्र प्रतिबिम्बितरविबिम्बत्वसकौस्तुभत्वरूपो धर्मः
बिम्बप्रतिबिम्बभावापन्नः ॥

यथावा--

**सहविद्युन्नु तटित्वान् सद्युमणिर्वा हरिन्मणीशिखरः। सकमल इति सन्दिदिहे
समणिकिरीटस्सरीसृपगिरीन्दुः ॥ ३०८ ॥**

अत्र विद्युद्द्युमणी बिम्बभूतौ लक्ष्मीकिरीटयोः प्रतिबिम्बकोट्योः
पृथङ्निर्दिष्टौ । शिखरशब्दः पुल्लिङ्गोप्यस्ति 'शिखरं वा ना'
इत्यमरानुशासनात् । 'अलगितवतो विन्ध्यशिखरान्’ इति मुरारिप्रयोगश्च ॥

## आकाशराजनृपतेरालयगर्भं तदा निरीक्ष्य नरैः । जलधेर्जठरं किमिदं कनकाचलसानु वेति सन्दिदिहे ॥ ३०९ ॥

अत्र तदेति प्रकरणसाह्यवशादाकाशराजगृहेण
धर्मिणाऽsक्षिप्तायास्तत्कालावतीर्णायाः भगवत्याः पद्मावत्या
जलधिजठरादिसंशयकोटिद्वयाक्षिप्तस्साधारणो मणिः प्रतिबिम्बभूतः । इमौ च
बिम्बप्रतिबिम्बभावानिर्दिष्टावपि प्रतीयमानौ सादृश्यं प्रयोजयतः ।
एतेनानुगाम्येव धर्मो लुप्तस्सम्भवति न तु बिम्बित इति वदन्तः परस्ताः ॥

अयं च क्वचिदनाहार्यः क्वचिदाहार्यः, यत्र हि कविना परनिष्ठस्सन्देहो
निबध्यते तत्र प्रायेणानाहार्यः । यथा 'किं नु तुषारासारः’ इत्यादिषु
प्रागुदाहृतेषु पद्येषु ॥

यथा--



## किमु घनलग्ना सौरी मरीचिरथवेन्द्रनीलमणिखचिता । कुरुविन्दलतेति रमा हरिहृदयगता न केन वाऽशङ्कि ॥ ३१० ॥

अत्राप्यनाहार्य एव सन्देहः । तत्र जनस्य सन्दिहानस्य ग्राह्यानिर्णयात् ।
अत्र च लग्ना खचितेत्येतयोः गतेत्यस्य च वस्तुप्रतिवस्तुभावः तत्करम्भितो
घनेन्द्रनीलमण्योः हरिहृदयस्य च बिम्बप्रतिबिम्बभाव इति विशेषः ॥

यत्र च स्वनिष्ठ एव सन्देहो निबध्यते तत्राहार्यः । यथा 'हरितोऽध्यैष्ट
गिरि किम्’ इत्यादिप्रागुदाहृतपद्येषु ॥ यथा वा--



## मिहिरकरमसृणनिजरुचिमरकतशिखरं नु फणभृदचलेऽस्मिन् । कमलारुचिरुचिरं किं ब्रह्म परं कृष्णपिङ्गळं यदिदम् ॥ ३११ ॥

यदिदं पुरस्तात् दृश्यमानं वस्तु कृष्णं च तत्पिङ्गळं श्यामलपिशङ्गवर्णं
‘वर्णो वर्णेन' इति समासः । ‘पुरुषं कृष्णपिङ्गळम्' इति श्रुतिरत्र
स्मारिता । अत्र वक्तुः कवेस्तत्त्वज्ञतया सन्देह आहार्य एव । अत्र
मिहिरकरकमलारुच्योर्बिम्बप्रतिबम्बभावः
मसृणनिजरुचिरुचिरयोर्वस्तुप्रतिवस्तुभावः, कृष्णपिङ्गळमित्यस्यानुगामिता च
द्रष्टव्या ॥

श्लेषात्मकोऽपि धर्मस्सम्भवति यथा--



## सिंहलसद्गोत्राकरभवनोऽयं किं महामहानीलः । उत भगवानिति कवयोऽप्यतिसांशयिका विलोक्य शौरे त्वाम् ॥ ३१२ ॥

सिंहलस्य सिंहलद्वीपस्य सती प्रशस्ता गोत्रा भूः तस्यां यः आकरः खनिः तत्र
भवनं उत्पत्तिः यस्य स इति महानीलपक्षे । ‘सिंहलस्याकरोद्भूता महानीलास्तु
ते स्मृताः’ इत्यगस्त्योक्तेः । भगवत्पक्षे--सिम्ह इति लसन् प्रकाशमानः
गोत्रश्शैलः सिंहाद्रिः शेषगिरिरित्यर्थः । स एवाकर आधारो यस्य तत्तथोक्तं
भवनं दिव्यालयः सत्ता वा यस्य स तथोक्तः ॥

विषयिणां विषयविषयिणोर्वा सादृश्यमूलकसन्देह एवायमलङ्कारः, न तु केवलसन्देहे
। तेन-

## विधुभद्रश्रीव्यतिकरसुस्मेरमिदं स्पृशेयमिति शौरौ । वदति समशेत राधा स्पृशेन्मुखं वा स्तनद्वयं वेति ॥ ३१३ ॥

इत्यत्र नातिप्रसङ्गः । अत्र हि मुखस्तनद्वयकर्मकं स्पर्शनं
विषयविषयिभावानापन्नं सन्दिह्यते । विधोः चन्द्रमसः भद्रा कल्याणी या श्रीः
तस्याः व्यतिकरस्सम्बन्धः तेन सुस्मेरं स्मयमानं चन्द्रनिभमिति यावत् ।
अन्यत्र विधोः कर्पूरस्य भद्रश्रियः चन्दनस्य च व्यतिकरेण विलेपनेन
सुस्मेरं ‘विधुश्शशाङ्के कर्पूरे’ इति रत्नमाला ।
‘भद्रश्रीश्चन्दनोस्त्रियाम्' इत्यमरः । स्पष्टमन्यत् ॥

परम्परितोप्ययं सम्भवति, यथा--



## श्रुतिवनमदावलो वा लक्ष्मीवर्षाशिखावलो वऽयम् । दर्वीकरगिरिमणिमिति निर्वर्णयता जनेन सन्दिदिहे ॥ ३१४ ॥

अत्र सन्देहस्य परम्परितत्वं च परम्परितरूपकपूर्वकत्वम् । न तु
सन्देहहेतुकसन्देहत्वम् । श्रुत्यादीनां वनत्वादिसन्देहाविषत्वादिति ध्येयम् ॥

क्वचित्परनिष्ठोपि कविना निबध्यमान आहार्यो भवति, यथा ‘जलदभ्रमेण लग्ना
तटित्' इति प्रागुदाहृते पद्ये । तत्र भगवतस्सर्वज्ञस्य संशय आहार्य एव ।
तत्र च जलदभ्रमेण लग्ना तटिन्नु? गगनभ्रमाल्लग्ना चन्द्रकला नु? इति
कोट्योः हृदयलग्नरमारूपधर्मिसादृश्यदार्ढ्यायाविद्यमानमपि
भ्रमाल्लग्नत्वमारोप्यते । एवमादयोऽन्येऽपि प्रकारा उन्नेयाः ।
उक्तेष्वेतेषूदाहरणेषु सोऽयं सन्देहालङ्कारस्स्वशब्दवेद्यत्वाद्वाच्यः ॥

लक्ष्यो यथा--



## लीलाजलरुहमचलाबालायाः करमपीक्षमाणस्य । दोलायते स्म हृदयं व्यालाद्रिपतेः करग्रहावसरे ॥ ३१५ ॥

अचलाबालायाः धरणीगर्भसम्भूतायाः पद्मावत्याः करग्रहावसरे पाणिपीडनसमये ।
अत्र पर्यायेण कोटिद्वयालम्बितया दोलासादृश्यात्सन्देहोऽत्र दोलापदेन
लक्ष्यते ॥

व्यङ्ग्यो यथा--



## उत्सवगतस्स भगवानुदयन्तं भानुमन्तमभिवीक्ष्य । वक्षस्सहसाऽस्प्राक्षीदब्जाक्षस्स्वीयमहिधराध्यक्षः ॥ ३१६ ॥

अत्र भगवतस्सहसा वक्षस्स्थलस्पर्शेन तत्र स्थित एव कौस्तुभमणिस्ततश्च्युतः
किं पुरस्तात् दृश्यत इति सन्देहो व्यङ्ग्यः ॥

यथा वा--



## तिलकितनिजमुखवीक्षणकुतुकवतश्श्रीसखस्य नयनयुगम्। यातायातच्छ्रान्तं मुकुरे कमलाकपोलफलके च ॥ ३१७ ॥

अत्र मुकुरधर्मिकोऽभेदेन संसर्गेण पुरोवर्तिव्यक्तिद्वयप्रकारकः मुकुरोऽयं
वाऽयं वेति भगवन्नयनयुगगतस्सन्देहो व्यङ्ग्यः । अत्र भगवद्गतस्य सन्देहस्य
तन्नयनयुगे उपचारः । न च मुकुराभेदधियो
नयनयुगप्रवृत्त्युपायत्वेनापेक्षणादिदम्पदार्थाभेदधीर्निष्प्रयोजनेति
वाच्यम् । एकपदार्थधर्मिकापरपदार्थधियः
अपरपदार्थधर्मिकैकपदार्थाभेदबोधप्रयोजकतया मुकुराभेदबोधसाम्राज्यात्
मुकुरत्वमेतद्वृत्ति तद्वृत्ति वेति संशयाकारः । सोऽयं सन्देहध्वनिः ॥



## द्रुतकनकप्रतिमावाऽऽवर्तितविद्युल्लताप्रतिकृतिर्वा । कुरुविन्दलेखिका वा मुकुन्दहृदयेऽरविन्दनिलया वा ॥ ३१८ ॥

यद्यपीहापि वाचकशब्दानुपादानात्सन्देहो व्यङ्ग्य एवार्हति भवितुम्, तथाऽपि
विषयनिरूपणेन स्पष्टतयोक्तत्वान्न ध्वनिव्यपदेश्यताया हेतुः, अपि तु
गुणीभूतव्यङ्ग्यप्रभेदव्यपदेश्यतायाः ॥

इत्यलङ्कारमणिहारे सन्देहसरो द्वादशः.

[![अलङ्कारमणिहारः.pdf](//upload.wikimedia.org/wikisource/sa/thumb/3/3b/%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf/page187-386px-%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf.jpg)](/w/index.php?title=%E0%A4%B8%E0%A4%9E%E0%A5%8D%E0%A4%9A%E0%A4%BF%E0%A4%95%E0%A4%BE:%E0%A4%85%E0%A4%B2%E0%A4%99%E0%A5%8D%E0%A4%95%E0%A4%BE%E0%A4%B0%E0%A4%AE%E0%A4%A3%E0%A4%BF%E0%A4%B9%E0%A4%BE%E0%A4%B0%E0%A4%83.pdf&page=187)

