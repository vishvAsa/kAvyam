+++
title = "15 प्रौढोक्त्यलङ्कारः (६५)"

+++


## अथ प्रौढोक्तिसरः (६५)





------------------------------------------------------------------------

यदुत्कर्षानिमित्तस्य तन्निमित्तत्वकल्पनम् ।
प्रौढोक्तिरेषा कथिता जयदेवमुखैर्बुधैः ॥

किञ्चिदुत्कर्षाहेतुभूते वस्तुनि तद्धेतुताकल्पनं प्रौढोक्तिर्न्नामालङ्कारः
॥

यथा--



## सारस्वतपूरोदरसूरसमुद्बुद्धसारसात्यरुणे । चरणे सुभगङ्करणे स्मरणे स्तां मे हरेः प्रियङ्करणे ॥ १६४६ ॥

अत्र सरस्वतीपूरगतारुणिमातिशयाहेतोस्तदुदरसूरसमुद्बुद्धत्वस्य
तद्धेतुत्वकल्पनम् ॥

यथावा--



## शरदमृतकरज्योत्स्नाच्छुरिताभ्रसरिद्विकासिकुमुदसिताः । मुरवैरियशःपूरा हरिता कर्पूरलेपमादधते ॥ १६४७ ॥

अत्रापि
कुमुदसितत्वातिशयाहेतोश्शरच्चन्द्रज्योत्स्नाच्छुरितत्वादेर्हेतुत्वकल्पनम्
।

रसगङ्गाधरकारस्तु "कस्मिंश्चिदर्थे किञ्चिद्धर्मकृतातिशयप्रतिपिपादयिषया
प्रसिद्धतद्धर्मवता संसर्गस्योद्भावनं प्रौढोक्तिः' इति अस्यालङ्कारस्य
लक्षणमाह । तदेदमुदाहरणम्-

------------------------------------------------------------------------



## इन्दुकरव्यतिकरितैश्चन्दनगिरिगन्धवाहसारांशैः । जलनिधिकन्ये मन्ये जलरुहजन्माऽसृजत्तवापाङ्गान् ॥ १६४८ ॥

अत्रापाङ्गेषु न केवलं शैशिर्यादयो मलयानिलकिशोरमात्रगुणा एव कवेः
प्रतिपिपादयिषिताः, किन्तु सकलजगदुज्जीवयितृत्वादयोऽन्येऽपीति
मलयानिलसारांशेषु चन्द्रकरसंसर्गो विशेषणतयाऽतिशयार्थमुपात्तः ।
उत्पाद्योत्पादकभावश्चात्र न लोकप्रसिद्धः । किन्तु कविप्रतिभामात्रनिबद्धः
। अत्र च धर्मिविशेषसंसर्गादतिशयो धर्म्यन्तरगतो यदि व्यञ्जनाविषयः
तदैवायमलङ्कारः । यदि वाच्यवृत्त्या तत्तत्प्रयुक्तत्वेनाभिधीयते तदा
समालङ्कारस्यैव विषयः ।

यथा--



## पद्मे प्रादुरभूः किल पद्मे पद्मे बिभर्षि पाणिभ्याम् । असि पद्मनाभहृदयावसतिस्त्वं पद्मगन्धिरिति युक्तम् ॥ १६४९ ॥

अत्र लक्ष्म्यास्सौरभ्यातिशयस्तद्धर्मिसम्बन्धप्रयुक्तत्वेन वर्णित इति सम
एवालङ्कारः । एवं चास्य मते--

‘एकोनविंशसङ्ख्यकपुराणतः किम्च षष्ठवेदेन । हेयगुणास्तवभगवन् ख्याप्यन्ते
भाविमातृगर्भभवैः' ॥

इत्यादावेकस्य मिथ्यात्वसिद्ध्यर्थं मिथ्याभूतवस्त्वन्तरकल्पनं
मिथ्याध्यवसित्यलङ्कारान्तरमिति न वक्तव्यम्, प्रौढोक्त्यैव गतार्थत्वात् ।
‘कचाः कळिन्दजातरितमालस्तोममेचकाः' इत्यादौ

------------------------------------------------------------------------

प्राचीनकृतप्रौढोक्त्युदाहरणे यथा तमालेषु श्यामलिमातिशयार्थं
श्यामलिमाधिकरणीभूतकालिन्दीसम्बन्ध उद्भाव्यते तथा हेयगुणेषु
मिथ्यात्वातिशयसिद्धये मिथ्यात्वाधिकरणैकोनविंशसङ्ख्याकपुराणादेसम्बन्ध
इत्यस्यापि सुवचत्वात् । यदिच मिथ्याध्यवसितिरेवालङ्कारान्तरं स्यात्
सत्याध्यवसितिरपि तथा स्यादित्यापादयता रसगङ्गाधरकृता--

हरिश्चन्द्रेण सञ्जप्ताः प्रगीता धर्मसूनुना ।
खेलन्ति निगमोत्सङ्गे मातर्गङ्गे गुणास्तव ॥

इत्याद्युदाहृत्य अत्र हरिश्चन्द्रयुधिष्ठिरनिगमसम्बन्धाद्गुणानां सत्यत्वं
प्रतीयते । एवं--

मध्ये सुधासमुद्रस्य सितामयगृहोदरे ।
पूर्णेन्दुविष्टरे देव स्थातुं योग्यास्तवोक्तयः ॥

अत्रापि सुधासमुद्रादिसम्बन्धात् उक्तिषु माधुर्यातिशयः प्रतीयमानः
कस्यालङ्कारस्य गोचरः स्यात् । अतोऽलङ्कारान्तरं स्यात् । मम तु
प्रौढोक्त्यैव गतार्थतेत्युक्तम् ॥

इत्यलङ्कारमणिहारे प्रौढोक्तिसरः पञ्चषष्टितमः.

------------------------------------------------------------------------

## अथ सम्भावनासरः (६६)

------------------------------------------------------------------------



सम्भावनं स्याद्यद्येवं स्यादित्यूहोऽन्यसिद्धये ॥

यत्र किञ्चित्तर्कणमन्यत्तर्कणसाधनं तत्सम्भावनम् ॥

यथा--



## मम कोटिवदनता स्याद्यदि पुरुषायुषमिदं च कोटिगुणम् । ईशीय हरे स्तोतुं कोटितमांशं त्वदेकगुणभूम्नः ॥ १६५० ॥
