+++
title = "37 चित्रप्रश्नालङ्कारः (८७)"

+++


------------------------------------------------------------------------

वृक्षधूपोऽपि श्रीवेष्टसरळद्रवौ' इत्यमरः । तृतीये श्रीवासः लक्ष्म्या
अंशुकमित्यर्थः । एवञ्जातीयका अन्ये बहवः प्रभेदा बुद्धिमद्भिरूहनीयाः । अयं
पद्यबहिर्वर्त्युत्तररूपप्रथमप्रभेद उत्तराभिन्नोत्तररूपप्रभेद एव सम्भवति ।
न तु प्रश्नाभिन्नोत्तररूपप्रथमप्रभेदे, प्रश्नेनैवोत्तरस्यापि निबद्धतया
पद्याद्बहिष्ठताया असम्भवात् ॥

इत्यलङ्कारमणिहारे उत्तरसरष्षडशीतितमः.

------------------------------------------------------------------------

## अथ चित्रप्रश्नालङ्कारसरः (८७)

------------------------------------------------------------------------





## प्रश्नः प्रश्नान्तराभिन्नो यदिवाऽन्यार्थगर्भितः । निबध्यते तं कतिचिच्चित्रप्रश्नाख्यमूचिरे ॥

प्रश्नस्य प्रश्नान्तराभिन्नत्वे वा अर्थान्तरगर्भत्वे वा
चित्रप्रश्नाख्यमलङ्कारं कतिचिदाहुः । अयं कौस्तुभकृदुपक्रमम् ॥

यथावा--



## का कारुण्यनिधिर्ननु काकोदरशैलपतिहृदयवृत्तिः । शारदरविकरविकसितनीरजरुचिरा पदोर्युगी चास्य ॥ १८७७ ॥

अत्र काकोदरशैलपतेः हृदयवृत्तिः चित्तवृत्तिरित्युत्तरस्य

शारदेत्याद्युत्तरस्य च काकारुण्यनिधिरिति प्रश्नान्तराभिन्न एकएव प्रश्नः
। का कारुण्यनिधिः दयानिधिरिति प्राथमिक्यप्रश्नस्यार्थः । का का
आरुण्यनिधिः शोणिमाश्रय इति द्वितीयस्य । काकेति प्रशंसायां वीप्सेत्यवोचाम
कङ्कमिति पद्ये ॥

------------------------------------------------------------------------

यथावा--



## तापत्रयातुराणां भवेन्नराणां भुवीह काराका । असतां सङ्गतिरेका सारविदां सङ्गतिस्सतामन्या ॥ १८७८ ॥

अत्र उत्तरार्धप्रतिपादितयोरुत्तरयोः काराकेति प्रश्नान्तराभिन्न एक एव
प्रश्नः । कारा बन्धनालयः तद्वदतिशयितदुःखहेतुः केति प्रथमप्रश्नस्यार्थः ।
का राका पूर्णनिशाकरा पूर्णिमा तद्वत्तापहर्त्री केति
द्वितीयप्रश्नस्यार्थः ॥

यथावा--



## कालीका वृषगिरिपतितनुरथ तद्विमुखवदनवीक्षा च । काशङ्का न्यक्चक्रे तत्कीर्तिस्तत्परत्वविषया च ॥ १८७९ ॥

अत्र पूर्वार्धे वृषगिरिपतितनुः तद्विमुखवदनवीक्षा चेत्युत्तरद्वयस्य
कालिकेत्येक एव प्रश्नः । काळी श्यामला का इत्येकस्य प्रश्नस्यार्थः । का
अलीका अप्रियेत्यन्यस्य । उत्तरार्धे तु तत्कीर्तिः तत्परत्वविषया
चेत्युत्तरद्वयस्य काशङ्का न्यक्चक्रे इत्येक एव प्रश्नः । काशं काशकुसुमं
का न्यक्चक्रे इति प्रथमप्रश्नस्य । द्वितीयस्य का शङ्का संशयः न्यक्चक्रे
तिरस्कृता इत्यर्थः । भगवत्कीर्तिः काशं न्यक्करोति स्म । भगवत्परत्वविषया
शङ्का अवधीरिताऽस्माभिरित्युत्तरयोरभिप्रायः । चक्रे इति प्रथमे प्रश्ने

कर्तरि लिट् । द्वितीये तु कर्मणि इति ध्येयम् । पूर्वत्र
प्रश्नान्तराभिन्नः प्रश्न एकः । अत्र तु द्वौ प्रश्नावितिविशेषः ॥

------------------------------------------------------------------------

अन्यार्थगर्भितप्रश्नरूपो द्वितीयश्चित्रप्रश्नो यथा--



## भामामणि व्यपनयन् कामाकुलतां मुदं तव विदध्याम् । कामपि गोपीमेवं पृच्छन् साकूतमवतु नन्दसुतः ॥ १८८० ॥

अत्र आकुलतां व्यपनयन् तव कां मुदं विदध्यामिति प्रश्नः तव कामाकुलतां
कन्दर्पव्याकुलत्वं व्यपनयन् मुदं विदध्यामित्यर्थान्तरगर्भः ॥

यथावा--



## सुतराङ्गविभोऽगं त्वं स्वामिन् कमितः परं व्रजस्युच्चैः । मामेहीति सभावं माधवमब्रूत काऽपि गोपवधूः ॥ १८८१ ॥

अत्र प्राथमिकार्थे-- सुतराङ्ग सुतर अङ्ग इति वा विभो अगं त्वं स्वामिन्
कं इतः परं व्रजसि उच्चैः मा मा इहि इति छेदः । सुतराङ्ग हे शोभनगात्र
सुन्दरेत्यर्थः । अथवा सुतर कल्याणतर । अङ्गेत्यव्ययं सम्बोधने । विभो
व्यापनशील स्वामिन्! इतःपरं अस्मात् शैलात् सुगमादिति भावः । अन्यं उच्चैः
उन्नतं दुरारोहमिति भावः । कं अगं शैलं व्रजसि गच्छसि । मा मा इहीति योजना
।

मा मा स्म गमः मा मेतिवीप्सा सर्वात्मना निषेधार्था । अर्थान्तरे तु सुतरां
गवि भोगं त्वं स्वामिन् कमितः परं व्रजसि उच्चैः मां एहि इति छेदः । हे गवि
स्वामिन् गवामधीश । गोपलोत्यर्थः । ‘स्वामीश्वराधिपति' इत्यादिना
स्वामिशब्दयोगात् गोशब्दस्य सप्तमी । हे कमितः हे कमन! कमेस्तृचि सम्बुद्धिः
। आर्धधातुकत्वेन आयादेशस्य वैकल्पिकत्वादिह तदभावः । सुतरां अत्यन्तं परं
श्रेष्ठं उच्चैः

------------------------------------------------------------------------

निरवधिकं सुखं त्वं व्रजसि । तत्र हेतुमाह--मां एवमभिलषमाणां मां एहि
प्राप्नुहि । अत्राप्युपपादितरीत्या प्रश्नस्यार्थान्तरगर्भता द्रष्टव्या ।
क्वचित्प्रश्नोत्तरयोरुभयोरप्यर्थान्तरगर्भत्वे चारुतातिशय इति तैरेव
कौस्तुभकारैः प्रत्यपादि । तस्येदमुदाहरणम्--



## कान्तारमयेत्का मां तत्सरणिं वद यया सुखं यायाम् । इति पृच्छति नन्दसुते सुगमेयमिहेति काऽपि गोप्याह ॥ १८८२ ॥

कान्तारं महावनं प्रति का सरणिः अयेत् गच्छेत् मां तत्सरणिं तां पदवीं वद
'चिञ्ब्रूञ्शासुजि’ इति द्विकर्मकता । यया सरण्या सुखं निर्बाधं यथा
स्यात्तथा यायां गच्छेयं इति मार्गविषयकः प्रश्नः । का कान्ता मां रमयेत्
तत्सरणिं तस्याः प्राप्त्युपायं वद । यया कान्तया उपायेन वा सुखं रतिसुखं
यायामित्यर्थान्तरगर्भः । इयं सरणिः सुगमा सुखेन गम्येति
मार्गप्रश्नस्योत्तरम् । अर्थान्तरस्य तु इयं यां त्वं मार्गं पृच्छसि सेयं
अहमित्यर्थः । इह अत्रैव सुगमा सुखेन गम्या सती रमयति निश्शलाकत्वादस्य
प्रदेशस्येति ॥

यथावा--



## कान्तेऽनवरतसम्पदमभीप्सितां कोमलङ्गि तनवानि । घनभाविरतं भाग्यं वितरसि मेऽभीप्सितं यदि कृतार्था ॥ १८८३ ॥

अयं श्रीकृष्णगोपिकयोः प्रश्नोत्तररूपः श्लोकः । अत्र हे

कोमलाङ्गि! अभीप्सितां कां अनवरतसम्पदं अविच्छिन्नां सम्प

------------------------------------------------------------------------

त्तिं ते तव तनवानीति प्रश्नः, हे कान्ते! अभीप्सितां नवरतसम्पदं ते
तनवानीत्यर्थान्तरगर्भितः । हे घनभ! मेघाभ अविरतं सततं मे अभीप्सितं भाग्यं
यदि वितरसि तर्हि कृतार्थेत्युत्तरम् । हे घन! मे अभीप्सितं
चिरकालप्रार्थितं भावि भविष्यत् रतं सुरतरूपं भाग्यं यदि वितरसि तर्हि
कृतार्था निर्वृत्ताभीप्सितप्रयोजनेत्यभिप्रायगर्भम् ॥

अत्रेदमवधेयम्--प्राक्तनमतानुरोधेनास्मदुपदर्शितोत्तरालङ्कारप्रकारभेदेषु
सत्स्वपि बहुषु चित्रोत्तरगूढोत्तररूपौ तदलङ्कारप्रकारप्रभेदौ द्वावेव
कुवलयानन्दकारैरुपात्तौ । तन्मतानुरोधेनालङ्कारान्निबध्नद्भिः
कौस्तुभकारैर्वेङ्कटार्यैस्तत्प्रतिद्वन्द्वितया
चित्रप्रश्नप्रकारद्वयमभिनवं परिकल्पितम् । तदिदमस्माभिरपि प्रदर्शितम् ।
यदित्वत्र अन्यार्थगर्भप्रश्नरूपो द्वितीयः प्रकारो
निबद्धसाभिप्रायनिरभिप्रायान्यतरोत्तरस्स्यात् तर्हि तत् प्रागुपदर्शिते
प्राचां मते उत्तरालङ्कारोदाहरणमेव भवेत् । एवम्च 'भामामणि व्यपनयन,
सुतराङ्गविभोऽगं त्वम्’ इत्युपदर्शितयोः
पद्ययोरुत्तरानुपनिबन्धात्प्रश्नमात्रस्य साभिप्रायत्वाच्च
चित्रप्रश्नोदाहरणत्वमेव । अस्य प्राथमिकप्रभेदे प्रदर्शितेषु 'का
कारुण्यनिधिः' इत्यादिपद्येषूत्तरोपनिबन्धमन्तरेण एकस्य प्रश्नस्य
प्रश्नान्तराभिन्नप्रश्नताया दुर्विज्ञानतया तदुपनिबन्धावश्यम्भावेऽपि
प्रश्नमात्रस्यैव निराकूतत्वेऽपि श्लेषवशेन
वैचित्र्यप्रकाशनात्प्राचीनोपदर्शितोत्तरालङ्कारव्यावृत्तश्चित्रप्रश्नालङ्कार
एव । ‘कान्तारमयेत्कामाम्’ इत्यादिपद्यद्वये तु साभिप्राययोः
प्रश्नोत्तरयोरुभयोरपिनिबद्धत्वादुत्तरालङ्कारप्रभेद एव । प्रथमतरं
प्राचीनरीत्या प्रदर्शितेषूदाहरणेषु साभिप्रायत्वं व्यङ्ग्यमर्यादया,
अनयोस्तु श्लेषमहिम्नेति वैलक्षण्यम् । अथ मतं-- उत्तरालङ्कारे
प्रश्नोत्तरयोरा

------------------------------------------------------------------------

कूतं व्यञ्जनामूलमेवेति, तर्हि तयोः श्लेषमूलकार्थान्तरगर्भत्वे
चित्रप्रश्नविशेष एव नोत्तरालकार इत्येष्टव्यम्, विच्छित्तिविशेषसद्भावात् ।
इहाप्युत्तरनिबन्धस्तु उत्तरालङ्कारे प्रश्ननिबन्धवच्चारुतातिशयहेतुरिति
दिक् ॥

इत्यलङ्कारमणिहारे चित्रप्रश्नसरस्सप्ताशीतितमः.

------------------------------------------------------------------------

## अथ सूक्ष्मालङ्कारसरः (८८)

------------------------------------------------------------------------



## अन्याशयज्ञसाकूतचेष्टितं सूक्ष्ममीर्यते ॥

अन्याभिप्रायमिङ्गितादिना ज्ञातवतोऽन्यस्य साकूतस्तद्विषयको
व्यापारस्सूक्ष्मं नामालङ्कारः ॥

यथा--



## पुरतो नन्दकिशोरे करकलितमनोज्ञकन्दुके मिषति । सुन्दरमौक्तिकरदना मन्दं हसति स्म गोपशशिवदना ॥ १८८४ ॥

अत्र गृहीतकन्दुकनन्दनन्दनसन्दर्शनलक्षणेनेङ्गितेन
तदीयपयोधरग्रहाभिसङ्केतसमयानुयोगाभिप्रायं विदितवत्या गोपसुदत्या
तदानुकूल्येन प्रसरन्त्यां चन्द्रिकायां सङ्केतसमय इति तदुत्तर स्वहृदयगतं
व्यञ्जयितुं मन्दहासव्यापारो व्यरचीति लक्षणानुगतिः ॥

