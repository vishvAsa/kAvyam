+++
title = "40 व्याजोक्त्यलङ्कारः (९०)"

+++


------------------------------------------------------------------------

इत्युदाहरणयोर्लक्षणसत्तामुपपादयन्तः पिहितनामानमलङ्कारान्तरं नानुमेनिरे ।
युक्तं चैतत्--अलङ्कारान्तरकल्पनावैचित्र्यहेतोस्साकूतचेष्टितविन्यसनस्य
भेदाभावे आशयवृत्तान्तरूपप्रकाश्यभेदमात्रेण भेदानुपपत्तेरिति वदन्ति ।
अत्र 'यत्सूक्ष्मस्यार्थस्य संलक्षणमात्रं प्रकाशनमात्रं
वाऽप्ययमेवालङ्कारः' इत्यलङ्कारभाष्यकाराशयं व्यवृणुत विमर्शिनीकारः ।
तदेदमुदाहरणम्--



## लीलासदनकवाटे लोलेऽपाङ्गे पयोधिबालायाः । वल्लभमात्रसहाया यथा रमा स्यात्तथाऽभवन् सख्यः ॥ १८८९ ॥

अत्र सखीभिः श्रियो वल्लभोपभोगौत्सुक्यं संलक्षितं केळीगृहकवाटे
कटाक्षविसारणेन प्रकाशितं चेत्युभयार्थसहितत्वम् । तदेवमादौ सुक्ष्मालङ्कार
एव वाच्यः, सूक्ष्मस्यैवार्थस्य संलक्ष्यमाणत्वादिनाऽवस्थानात् । यद्यपि
संलक्षितमात्रमपि लक्ष्म्या औत्सुक्यं सखीभिर्विविक्ततया बहिर्निर्गमनेन
चेष्टितेन प्रकाशितम् । तथाऽपि सखीनां तदौत्सुक्यसंलक्षणमात्रमेवात्र
चमत्कारि । न तु सखीबहिर्निर्गमनचेष्टितमित्यस्यालङ्कारतोल्लासः ॥

इत्यलङ्कारमणिहारे पिहितसर एकोननवतितमः.

------------------------------------------------------------------------

## अथ व्याजोक्त्यलङ्कारसरः (९०)

------------------------------------------------------------------------

## हेत्व तरोक्त्या व्याजोक्तिर्यदाकारस्य गूहनम् ॥

निगूढस्य वस्तुनः केनचित्प्रकटतां गतस्य हेत्वन्तरोक्त्या यद्गोपनं तत्
व्याजोक्तिर्नामालङ्कारः ॥

------------------------------------------------------------------------

यथा--



## प्रतिवातविलुलितं मम धम्मिल्लमिमं समीकुरुष्व सखि । इति यमुनातटकुञ्जादेत्य सखीं काऽपि गोपिकाऽलापीत् ॥ १८९० ॥

अत्र नन्दनन्दनकृतस्वैरोपभोगविलुलितस्य धम्मिल्लस्य
प्रतिवातविलुलितत्वव्याजोक्त्या गोपनम् । "छेकापह्नुतेरस्याश्चायं विशेषः--
तस्यां वचनस्यान्यधानयनेनापह्नवः, अस्यामाकारस्य हेत्वन्तरवर्णनेन गोपनमिति
। लक्षणे लक्ष्यनाम्नि चोक्तिग्रहणमाकारस्य गोपनार्थं
हेत्वन्तरप्रत्यायकव्यापारमात्रोपलक्षणम् । ततश्च--

आयान्तमालोक्य हरिं प्रतोळ्यामाळ्याः पुरस्तादनुरागमेका ।
रोमाञ्चकम्पादिभिरुच्यमानं भामा जुगूहे प्रणमन्त्यथैनम् ॥

इत्यत्रापि व्याजोक्तिरेव । अत्र ह्यनुरागकृतस्य रोमाञ्चाद्याकारस्य
भक्तिरूपहेत्वन्तरप्रत्यायकेन प्रणामेन गोपनं कृतम्” इति कुवलयानन्दे
दीक्षिताः । ततश्च--



## यमुनातटकुञ्जाद्व्रजमुपयान्ती केतकीस्तबकहस्ता । न्ववपुषि शौरिनखक्षतमगूहत स्वैरकेळिजं गोपी ॥ १८९१ ॥

इत्यत्रापि तन्मते व्याजोक्तिरेव । अत्र हि स्वैरकेळिप्राप्तस्य
भगवन्नखविलेखनरूपाकारस्य
कण्टकप्रचुरकेतकीनिकुञ्जप्रवेशरूपहेत्वन्तरप्रत्यायकेन
तत्कुसुमस्तबकग्रहणेन गूहनं कृतम् । वस्तुतस्तु अत्र युक्त्यलङ्कार एवेति
युक्त्यलङ्कारनिरूपणावसरे वक्ष्यते । सूक्ष्मपिहितालङ्करयोरपि
चेष्टितग्रहणमुक्तिसाधारणव्यापारमात्रोपलक्षणम् । ततश्च-

------------------------------------------------------------------------

"नलिनीदले बलाका मरकतपात्र इव दृश्यते शुक्तिः । इति मम सङ्केतभुवि
ज्ञात्वा भावं तदाऽब्रवीदाळीम्” ॥

इति प्राचीनपद्य इव--



## पश्यात्र निश्चलतमा मराळमालाऽमलाब्जमालेव । इत्याळीं काऽप्यवदच्छौरेस्सङ्केतभावमधिगम्य ॥ १८९२ ॥

इत्यादिष्वस्मदीयपद्येष्वपि सूक्ष्मालङ्कार: प्रसरति । अत्र पद्ये तावत्
आवयोः किं सङ्केतस्थानं भविष्यतीति प्रश्नाशयं सूचयति भगवति नन्दनन्दने
तदभिज्ञया विदग्धया व्रजसुन्दर्या सखीं प्रति साकूतमुक्तमिति भवति
सूक्ष्मालङ्कारः । यतोऽत्र हंसमालाया निश्चलतमपुण्डरीकमालिकोपमया
तस्यास्तत्र निस्पन्दतया साश्वासत्वं तेन तस्य
प्रदेशस्यातिमात्रविविक्तत्वं तेन तदेवावयोस्सङ्केतस्थानमिति तं प्रति सूचनं
लक्ष्यते । न चात्र ध्वनिराशङ्कनीयः व्यङ्ग्यपरम्परया व्यज्यमानस्यापि
सङ्केतस्थानप्रश्नोत्तरस्य स्वोक्त्यैवाविष्कृतत्वात् । एवं हि
पिहितालङ्कारेऽप्युदाहार्यम् ॥

इदं चान्यदत्रावधेयम्—-"तत इत इह सम्भ्रमतः । किं चिन्तयसे भद्रे । का त्वं
का वा किं तव । पुरतो नन्दकिशोरे । स्वकरधृतं लिखिति नखैः”
इत्यादिप्रागुपदर्शितगूढोत्तरसूक्ष्माद्यलङ्कारोदाहरणेषु भावो न
स्वोक्त्याऽऽविष्कृतः । किन्तु
वस्तुसौन्दर्यबलाद्वक्तृबोद्धव्यविशेषविशेषिताद्गम्यः । तत्रैव वस्तुतो
नालङ्कारत्वम्, ध्वनिभावास्पदत्वात् । प्राक्तनैस्स्वोक्त्याऽऽविष्करणे
सत्यलङ्कारास्पदताऽस्तीत्युदाहृतानि “यत्रासौ वेतसी पान्थ" इत्यादीनीति
तदनुसारिभिरस्माभिरपि तथाविधान्युदाहृतानि

पद्यानि । शक्यं ह्येषामुदाहरणानामुत्तरश्लोककल्पनया भावाविष्करणम् ॥

------------------------------------------------------------------------

यथा--



## तत इत इह सम्भ्रमतः कुत इव विचिनोषि नन्दसुत गां त्वम् । काळिन्दीतटकुञ्जे कामं दीव्यति हि तत्र सुलभैषा ॥ १८९३ ॥



## इति काचिद्व्रजललना गां निजयूधच्युतां विचिन्वानम् । पृच्छन्तं नन्दसुतं कामयमाना जगाद साकूतम् ॥ १८९४ ॥

इति । तस्मादस्माभिः प्रागुदाहृतेषु 'परतरुणीहारिद्रच्छुरितकपोलम्'
इत्यादिषु येषु भावाविष्करणमस्ति तेष्वेव तत्तदलङ्कार इति ॥

इत्यलङ्कारमणिहारे व्याजोक्तिसरो नवतितमः

------------------------------------------------------------------------

## अथ गूढोक्तिसरः (९१)

------------------------------------------------------------------------



## गूढोक्तिरितरोद्देश्यमन्यं प्रत्युच्यते यदि ॥

यं प्रति किञ्चिद्गदितव्यं तन्माज्ञासिषुस्तटस्था इति तदितरं यङ्कञ्चित्प्रति
यत् श्लेषणोच्यते तत् गूढोक्तिर्नामालङ्कारो दीक्षितोपक्रमम् ॥
