+++
title = "01 परिकरालङ्कारः (२६)"

+++


श्रीः



## अलङ्कारमणिहारे द्वितीयभागप्रारम्भः

------------------------------------------------------------------------

## अथ परिकरालङ्कारसरः (२६)

------------------------------------------------------------------------



## साभिप्राये परिकारोऽलङ्कारस्स्याद्विशेषणे ।

अत्रालङ्कार इत्युक्तिः दोषाभावेनैव चरितार्थ्यमिति शङ्कानिरासाय ।
तच्चाग्रे दर्शयिष्यते । साभिप्राये
प्रकृतार्थोपपादकार्थविषयकाभिप्रायपूर्वके तथाभूतार्थव्यञ्जके इति यावत् ।
तथाच प्रकृतार्थोपपादकार्थव्यञ्जकविशेषणत्वं लक्षणमिति ध्येयम् ।
ध्वनावतिप्रसङ्गनिरासाय प्रकृतार्थोपपादकेति । हेत्वलङ्कारवारणाय
बोधकत्वमपहाय व्यञ्जकत्वनिवेशः । वक्ष्यमाणपरिकराङ्कुरालङ्कारवारणाय
विशेषणेति । तत्र तु विशेष्यं तथेति नातिप्रसङ्गः ॥

यथा--



## धुतमपि तव चरणरुचा नतताश्रयणाद्रमे महारजनम्। एत्य महारजतत्वं विद्युद्वर्णे तवैति सावर्ण्यम् ॥ ८०३ ॥

विद्युद्वर्णे! हे रमे! महारजनं कुसुम्भः ‘स्यान्महारजनं क्लीबं कुसुम्भः'
इत्यमरः । तव चरणरुचा धुतमपि नतताश्रयणात् नम्रतावलम्बनात्-

सारासारं बलं वीर्यमात्मनो द्विषतश्च यः ।
जानन् विचरति प्राज्ञो न स याति पराभवम् ॥
एवमेव यदा विद्वान्मन्यतेऽतिबलं रिपुम् ।
संश्रयेद्वैतसीं वृत्तिमेतत् प्रज्ञानलक्षणम् ॥

इति भारताद्युक्तरीत्या वैतसवृत्त्याश्रयणादिति भावः । पक्षे—
महारजनामितिपदं नतताश्रयणात् नकारस्य तकारत्वाश्रयणात् नकारमपनीय तत्र
तकारपठनादिति भावः। महारजतत्वं सुवर्णत्वं ‘महारजतकाञ्चने' इत्यमरः ।
महारजतशब्दत्वमिति च । एत्य तव सावर्ण्यं एति । अत्र विद्युद्वर्णे इति
विशेषणं महारजनस्य उपपादितप्रकारेण
महारजततावाप्तिपूर्वकसावर्ण्यलाभार्हताभिप्रायगर्भम् ॥

यथावा--



## आकालिकसुखदायास्तोकानेकार्तिवर्तनीकाय। लोकाय वराकाय श्रीकान्त ब्रह्मणोऽपि नं स्पृहये ॥

आकालिकं आशुविनाशि यत् सुखं तद्ददातीति तथोक्ताय समानकालावाद्यन्तौ
यस्येति विग्रहः ‘आकालिकडाद्यन्तवचने’ इत्याशुविनाशिन्यर्थे
समानकालशब्दाठ्ठक् । समानकालशब्दस्याकालादेशः 'आकालाठ्ठंश्च' इति ठन्वा ।
अस्तोकाः अनेका आर्तिवर्तन्यः पीडामार्गाः यस्मिंस्तथोक्ताय । अन्यत्सुगमम्
। अत्रानेकानि लोकस्य विशेषणान्यतिहेयताभिप्रायगर्भाणि ॥

यथावा--



## अरिवर्गलुलितहृदयं दुरितच्छुरितं दुरन्तविपदुदयम् । करिवरद कृपासिन्धो त्वरितं मामुद्धरेश नतबन्धो ॥ ८०५ ॥

अत्रानेकान्यहमर्थविशेषणान्यतिदीनत्वेन दयनीयत्वाभिप्रायगर्भितानि ।
अनेकानि च भगवद्विशेषणानि भक्तवत्सलतया तदुद्धरणावश्यकताभिप्रायगर्भितानि ॥

यथावा--



## नाचकथं रामकथां नाररचं भारतं च भूरितरम् । नाचकलं भागवतं नाथ कथं तावकस्तवस्येशे ॥ ८०६ ॥

कथरचकलास्त्रयो धातवश्चुराद्यन्तर्गणे कथादावदन्तेषु पठिताः ।
तेभ्यस्स्वार्थणिजन्तेभ्यः कर्तरि लुङि 'णिश्रिद्रुस्रुस्यः कर्तरि चङ्'
इति च्लेश्चङि णेरग्लोपितत्वात् ‘सन्वल्लघुनि चङ्परेऽनग्लोपे’
इत्यत्रानग्लोपे इति पर्युदासात्सन्वद्भावाभावेन अभ्यासस्य ‘सन्यतः' इति
विहित इकारः 'दीर्घो लघोः' इति दीर्घश्च न । ईशे इति
ईशधातोर्लडुत्तमैकवचनम् । स्तवस्येत्यत्र ‘अधोगर्थदयेशाम्’ इति
कर्मणश्शेषत्वविवक्षया षष्ठी । अत्र नाचकथमित्यादीनि विशेषणानि स्वास्मिन्
प्राचेतसपाराशर्यसूतासाधारणकार्यनिषेधमुखेन नाहं प्राचेतस
इत्याद्याकूतगर्भितानि ॥

यथावा--



## नोदायिषि ज्वलनतो नोदाहार्षीश्च मत्कृते गीताम् । कोऽसाविति मम दयसे व्यासान्नाजनिषि चाहमब्जाक्ष ॥ ८०७ ॥

अत्र ज्वलनतो नोदायिषीत्यादीनि विशेषणानि स्वस्मिन्
द्रौपदीधनञ्जयशुकासाधारणकार्यनिषेधमुखेन नाहं
द्रौपदीत्याद्याभिप्रायगर्भाणि । अत्राद्ये उदाहरणे एकं विशेषणम्,
समनन्तरोदाहरणयोः प्रत्येकं बहूनि विशेषणानि पदार्थरूपाणि
एकाभिप्रायगर्भाणि अन्तिमोदाहरणयोः वाक्यार्थरूपाणि भिन्नाभिप्रायगर्भाणि
चेति भिदा । एतेषु व्यङ्ग्यार्थसद्भावेऽपि न ध्वनिव्यपदेशः । सुवर्णस्य
रमासावर्ण्यप्राप्तौ चतुर्मुखलोकस्यास्पृहणीयतायां
भगवत्तद्भक्तयोरवश्योद्धर्तृतोद्धरणीयत्वयोः स्वस्मिन् दयाकरणकारणाभावे च
वाच्य एवोपस्कारकत्वात् । अतएव व्यङ्ग्यार्थस्य वाच्यपरिकरत्वात् परिकर इति
नाम अस्यालङ्कारस्य ॥

ननु-- निष्प्रयोजनविशेषणोपादाने अपुष्टार्थदोषस्य सर्वसम्प्रतिपन्नतया
सप्रयोजनविशेषणं दोषाभावमात्रं कष्टत्वाद्यभाववद्भवितुमर्हति न त्वलङ्कार
इति । अत्र प्राञ्चः-- एकधर्मिनिष्ठतया बहूनां साभिप्रायविशेषणानामुपादाने
विच्छित्तिविशेषोऽनुभवारूढतया दुरपलप इत्यलङ्कारमध्ये परिगणित इति ॥

अत्र दीक्षिताः-- अनेकविशेषणोपन्यास एव परिकर इति न नियमः ।
श्लेषयमकादावपुष्टार्थस्य दोषत्वाभावात्तत्रैकस्य विशेषणस्य
साभिप्रायत्वेऽप्यलङ्कारता दुर्निवारा । एवञ्च ‘सुधां शुकलितोत्तंसः'
इत्यत्रापि तस्यात्मलाभो न निरुध्यते । अपिच--एकपदार्थहेतुकं
काव्यलिङ्गमलङ्कार इति सर्वसम्मतम्, तद्वदेकस्यापि विशेषणस्य
साभिप्रायस्यालङ्कारत्वं युक्तमेवेत्याहुः ॥

अन्ये तु—-श्लेषाद्यतिरिक्तस्थले साभिप्रायविशेषणोपादानेन
विच्छित्तिविशेषस्वीकारे तस्यालङ्कारत्वं दुर्वारम्, अन्यथा च
श्लेषादिस्थलेऽपि विच्छित्तिविशेषो नास्तीत्यपि कक्तुं शक्यम् । यदि च
तत्रानुभवः प्रमाणमित्युच्यते तदाऽन्यत्रापि तत्तुल्यमिति न पृथगलङ्कारतेति
दीक्षितमतं दूषयित्वा सुन्दरत्वे सत्युपस्कारकत्वमलङ्कारत्वम्,
चमत्कारापकर्षकाभावमात्रत्वं दोषाभावत्वम्, तयोश्च क्वचिदेकत्र समावेशेऽपि
नैकेनैकस्यान्यथासिद्धिः उपधेयसङ्करेऽप्युपाधेरसङ्करात् । यथा ब्राह्मणस्य
मूर्खत्वं दोषः विद्या तु दोषाभावो भवति गुणश्च, तद्वदिहाप्युपपत्तिः । न च
दोषाभावतया प्राप्तस्यापि परिकरस्य किमित्यलङ्कारेषु गणनागौरवमिति वाच्यम् ।
उभयात्मकत्वेन दोषान्तरवैलक्षण्यज्ञापनार्थतया तदुपपत्तेः । यथा
गुणीभूतव्यङ्ग्यभेदतया सङ्गृहीताऽपि समासोक्तिरलङ्कारगणनायां पुनर्गण्यते,
यथा वा प्रासादवासिषु गणितोऽप्युभयवासी भूवासिगणनायां पुनर्गण्यते
तथेहापीति न कश्चिद्दोषः । अन्यथा काव्यलिङ्गमप्यलङ्कारो न स्यात् ।
निर्हेतुरूपदोषाभावात्मकत्वादिति प्राहुः ॥

इत्यलङ्कारमणिहारे परिकरालङ्कारसरः षड्विंशः.

------------------------------------------------------------------------
