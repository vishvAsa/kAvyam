+++
title = "07 अनुपलब्ध्यलङ्कारः (११७)"

+++


## अथानुपलब्धिसरः (११७)

------------------------------------------------------------------------

## यद्योग्यानुपलब्धेस्स्यादभावस्यावधारणम् । कृतिनोऽनुपलब्धिं तां रम्यां विदुरलंकृतिम् ॥

योग्यानुपलब्धिजन्यमभावावधारणमनुपलब्धिर्नामालंकारः । रम्यत्वं तु
सर्वालंकारानुगतमेव ॥

यथावा--



## दोषलवोऽपि यदि स्यात्त्वयि सुदृशां तदुपलब्धिरेव स्यात् । कल्याणगुणैकनिधे कलङ्क उपलभ्यते हि सकलेन्दौ ॥ २१२६ ॥

अत्र भगवतो यदि दोषलवोऽपि स्यात् तदा सुदृशां 'श्रुतिस्मृती तु विप्राणां
चक्षुषी द्वे विनिर्मिते’ इत्युक्तश्रुतिस्मृतिरूपचक्षुष्मतां
तदुपलब्धिस्स्यादेवेति तत्सानथया अनुपलब्ध्या
दोषगन्धानवकाशनिर्धारणादनुपलब्धिर्नामालंकारः । कल्याणगुणैकनिधे इति
संबोधनं दोषात्यन्ताभावाभिप्रायगर्भम् । सकलेन्दौ संपूर्णे
चन्द्रमसीत्यर्थः । कलङ्क उपलभ्यते । सत्त्वादेव तदुपलब्धिः । यदि न
स्यात्तर्हि नोपलभ्येतैवेति व्यतिरेकदृष्टान्तः ॥

इत्यलंकारमणिहारे अनुपलब्धिसरस्सप्तदशोत्तरशततमः.

------------------------------------------------------------------------

