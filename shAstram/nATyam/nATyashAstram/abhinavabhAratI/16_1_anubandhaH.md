+++
title = "१६ १ अनुबन्धः"

+++
<pb n="348"/>

**श्रीः**


**नाट्यशास्त्रम्**


षोडशोऽध्यायः ।


अनुबन्धः ।


भूषणाक्षरसङ्घातौ शोभोदाहरणे तथा ।  
हेतुसंशयदृष्टान्ताः प्राप्त्यभिप्राय एव च ।। १  

<details><summary>Abh</summary>


†समस्तार्थालङ्कारवर्गस्य बीजभूताश्चमत्काराः कथाशरीरवैचित्र्यदायिनो वक्रोक्तिरूपा
लक्षणशब्देन व्यवह्रियन्ते । लक्षणानि गुणालङ्कारमहिमानमनपेक्ष्य स्वसौभाग्येनैव शोभन्ते ।
लक्षणं महापुरुषस्य पद्मादिरेखादिवत्काव्यशरीरस्य सौन्दर्यदायि । अलङ्कारस्तु रत्नाभरणादिवदेव,
येन विनापि स्वसौन्दर्येणैव पुरुषः, प्रविभासते । गुणस्तु प्रवृत्तिद्योतितो धैर्यादिवत्काव्यस्य
शब्दार्थरचनामाश्रयति । यथा लक्षणरहितः पुरुषो न सुन्दरशब्दवाच्यस्तथालक्षणवर्जं कथाशरीरं
गुणालङ्कारोज्ज्वलमपि नीरसत्वं भजत्प्रौढकाव्याभिधानं नार्हति । कथाशरीरसंपन्नेषु काव्येष्वेव
लक्षणानि निर्वर्त्यन्ते न तु मुक्तकादिषु खण्डकाव्येषु, अत एव 'काव्यबन्धास्तु कर्तव्या' (ना.शा.
१५/२२७) इति मुनिनैव मुक्तकादिवारणपरमुक्तम् । लक्षणान्यसंख्येयानि, तेषां
चमत्कृतिविशेषगरिष्ठाणि षट्त्रिंशदेव **मुनिना** संगृहीतानि । **कोहला**दिभिस्तच्छिष्यैः
प्रकीर्तितान्यपराणि कानिचिल्लक्षणत्वेन प्रसिद्धिमुपगतानि कालप्रवाहे भरतग्रन्थ एव
पाठान्तरनिबन्धरूपेण प्रक्षिप्तानि स्युः । सौन्दर्यजनकत्वकारणेन **भोजा**दिभिरुभयपाठगतान्यपि
लक्षणानि स्वीकृत्यान्यैरपि कैश्चिच्चमत्कृतिभूतैर्लक्षणैः सह चतुःषष्टित्वेन प्रकटितानि ।


यद्विवेचितमतिगम्भीरप्रौढवाचा **भगवता वृत्तिकारेण** लक्षणान्यसंख्यानीति तदुपष्टभ्यैव
भिन्नपाठोऽपि बालानां समुपवेद्य इत्यभूह्य तन्मध्य एव संक्षेपेण प्रकाशितः ।


भूषणं लक्षयति-- अलङ्कारैरिति **भरतो**क्तैरुपमादिभिर्गुणैश्च यत्र कथा--
शरीररचना समुल्लासिता तद्भूषणं नाम लक्षणम् । चित्रार्थैरिति विभावादि--
</details>

<details><summary>Notes</summary>

†अत्र या 'अभिनवभारती' पठ्यते, तत्र भोजराज--कुन्तकादीनां ग्रंथेभ्यः केचन सन्दर्भाः, केचन च
त्रिवेन्द्रम्नाटकचक्रतः श्लोकाः पठ्यन्ते । एतत् सर्वं न विद्वन्मनोहारितामेति इति प्रक्षिप्तोऽयमंशः इति लक्ष्यते)
</details>

<pb n="349"/>

निदर्शनं निरुक्तं च सिद्धिश्चाथ विशेषणम् ।  
गुणातिपातातिशयौ तुल्यतर्कः पदोच्चयः ।। २  


1दिष्टं चैवोपदिष्टं च विचारोऽथ विपर्ययः ।  
भ्रंशश्चानुनयो माला दाक्षिण्यं गर्हणं तथा ।। ३  


अर्थापत्तिः प्रसिद्धिश्च पृच्छा सारूप्यमेव च ।  
मनोरथश्च 1aलेशश्च संक्षोभो गुणकीर्तनम् ।। ४  

<details><summary>Abh</summary>

सामग्रीप्रत्यायकतया रसोद्द्योतकैरर्थविशेषैः मतान्तरे वक्रोक्तिरूपैः । यथा **कृत्यारावणे**
सप्तमेऽङ्के कञ्चुकिनं दृष्ट्वा लक्ष्मणविभीषणौ-- आर्य, कथय कथय ।


काञ्चु--का गतिः श्रूयतां --आर्या खलु सीता रावणाज्ञया किङ्करोपनीतं
भर्तुर्मायाशिरोऽवलोक्य सखीभिराश्वास्यमानापि निवृत्तप्रयोजनापि 'नाहमात्मानं क्लेशयामि' इति
(इत्यर्धोक्तौ तिष्ठति) ।


सर्वे--किं कृतवती  
काञ्चु--यन्न शक्यते वक्तुम् ।  


शशिन इव कला दिनावसाने कमलवनोदरमुत्सुकेव हंसी ।  
पतिमरणरसेन राजपुत्री स्फुरितकरालशिखं विवेश वह्निम् ।। इति ।  


यथा वा **रत्नावल्यां** प्रथमेऽङ्के यौगन्धरायणस्य वचनं विश्रान्तविग्रह(रत्नावली १/८) इति
श्लोकः । भूषणाख्यलक्षणेन काव्यं सामान्यवचसो भिद्यते, "तात्पर्यमेव वचसि ध्वनिरेव
काव्ये," (शृङ्गार ६, पृ. २२१) "यत्रालङ्कारवर्गोऽयं सर्वोऽप्यन्तर्भविष्यति" (वक्रोक्ति १/२०)
"शब्दप्राधान्यमाश्रित्य तत्र शास्त्रं पृथग्विदुः । द्वयोर्गुणत्वे व्यापारप्राधान्ये काव्यगीर्भवेत्"
(भट्टनायक, हृदयदर्पणे) "द्वे वर्त्मनी गिरो देव्याः शास्त्रं च कविकर्म च । प्रज्ञोपज्ञन्तयोराद्यं
प्रतिभोद्भवमन्तिमम्" (भट्टतोतस्य) इत्यादिना भोजकुन्तलकभट्टनायकतोतादिभिरुक्तरीत्या
गुणालङ्कारवर्गः सर्व एव लक्षणशब्देन परिगृहीतः । गुणालङ्कारैरेव यत्र कथारूपा वक्रोक्तिरतिशयिता
तत्र भूषणम् । अक्षरसंघातो विविधश्लेषोक्त्या वा अक्षरविपर्यासेन वोक्तिप्रत्युक्तिवैचित्र्यं यथा
**उभयाभिसारिका**यां विटः-- भगवति वैशिकाचलोऽहमभिवादये ।
</details>

<details><summary>Notes</summary>

1 **ड**-- दृष्टं 1 a: N: धर्मश्च
</details>

<pb n="350"/>

1ज्ञेयाभ्यनुक्तसिद्धिश्च प्रियं वचनमेव च ।  
षट्त्रिंशल्लक्षणान्येवं काव्यबन्धेषु निर्दिशेत् ।। ५  


अलङ्कारैर्गुणैश्चैव बहुभिः समलङ्कृतम् ।  
भूषणैरिव चित्रार्थैस्तद्भूषणमिति स्मृतम् ।। ६  


यत्राल्पैरक्षरैः श्लिष्टैर्विचित्रमुपवर्ण्यते2 ।  
तमप्यक्षरसङ्घातं विद्याल्लक्षणसंज्ञितम् ।। ७  


सिद्धैरर्थै: समं कुत्वा ह्वसिद्धोऽर्थः प्रयुज्यते ।  
यत्र श्लिष्टा विचित्रार्था सा शोभेति विधीयते ।। ८  

<details><summary>Abh</summary>


परिव्राजिका--न वैशिकाचलेन प्रयोजनं, भवेद्वैशेषिकाचलेन ।


विटः -- अस्त्येतत्कारणं.........


परि -- षट्पदार्थबहिष्कृतैः सह संभाषणमस्मद्गुरुभिर्निरुद्धम् ।


विटः -- युक्तमेवैतत् । कुतः --


द्रव्यं ते तनुरायताक्षि दयिता रूपादयस्ते गुणाः  
सामान्यं तव यौवनं युवजनः संस्तौति कर्माणि ते ।  
त्वय्यार्ये समवायमिच्छति जनो यस्माद्विशेषोऽस्ति ते  
योगस्ते तरुणैर्मनोऽभिलषितैर्मोक्षोऽप्यनिष्टाज्जनात् ।। (उभयाभिसारिकायाम्)  


परि--सांख्यमस्माभिर्जायते अलेपको निर्गुणः क्षेत्रज्ञः पुरुषः ।


विटः -- हन्त निरुत्तराः स्मः ।


यथा वा शाकुन्तले सप्तमेऽङ्के "तापसी--सर्वदमन, शकुन्तलावण्यं पश्य" इत्यत्र शकुन्तलाशब्दः
सूचितः ।।


शोभा--सिद्धैः प्रयोजनैरसिद्धस्य शुभसंघटनं यत्र निर्णीयते सूच्यते वा
श्लेषवक्रोक्तिध्वनिविशेषमहिम्ना चमत्कृतोऽर्थः । केचित्स्वभावस्य प्रकटनमित्याहुः, अपरे तु
यूनोः प्रभावप्रकटनमित्याचक्षते । अर्थप्रधाने वस्तुन्येषापरं शोभते । यथा रत्नावल्यां प्रथमेऽङ्के
यौगन्धरायणः ('द्वीपाद्' इत्यादि पठित्वा) कः सन्देहः ।
</details>

<details><summary>Notes</summary>

1 **ढ**--ज्ञेयाह्युनुक्त । 2: N अर्थश्चितैर्निवर्ण्यते
</details>

<pb n="351"/>

यत्र तुल्यार्थयुक्तेन वाक्येनाभिप्रदर्शनात् ।  
साध्यते निपुणैरर्थस्तदुदाहरणं स्मृतम् ।। ९  

<details><summary>Abh</summary>


प्रारम्भेऽस्मिन् स्वामिनो वृद्धिहेतौ दैवेनेत्थं दत्तहस्तावलम्बे ।  
सिद्धेर्भ्रान्तिर्नास्ति सत्यं तथापि स्वेच्छाचारी भीत एवास्मिभर्तुः ।।  
 (रत्रावली १/७)
यथा वा कथाशरीरसंघटनवैचित्र्यरूपशोभाया अभिज्ञानशकुन्तलायां मधुररप्रसक्तिः ।


परेषां दुर्भेद्यपरमार्थेन तुल्यार्थप्रयुक्तेन वाक्येन निगूढाशय कस्मैचिन्निपुणैर्यत्र
प्रकाश्यते तदुदाहरणं, यथा देवीचन्द्रगुप्ते प्रावेशिकी ध्रुवा कुमारचन्द्रगुप्तस्य संशयाकुलमानसस्य
प्रवेशावसरसूचकमर्थ मुद्दयोतयति--

एसो सिअकरवित्थरपणासिआसेसवेरितिमिरोहो ।  
निअविहवरोण (? विहिवसेण)चन्दो गअणगिहं लंघिउं विसइ ।।  
 (देवीचन्द्रागुप्ते
सप्तमेऽङ्के)
यथा वा प्रद्युम्नाभ्युदये तृतीयेऽङ्केऽन्तर्नाटिकायां सूत्रधारवचनं--

देव दनुजाधिप त्वां त्रिभुवनलक्ष्मीरिव स्वयंरागात् ।  
अभिरूपमभिसृतवती नलकूबरमत्र नाटके रम्भा ।।  
 (प्रद्युम्नाभ्युदये तृतीयेऽङ्के)
सामाजिकीभूतयोः सखीप्रभावत्योः सखी ''पिअसहि एसो एव्व मग्गो मअणपरवसाणं इत्थि
आणं'' इत्युपदिशति । अत्राभिसरणमेव प्रद्युम्नसङ्गमोपाय इत्यर्थः साध्यते ।


हेतुः--फलसाधनशक्तियुक्तं मितशब्दार्थं विचित्रभङ्ग्युक्तं वचनम् । यथा
तापसवत्सराजे षष्ठेऽङ्के कृतमरणनिश्चयां वासवदत्तां परिबोधयन्यौगन्धरायण आह--देवि प्रसीद,

आसृष्टेः प्रतिपार्थिवं युवतयो जाता मनोवल्लभाः  
मग्नास्ते व्यसनार्णवे च बहवस्ताभिः सहैवेश्वराः ।  
देव्या यत्तु कृतं तदाविकलतामुत्सृज्य लोकोत्तरं  
तस्यैषा कृपणोचितेन विधिना किं ग्लानिरुत्पद्यते ।। इति  

(तापसवत्सराजे षष्ठेऽङ्के)
देव्या यत् कृतं तदिष्टार्थसाधनमेव अचिरेणैव शुभफलमनुभवसीति ।


संशयोऽसमाप्तवाक्यत्वात्साधनीयविषयस्वरूपे सन्दिग्धावस्था । एषोऽर्थकामप्रधानेषु रूपकेषु
निपुणं प्रयुज्यते । यथा कुन्दमालायां षष्ठेऽङ्के रामायणकथावाचकौ कुशलवौ सीतावृत्तान्तं
पठन्तौ--
</details>

<pb n="352"/>

यत्प्रयोजनसामर्थ्याद्वाक्यमिष्टार्थसाधनम् ।  
समासोक्तं मनोग्राहि स हेतुरिति संज्ञितः ।। १०  


अपरिज्ञाततत्त्वार्थं वाक्यं यत्र समाप्यते ।  
अनेकत्वाद्विचाराणां ससंशय इति स्मृतः ।। ११  


सर्वलोकमोग्राही 1यस्तु पक्षार्थसाधकः ।  
हेतोर्निदर्शनकृतः स दृष्टान्त इति स्मृतः ।। १२  

<details><summary>Abh</summary>


सीतां निर्जनसंपाते चण्डश्वापदसङ्खले ।  
परित्यज्य महारण्ये लक्ष्मणोऽपि न्यवर्तत ।।  


ततः प्राणैः परित्यक्ता निराशा जनकात्मजा । (कुन्दमालायां षष्ठेऽङ्के)
इति तूष्णींभवतः ।


रामलक्ष्मणौ--


अप्रियाख्यानभीतेन कविना संहृता कथा ।  
किमितः कल्याणमावेदयति । एवं तावदनुयोक्ष्ये (इति पृच्छतः) ।  
संशयालङ्कारस्तु संशयाख्यलक्षणाद्भिन्नचमत्कारतया भिद्यते ।  
संक्रुद्धस्य ललाटलोचनभुवा सप्तार्चिषा धूर्जटे--  
र्निर्दग्धे मकरध्वजे रतिरसौ किं स्याद्गृहीतव्रता ।  
संवादाद्वनदेवता मुनिवधूवेषप्रपञ्चे मनः  
कृत्वेत्थं रमतेऽत्र विग्रहवती किं वा तपश्श्रीरियम् ।।  
इत्यादिषु संशयोऽलङ्कार एव न तु संशयाख्यलक्षणम् ।।  


धर्मविरुद्धतया सर्वलोकमनोग्राहि वचनं निदर्शनोपष्टम्भं दृष्टान्तसंज्ञकं लक्षणम् । यथा
**धूर्तविटे**--"स्त्रीषु प्रसङ्गो न कर्तव्यः" इत्यत्र "भावः किं पश्य" तीत्युक्ते "विटः--भोः उपदेशमात्रं
खल्वेतत् । तमहं न पश्यामि यः स्त्रीषु प्रसङ्गं न गच्छेत्, श्रूयन्ते हि महेन्द्रादयोऽप्यहल्याद्यासु
विकृतिमापन्नाः" इति ।


यथा वा पद्मप्राभृतके स्वसोदरीप्रेयसोऽनुयोगे संदिग्धमानसां देवसेनामाह शशः--
</details>

<details><summary>Notes</summary>

1 **प**--यःस्व **ड**--यश्च ।
</details>

<pb n="353"/>

दृष्ट्वैवावयवान् कांश्चि1द्भावो2यत्रानुमीयते2a ।  
3प्राप्तिं तामभिजानीयाल्लक्षणं नाटकाश्रयम्3a ।। १३  


अभूतपूर्वो 4यो ह्यर्थः सादृश्यात्परिकल्पितः ।  
लोकस्य हृदयग्राही सोऽभिप्राय इति स्मृतः ।। १४  

<details><summary>Abh</summary>


दक्षात्मजाः सुन्दरि योगताराः किं नैकजाताः शशिनं भजन्ते ।  
आरुह्यते वा सहकारवृक्षः किं नैकमूलेन लताद्वयेन ।। इति (पद्मप्राभृतके)  

प्राप्तिर्यथा कुन्दमालायां तृतीयेऽङ्के लक्ष्मणः कानिचित्पदचिह्नानि सैकते दृष्ट्वा राममाह--

विलासयोगेन परिश्रमेण वा स्वभावतो वा निभृतानि मन्थरम् ।  
पदानि कस्याश्चिदिमानि सैकते प्रयान्ति तुल्यं कलहंसविभ्रमम् ।।  

(कुन्दमालायां तृतीयेऽङ्के)
रामः --(निर्वण्य सहर्षं) किमुच्यते कस्याश्चिदिति, ननु वक्तव्यं सीतायाः पदानीति । पश्य--

समानं संस्थानं निभृतललिता सैव रचना  
तदैवैत्तद्रेखा कमलरचितं चारुतिलकम् ।  
यथा चेयं दृष्ट्वा हरति हृदयं शोकविधुरं  
तथा ह्यस्मिन् देव्या सपदि पदपङ्क्तिर्विनिहिता ।। इति ।  

(कुन्दमालायां तृतीयेऽङ्के)
अभिप्रायः--


अभूतपूर्व इत्यसत्पदार्थः केवलकल्पितः । केचित्स्वाद्यवस्तुन्यभिमान इत्याहुः
तद्वैचित्र्यरहितत्वादुपेक्ष्यम् । यथा तापसवत्सराजे चतुर्थेऽङ्के सांकृत्यायनी यौगन्धरायणोद्योगं
विमृश्य प्रणिधिं प्राह--

दुरुमुदीर्णे च रिपावेवमकिञ्चित्करे च विजिगीषौ ।  
भवता तु नयनगुणशतैः सोऽयमसूत्रः पटः क्रियते ।। इति ।  

यथा वा--
भूमिः कराग्रेण विवर्तिताद्य श्वासेन भग्नो हिमवान्महाद्रिः । (तापसवत्सराजे चतुर्थेऽङ्के)
आसारवृष्टा्या शमितोऽग्निरौर्वो विनिर्हतः कीटशतैरनन्तः ।। इति । (वत्सराजचरिते द्वितीयेऽङ्के)
</details>

<details><summary>Notes</summary>

1 **ढ**--अवयवं किंचित् 2 **प**--यत्रोपमीयते 2 a: N: यत्रापनीयते; 3 **द**--अप्राप्तिं चैवतां प्राप्तिं जानीयाल्ल्क्षणं
बुधः **प**--प्राप्तिन्नाम विजानीयात् **ड**--प्राप्तिं तामपि 3a: N: अप्राणिष्वेव तां प्राप्तं जानीयाल्लक्षणं बुधः
4 **फ** N--अप्यर्थोयः ।
</details>

<pb n="354"/>

यत्रार्थानां प्रसिद्धानां क्रियते परिकीर्तनम् ।  
1परापेक्षाव्युदासार्थं तन्निदर्शनमुच्यते ।। १५  


निरवद्यस्य वाक्यस्य पूर्वोक्तार्थप्रसिद्धयै2 ।  
3यदुच्यते तु वचनं निरुक्तं तदुदाहृतम् ।। १६  


बहूनां तु प्रधानानां4 नाम यत्राभिकीर्त्यते5 ।  
अभिप्रेतार्थसिद्ध्यर्थं सा सिद्धिरभिधीयते ।। १७  

<details><summary>Abh</summary>

निदर्शनं यथा--

शान्तिं याचि शनैर्महौषधिबलादाशीविषाणां विषं  
शक्यो मोचयितुं मदोत्कटकटादात्मा गजेन्द्राद्वने ।  
ग्राहस्यापि मुखान्महार्णवजले मोक्षः कदाचिद्भवेद्  
वेशस्त्रीवडवामुखानलगतो नैवोत्थितो दृश्यते ।। (उभयाभिसारिकायां)  

निरुक्तं--यथा वत्सराजचरिते प्रथमेऽङ्के भरतरोहकः राजानमाह--प्रसह्य हरणे केवलं प्रमादिता
ख्यातिः ।

राजा--किमेतत् ।  
भरत--सदोषेषु कार्येषु यदल्पदोषं तत्प्रारब्धव्यम् ।  
वसुवर्मा--स्वामिन् तत्राप्यहं वाच्यदोषं न पश्यामि । कुतः--  
नीता बलात्प्रकृतिभद्रतरा सुभद्रा यद्वासुभद्रभगिनी कपिकेतनेन ।  
देवस्य तेन समभूद्वचनीयता किं तेजःप्रकाशयशसां यदुदन्तिनां वा ।।  

(वत्सराजचरिते प्रथमेऽङ्के)

शालं --साधु, निरुक्तमभिहितं वसुवर्मणा ।  
सिद्धिः--प्रधानानां स्पृहणीयानां प्रयोजनान्तराणामतर्कितोपलब्धानां परिकीर्तनम् ।  

यथा कौमुदीमहोत्सवे चतुर्थेऽङ्के मन्त्रगुप्तवचनं--

सङ्गतिश्चिरमचिन्तितपूर्वा निर्वृतप्रणयिनी मिथुनानाम् ।  
आधिराज्यमधिरोहति तस्याः षोडशीमपि कलां न मघोनः ।। इति।  

(कौमुदीमहोत्सवे चतुर्थेऽङ्के)
</details>

<details><summary>Notes</summary>

1 **न**--परोपेक्षा **ढ**--परपक्ष **द**--पराक्षेप, N: पराक्षेपा(प)व्युदासार्थं 2 **द** N--अर्थः प्रसिध्यति
3 **द** N--तदप्यागमसंभूतं निरुक्तमभिनिर्दिशेत् 4 **ड**--च प्रयुक्तानां 5 **फ**--अभिधीयते ।
</details>

<pb n="355"/>

सिद्धान् बहून् प्रधानार्थानुक्त्वा यत्र प्रयुज्यते ।  
विशेषयुक्तं वचनं विज्ञेयं तद्विशेषणम् ।। १८  


गुणाभिधानौर्विविधैर्विपरीतार्थयोजितैः ।  
गुणातिपातो मधुरौर्निष्ठुरार्थौ1र्भवेद्यथा2 ।। १९  


बहून् गुणान् कीर्तयित्वा सामान्यजनसम्भवान् ।  
विशेषः कीर्त्यते यस्तु ज्ञेयः सोऽतिशयो बुधैः ।। २०  

<details><summary>Abh</summary>

विशेषणं--यथा राजा विदूषकमाह--अयि मूढ--

वृत्तिर्मूलपलादिभिः क्षितितले शय्या जटाधारणं  
वासो वल्कलमीदृशं कृतमिदं सामान्यमन्यैरपि ।  
संवेगाभिभवे विमूढमनसा यन्नानुयाता प्रिया  
तन्मिथ्यापरिबोधितेन न कृतं स्नेहानुरूपं मया ।। इति । (तापसवत्सराजे तृतीयेऽङ्के)  

गुणातिपातो--यथा विटः--

जात्यन्धां सुरतेषु दीनवदनामन्तर्मुखाभाषिणीं  
हृष्टस्यापि जनस्य शोकजननीं लज्जापटेनावृताम् ।  
निर्व्याजं स्वयमप्यदृष्टजघनां स्त्रीरूपबद्धां पशुं  
कर्तव्यं खलु नैव भोः कुलवधूकारां प्रवेष्टुं मनः ।। (धूर्तिविटे)  

अत्र कुलस्त्रीसमुचिता विनयललज्जादयो गुणा विपरीतार्थयोजिताः ।
अतिशयो धृतराष्ट्रं प्रति भीष्मः--

एतत्ते हृदयं स्पृशामि यदि वा साक्षी तवैवात्मजः  
संप्रत्येव तु गोग्रहे यदभवत्तत्तावदाकर्ण्यताम् ।  
एकः पूर्वमुदायुधैः स बहुभिर्दृष्टस्ततोऽनन्तरं  
यावन्तो वयमाहवप्रणयिनस्तावन्त एवार्जुनाः ।। इति । विलक्षकुरुपतौ  

तुल्यतर्को --यथा राजा--

नवार्कभापल्लवितामलोदरे सुगन्धिरेणूत्करकेसरोज्ज्वले ।  
रसामृतज्ञो भ्रमरः सरोरुहे किमर्कपुष्पे प्रणयं करिष्यति ।। इति ।  

(वत्सराजचरितेऽष्टमेऽङ्के)
</details>

<details><summary>Notes</summary>

1 **फ**--निष्ठुरार्थो 2 **ड**--अथ
</details>

<pb n="356"/>

रूपकैरुपमाभिर्वा 1तुल्यार्थाभिः प्रयोजितः2 ।  
3अप्रत्यक्षार्थ4संस्पर्शस्तुल्यतर्कः प्रकीर्तितः5 ।। २१  


बहूनां 6तु प्रयुक्तानां 7पदानां बहुभिः पदैः ।  
उच्चयः सदृशार्थो यः स विज्ञेयः पदोच्चयः ।। २२  


यथादेशं यथाकालं यथारूपं8 च वर्ण्यते ।  
यत्प्रत्यक्षं परोक्षं वा 9दृष्टं तद्वर्णतो10 ऽपि वा ।। २३  

<details><summary>Abh</summary>

पदोच्चयो यथा राजोत्तमसचिवं वर्णयति --

खङ्गो रक्षान्धकारे रविररितिमिरे कार्यभारेषु धुर्यः  
दीपो मन्त्रान्धकारे सुरगुरुरनये सङ्क्रमो व्यापदोघे ।  
उत्कण्ठायां सभागी गतिरनवसरे चन्दनं शोकतापे  
संक्षेपान्मानुषाभो हितशिवसुखदो भव्यचिन्तामणिर्मे ।।(वत्सराजचरिते षष्ठेऽङ्के)  

दृष्टं प्रत्यक्षं यथा --

वामं सन्धिस्तिमितवलयं न्यस्य हस्तं नितम्बे  
कृत्वा श्यामाविटपसदृशं स्रस्तमुक्तं द्वितीयम् ।  
पादाङ्गुष्ठालुलितकुसुमे कुट्टिमे पातिताक्षं  
नृत्तादस्याः स्थितमतितरां कान्तमृज्वायताक्षम् ।। इति । (मालविका २/६)  

परोक्षं यथा मदनसेनाया वर्णनं--

उत्क्षिप्तालकमीक्षणान्तगलितं कोपाञ्चितान्तभ्रुवा  
दष्टार्धोष्ठमधीरदन्तकिरणं प्रोत्कम्पयन्त्या मुखम् ।  
शिञ्जन्नूपुरया विकृष्य विगलद्रक्तांशुकं पाणिना  
मूर्धन्यस्य सनूपुरः समदया पादोऽर्पितः कान्तया ।। इति । (पादताडितके)  
</details>

<details><summary>Notes</summary>

1 **ड**--उपमानैर्वा 2 **ड**--प्रयोक्तृभिः 3 **ड**--अप्रत्ययार्थ 4 **द**--संस्पृष्टः 5 **द**--इतिस्मृतः 6 **द**--संप्रयुक्तानां
7 **ड**--पादानाम् 8 **फ**--पात्रं 9 **फ**--दिष्टं 10 **द**--वर्णको ।
</details>

<pb n="357"/>

परिगृह्य तु शास्त्रार्थं यद्वाक्यमभिधीयते ।  
1विद्वन्मनोहरं स्वन्तमुपदिष्टं तदुच्यते ।। २४  


2पूर्वाशयसमानार्थैरप्रत्यक्षार्थसाधनैः ।  
3अनेकोपाधिसंयुक्तो विचारः परिकीर्तितः ।। २५  


विचारस्यान्यथाभावस्तथादृष्टोपदिष्टयोः4 ।  
सन्देहाज्जायते यत्र5 स विज्ञेयो विपर्ययः ।। २६  

<details><summary>Abh</summary>

उपदिष्टं यथा राजा--

धर्मः प्रागेव चिन्त्यः सचिवमतिगतिः प्रेक्षितव्या स्वबुध्या  
प्रच्छाद्यौ रागरोषौ मृदुपरुषगुणौ कालयोगेन कार्यौ ।  
ज्ञेयं लोकानुवृत्तं परचरनयनैर्मण्डलं प्रेक्षितव्यं  
रक्ष्यो यत्नादिहात्मा रणशिरसि पुनः सोऽपि नावेक्षितव्यः ।। इति ।  

(अविमारके प्रथमेऽङ्के)
यथा वा तन्त्रान्तरविषये

शून्ये वासं प्रमर्द्य द्विरद इव लतां यो हरत्याशु नारीं  
मत्तां वा यो विदित्वा ह्यभिभवति शनै रञ्जयन्वाक्यलेशैः ।  
अन्यं कृत्वोपधिं वा छलयति कुरुते भावसङ्गूहनं वा  
तस्यैतच्चेष्टितं भो न भवति विफलं वामशीला हि नार्यः ।। इति ।। (धूर्तविटे)  

प्रवृत्तार्थानुसारि परोक्षार्थसाधकं बहूपायोपाधिदर्शनं वाक्यं विचारः--
यथा राक्षसवाक्यं--

साध्ये निश्चितमन्वयेन घटितं बिभ्रत्सपक्षे स्थितिं  
व्यावृत्तं च विपक्षतो भवति यत्तत्साधनं सिद्धये ।  
यत्साध्यं स्वयमेव तुल्यमुभयोः पक्षे विरुद्धं च य --  
त्तस्याङ्गीकरणेन वादिन इव स्यात्स्वामिनो निग्रहः ।। (मुद्राराक्षसे पञ्चमेऽङ्के)  

अथवा विज्ञातापरागहेतुभिः प्राक्परिगृहीतोपजापैरापूर्णमिति न विकल्पितुमर्हामि ।। इति ।
</details>

<details><summary>Notes</summary>

1**द**-- विदुर्मनोहरं 2 **द**-- पूर्वशेष 3 **द** N--तिरस्कृतार्थविषयो **फ**-- अनेकोपाय 4 **द**--दिष्टोपदिष्टयोः
**ड**--दृष्टोपयोगतः **न**--उपदृष्टयोः 5 **ड**--कल्प्यते यस्तु
</details>

<pb n="358"/>

वाच्यमर्थं परित्यज्य दृष्टादिभिरनेकधा ।  
अन्यस्मिन्नेव पतनादाशुभ्रंशः स इष्यते1 ।। २७  


उभयोः प्रीतिजननो विरुद्धाभिनिवेशयोः2 ।  
3अर्थस्य साधकर्श्चव विज्ञेयोऽनुनयो बुधैः ।। २८  

<details><summary>Abh</summary>

विपर्ययो यथा रावणं प्रति सचिवः--

उदर्कसिद्धिमिच्छद्भिः सद्भिर्न खलु दृश्यते ।  
चतुर्थीचन्द्रलेखेव परस्त्रीफालपट्टिका ।।  


रावणः-- परस्त्रीकुचकुम्भेषु कुम्भेषु वरदन्तिनाम् ।  
निपतन्ति न भीरूणां दृष्टयः शरवृष्टयः ।।  

यथा वा **मत्तविलासे** शाक्यभिक्षुः --परमकारुणिएण भअवदा तहागएण पासादेसु वासो
पज्जंकेसु सअणं पुव्वण्हे भोअणं......एदेहिं --उवदेसेहिं भिक्खुसंघस्स अणुग्गहं करंतेण किं णु
हु इत्थिआपरिग्गहो सुरापाणविहाणं अणादिठं । अहवा सव्वञ्ञो एदं उण पेक्खदि । अवस्सं
एदेहि दुठ्ठबुद्धत्थविरेहि णिरुच्छाहेहि अम्हाणं तरुणजणाणं मच्छरेण पिडअपुत्थएसु
इत्थिआसुरापाणविहाणाणि पलामुट्ठाणि इति तक्केमि ।।
भ्रंशो यथा **वेणीसंहारे** द्वितीयेऽङ्के कञ्चुकिनमाह दुर्योधनः--


सहभृत्यगणं सबान्धवं सहमित्रं ससुतं सहानुजम् ।  
स्वबलेन निहन्ति संयुगे न चिरात्पाण्डुसुतः सुयोधनम् ।। इति ।। (वेणी २/५)  
कञ्चु--(कर्णौ पिधाय सभयं) शान्तं पापं प्रतिहतममङ्गलम् ।। इति ।  


अनुनयो यथा रामपराक्रमस्तुतिव्यग्रं मारीचमाह रावणः--आः प्रतिपक्षपक्षपातिन् क्षुद्र
राक्षसापसद ! किं बहुना--

तवैव रुधिराम्बुभिः क्षतकठोरकण्ठस्तुतैः  
रिपुस्तुतिभवो मम प्रशममेतुं कोपानलः ।  
सुरद्विपशिरस्स्थलीदलनदष्टमुक्ताफलः  
स्वसुः परिभवोचितं पुनरसौ विधास्यत्यसिः ।। (रामाभ्युदये द्वितीयऽङ्के)  
</details>

<details><summary>Notes</summary>

1 **ड**--इह भ्रंशः **स** उच्यते **फ**-- तद्भ्रंशितमिहेष्यते 2 **ड**-- निविष्टयोः 3 **द**--द्व्यर्थस्य ।
</details>

<pb n="359"/>

1अभिप्रेतार्थसिद्धयर्थं कीर्त्यन्ते यत्र सूरिभिः ।  
प्रयोजनान्यनेकानि सा मालेत्यभिसंज्ञिता ।। २९  


हृष्टैः प्रसन्नवदनैर्यत्परस्यानुवर्तनम्2 ।  
क्रियते वाक्यचेष्टाभिस्तद्दाक्षिण्यमुदाहृतम्3 ।। ३०  


यत्र संकीर्तयन्दोषं4 गुणमर्थेन दर्शयेत् ।  
5गुणातिपाताद्दोषान्वा 6गर्हणं नाम तद्भवेत् ।। ३१  

<details><summary>Abh</summary>

इति खङ्गमाकर्षति । तदा प्रहस्तः (उभयोर्मध्ये निपत्य)--प्रसीदतु प्रसीदतु, महाराजः, नेदमनुरूपं
स्वामिनः । देव--

लोकत्रयक्षयोद्वृत्तप्रकोपाग्रेसरस्य ते ।  
ईदृशश्चन्द्रहासस्य भृत्येष्वनुचितः क्रमः ।। इति । (रामाभ्युदये द्वितीयेऽङ्के)  

माला यथा राजा--

दृष्टा यूयं निर्जिता विद्विषन्तः प्राप्ता देवी भूतधात्री च भूयः ।  
संबन्धोऽभूद्दर्शकेनापि सार्धं किं दुष्प्रापं यन्न लब्धं भवद्भयः ।। इति तापसवत्सराजे  

दाक्षिण्यं यथा रत्नावल्यां द्वितीयेऽङ्के शीर्षवेदनव्याजेन गन्तुमुद्यतां वासवदत्तां पटान्तेन गृहीत्वा
निरुन्धन् वत्सराजः "प्रिये, प्रसीदेति ब्रूयाम्" (रत्नावली २/१९)इत्यादि वदन्निष्क्रान्तायां प्रेयस्यां
"अलमरण्यरुदितेन" इति ब्रुवन्तं विदूषकमाह--"मूढ ! न लक्षितस्त्वया देव्याः कोपः तत्सर्वथा
देवीप्रसादनं मुक्त्वा नान्यमत्रोपायमाकलयामि । तदेहि देवीं प्रसादयितुमभ्यन्तरमेव प्रविशावः"
इति । अत्र राज्ञोऽनुवर्तनं दाक्षिण्यम् ।
गर्हणं देषस्य गुणीकृतत्वं * यथा--

प्रणष्टा न व्यक्तिर्भवति वचसः सैव मृदुता  
न रागो नेत्राब्जे त्यजति न च लज्जा व्यपगता ।  
स्मृतिः प्रत्यायाता परिहृषितमद्यापि च मुखं  
मदो दोषांस्त्यक्त्वा त्वयि परिणतस्तिष्ठति गुणैः ।। (धूर्तविटे)  
</details>

<details><summary>Notes</summary>

1 **द** N --अनीप्सितार्थ **ड**--ईप्सितार्थ 2 **न**--वर्णनम् 3 **द**--इतिस्मृतम् 4 **न**--दोषान् 5 **प**--गुणाभिवादात्
6 **ड**-- दोषाद्वा ।
* अन्ये तु कुत्सेव क्रोधान्मानान्मत्सराद्वा गर्हणमित्याहुः ।
</details>

<pb n="360"/>

1अर्थान्तरस्य कथने यत्रान्योऽर्थः 2aप्रतीयते2 ।  
3वाक्यमाधुर्यसंपन्ना सार्थापत्तिरुदाहृता ।। ३२  


वाक्यैः सातिशयैरुक्ता वाक्यार्थस्य प्रसाधकैः4 ।  
लोकप्रसिद्धैर्बहुभिः5 प्रसिद्धिरिति कीर्तिता ।। ३३  

<details><summary>Abh</summary>

गुणातिपाते दोषो यथा विष्णुत्रातः--

नृपाः प्रभुत्वात्प्रतिषेधवामा जिह्मो विधिस्तद्वशवर्ति कार्यम् ।  
साचिव्यतो नापरमस्ति पुंसां विषाददुःखायशसां निदानम् ।।  

(वत्सराजचरिते द्वितीयेऽङ्के)
यथा वा लामकायनः--

पूर्वाह्णे कृतभोजनव्यतिकरान्नित्यैव नीरोगता  
कण्डूतिर्वपनादपैति शिरसः स्नानं यदा रोचते ।  
जात्याचारकदर्थनाविरहितं ब्राह्मण्यमात्मेच्छया  
धूर्तैः सत्त्वहिताय कैरपि कृतं साधुव्रतं सौगतम् ।। (तापसवत्सराजे तृतीयऽङ्के)  

अर्थापत्तिर्यथा --

आदष्टस्फुरिताधरे भवति यो वक्त्रारविन्दे रसः  
प्रीतिर्या च हृतांशुके च जघने काञ्जीप्रभोद्दयोतिते ।  
लक्ष्मीर्या च नखक्षताङ्कुरधरे पीने कपोले स्त्रियो  
रक्तं तेन विरज्यते न हृदयं जात्यन्तरेऽपि ध्रुवम् ।। (धूर्तविटे)  

अत्र जन्मान्तरेऽपि तस्या अनुरक्तिरनुर्वर्तत एवेत्युक्ते जन्मान्तरेष्वपि विरागो न प्रभवति
तस्माद्भवबन्धविमुक्तिर्न स्यादित्यर्थापत्तिर्नाम लक्षणम् ।


प्रसिद्धिः --प्रसाधकैः प्रकृष्टसाधकैः, प्रसिद्धैः पूर्वमेव सिद्धैः । यथा बलदेवः
दुर्योधनमाह--भीमसेन इदानीं तव युद्धवञ्चनामुत्पाद्य स्थास्यति ।


दुर्यो--किं चाहं भीमसेनेन वञ्चितः ।  
बल--अथ केन भवानेवंविधः कृतः ।  
</details>

<details><summary>Notes</summary>

1 **द** N--अन्यमर्थं समालोच्य 2 **द**-- प्रकाश्यते 2a: N: प्रसाध्यते 3 **ड**--वाक्यं माधुर्यसंयुक्तं 4 **द**--
स्ववाक्यार्थप्रकाशकैः 5 **द**--बह्वर्थैः ।
</details>

<pb n="361"/>

यत्राकारोद्भवैर्वाक्यैरात्मानमथवा परम् ।  
1पृच्छन्निवाभिधत्तेऽर्थं सा पृच्छेत्यभिसंज्ञिता ।। ३४  


दृष्ट2श्रुतानुभूतार्थ 3कथनादि समुद्भवम् ।  
सादृश्यं क्षोभजननं 4सारूप्यमिति संज्ञितम् ।। ३५  

<details><summary>Abh</summary>


दुर्यो- श्रूयतां,

येनेन्द्रस्य च पारिजातकतरुर्मानेन तुल्यं हृतो  
दिव्यं वर्षसहस्रमर्णवजले सुप्तश्च यो लीलया ।  
दीप्त्या भीमगदां प्रविश्य सहसा निर्व्याजयुद्धप्रियः  
तेनाहं जगतां प्रियेण हरिणा मृत्योः प्रतिग्राहितः ।। (गदायुद्धे)*  

अत्र वाक्यार्थस्य साधका एव भगवतो विष्णोः पारिजाताहरणलीलावटपत्रशयनादयः । अन्ये
तु प्रसादकैरलङ्कारिभिरिति गृह्णन्ति ।


पृच्छा शोकादिपरवशतयात्मानं वा परं वा परोक्षे संबोध्य पृच्छन्निवाभिधानम् ।
तन्नोत्तरमपेक्षते तस्यैव प्रत्यायकत्वात् ।

यथा हनुमान् सीतां दृष्टाह--

स्थानेऽवसीदसि रघूद्वह किं विधातः  
अस्यास्त्वयेक्षितमलक्षणमङ्गकेषु ।  
अद्यापि जीवसि दशानन हे हनूमन्  
केयं तवाभिमुखवर्ति रिपोः प्रतीक्षा।। इति । (रामचरिते)  


सारूप्यं--आदिशब्देन दर्शनश्रवणानुभवनान्युपलक्षितानि । अत्र रूपविभ्रान्त्या न
क्षोभजननमेव लक्षणस्य चमत्कृतिः । यथा छलितरामे लक्ष्मणेन बध्वानीतो लवो
रामयज्ञशालायां हिरण्मयीं सीतां दृष्ट्वाह--"अये कथमियमम्बा राजद्वारमागता" इति सहसोत्थाय
प्रणम्य तदनन्तरं काञ्चनमयीति निर्वर्ण्योपसृत्योपविशति ।।


यथा वा --दुर्योधनं हत्वागच्छन्तं भीमसेनं दुर्योधनमिति चार्वाकवार्तयैव भ्रान्त्वा धर्मसूनुस्तं
गाढं गृहीत्वाह....


आशैशवादनुदिनं जनितापराधो  
मत्तो बलेन भुजयोर्हतराजपुत्रः ।  
आसाद्य मेऽन्तरमिदं भुजपञ्जरस्य  
जीवन्प्रयासि न पदात्पदमद्य पापः ।। इति ।। (वेणीसंहारे ६.३८)  
</details>

<details><summary>Notes</summary>

1 **द** N --पृच्छेत्प्रज्ञापयन्नर्थं **ड**--पृच्छ्यते चाभिधत्ते चार्थं 2 **द**--श्रुतादि 3 **ड**-- कथनाभिः 4 **ड**-- जनितं ।
* अयं श्लोकः 13--त्रिवेन्द्रमनाटकेषु 'ऊरुभङ्ग' इत्याख्ये नाटके पठ्यते ।
</details>

<pb n="362"/>

हृदयस्थस्य वाक्यस्य 1aगूढार्थस्य विभावकम्1 ।  
अन्यापदेशैः2 कथनं मनोरथ इति स्मृतः2a ।। ३६  


यद्वाक्यं 3वाक्यकुशलैरुपायोनाभिधीयते ।  
4सदृशार्थाभि5निष्पत्त्या5a स लेश इति कीर्तितः ।। ३७  

<details><summary>Abh</summary>

मनोरथो यथा विकटनितम्बाह-

अन्यासु तावदुपमर्दसहासु भृङ्ग
लोलं विनोदय मनः सुमनोलतासु ।  
मुग्धाननामरजसं कलिकामकाले
बालां कदर्थयसि किं नवमालिकायाः ।। (विकटनितम्बाप्रहसने)  
अत्रात्मानमेव सुमनोलतात्वेनापदिशति ।।  


लेशो यथा **विमारके द्वितीयेऽङ्के** धात्री नायकमाह--अय्य किं चिंतीअदि
अविमारकः -- भवति शास्त्रं चिन्त्यते ।

धात्री --किं णाम एदं रमणिज्जं सत्थं चिंतीअदि ।  


अवि--भवति योगशास्त्रं चिन्त्यते ।  


धात्री--(सस्मितं) पडिग्गहीदं मंगलवअणं, जोअसत्थं एव्व होदु ।  

अवि-को नु खलु वाक्यार्थः । अन्यदप्यभिलाषवशादन्यथा संकल्पयामि । इत्यादि ।
अन्ये तु लेख इति पठन्निङ्गितज्ञानाभिधानमिति च लक्षयन्ति ।


क्षोभो यथा **रत्नावल्यां** तृतीयेऽङ्के सागरिकैवेति मत्वा वासवदत्तामुपलालयतो राज्ञः
सा स्वावगुण्ठनमपनीय वैलक्ष्यमुत्पादितवती ।


राजा (अञ्जलिं बध्वा)--प्रिये वासवदत्ते, प्रसीद प्रसीद ।
</details>

<details><summary>Notes</summary>

1a: N: गूढस्यार्थविभावकं 1 **फ**--सुश्लिष्टार्थप्रकाशकम् **न**--गूढस्यार्थप्रकाशकम् 2 **फ**--देश 2a:
N: स्मृतम् 3 **ड**--वाद 4 **फ**--सादृश्या 5 **द**--निष्पन्नः । 5a: N: निग्रहार्थाभिनिष्पन्नः
</details>

<pb n="363"/>

परदोषैर्विचित्रार्थैर्यत्रात्मा परिकीर्त्यते1 ।  
2अदृष्टोऽन्योऽपि वा कश्चित्स तु क्षोभ इति स्मृतः ।। ३८  


लोके गुणातिरिक्तानां 3गुणानां यत्र नामभिः ।  
एको हि4 शब्द्यते5 तत्तु विज्ञेयं गुणकीर्तनम् ।। ३९  


प्रस्तावेनैव शेषोऽर्थः कृत्स्नो यत्र प्रतीयते6 ।  

<details><summary>Abh</summary>


वास (अश्रु निपातयन्ती) मा एव्वं भण । अण्णगदाइ एदाइ अक्खराड ।


विदू-भोदि, महाणुभावा खु तुमं ता खमीअदु दाव एक्को अवराहो
पिअवअस्सस्स ।


वास--णं पुढमसंगमे विग्धं करंतीए मए जेव्व एदस्स अवरद्धं ण अज्जपुत्तस्स।


अन्ये तु "आत्मन्यभूततद्भावभावन"मिति, परे "त्वन्यगते हेतावन्यस्मिन्
कार्यक्लपन"मिति च लक्षयन्ति ।।


गुणकीर्तनं यथा **वत्सराजचरिते** चुतर्थेऽङ्के शालङ्कायनः--नीलनागव्यपदेशेन समन्ततः
शस्त्रप्रभाभासुरैरस्मद्योधैः परीतेन महति भयस्थाने विगतसंभ्रमं--


तेन प्रोक्तं धैर्यगाम्भीर्यशौर्यप्रज्ञातेजोनीतिदाक्षिण्यगर्भम् ।


वाक्यं सामाद्यं सोर्जितं श्रोत्ररम्यं शास्त्रीकर्तव्यं तद्बुधैः स्वार्थकामैः।। (वत्सराजचरिते)
भरतरोहकः --एष संक्षिप्तविस्तरो नाम ।


राजा --ततस्ततः --

शाल--देव, यस्तस्य युद्धे महति प्रवृत्ते पराक्रमः साहसलाञ्छनः सः  
प्रद्युम्नरामार्जुनभीमकर्णसाम्बाभिमन्युष्वविचिन्त्य एव ।। इत्यादि (वत्सराजचरिते)  

राजा-अहो नु खलु स्वभावसिद्धानां गुणानामव्यभिचारिता । कुतः --

अविदित इति नैकधा प्रयत्नाद्बहुदिवसं बहुधा परीक्षमाणः ।  
द्विगुणमभिविराजते गुणैः स्वैर्मणिरिव जातिविशेषवान्महार्हः ।। (वत्सराजचरिते)  
</details>

<details><summary>Notes</summary>

1 **द** N-- चाभिधीयते 2 **दफ**--अदुष्टो 3 **द**--बहूनां 4 **ड**-- अपि 5 **न**-- शप्यते **द** N-- अभिगद्यते
6 **द** N--प्रदीयते ।
</details>

<pb n="364"/>

वचनेन विनानुक्तसिद्धिः1 सा परिकीर्तिता ।। ४०  


यत्प्रसन्नेन मनसा पू्ज्यं पूजयितुं वचः ।  
हर्षप्रकाशनार्थं तु सा प्रियोक्तिरुदाहृता ।। ४१  


2एतानि काव्यस्य च लक्षणानि2a  
षट्त्रिंशदुद्देशनिदर्शनानि ।  


3प्रबन्धशोभाकरणानि तज्ज्ञैः  
सम्यक्प्रयोज्यानियथारसानि4 ।। ४२  

<details><summary>Abh</summary>

सिद्धिर्यथा यौगन्धरायणो दोलायितचित्तां वासवदत्तामाह--

कौशाम्बीं परिभूय नः कृपणकैर्विद्वेषिभिः स्वीकृतां  
जानास्येव तथा प्रमादपरतां पत्युर्नयद्वेषिणः ।  
स्त्रीणां च प्रियविप्रयोगविधुरं चेतः सदैवात्र मे  
वक्तुं नोत्सहते मनः परमतो जानातु देवी स्वयम् ।। (तापसवत्सराजे)  

यथा वा तत्रैव द्वितीयेऽङ्के विनीतभद्रो देवीप्रस्थानं वर्णयन्नाह--

मामुद्धिश्य तथा देव्या बाष्पसंरुद्धकण्ठया ।  
आर्यपुत्रं प्रतीत्युक्तं वक्तव्यं न समाहितम् ।। (तापसवत्सराजे, २)  

प्रियोक्तिर्यथा भरतरोहको वत्सराजाय वासवदत्तां वीणाभ्यासार्थमर्पयितुकामस्तं दृष्ट्वाह-

या शेते कौस्तुभस्य द्युतिकिसलयिते शारदव्योमनीले  
विष्णोर्वक्षस्युदारे रजनिकरकराकारहारोपहारे ।  
साभ्येत्यालिङ्गतु त्वां प्रशिथिलगलितेनोत्तरीयेण लक्ष्मी-  
र्हर्षादापीडयन्ती नवकमलरजोरोचनाभ्यां स्तनाभ्याम् । इति  

(वत्सराजचरिते सप्तमेऽङ्के)


(एवमेव श्रव्यप्रबन्धेष्वपि कथा-शरीर-संविधान-संभाषण-वैदग्ध्य-रूपः कवि-व्यापारो
लक्षणाख्यो द्रष्टव्यः ।)


इति षोडशाध्यायानुबन्धः समाप्तः।
</details>

<details><summary>Notes</summary>

1 **ड**--जातु सिद्धिः 2 **ड**--वै काव्यविभूषणानि **फ**-- काव्यस्य विभूषणानि 2 a:N: एतानि वै काव्यनिरूपणानि
3 **ड**-- काव्येषु सोदाहरणानि 4 **ड**-- बलानुरूपम् **न**--रसानुरूपम् ।
</details>
