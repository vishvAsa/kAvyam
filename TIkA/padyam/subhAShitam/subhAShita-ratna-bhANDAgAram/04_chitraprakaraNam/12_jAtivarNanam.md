+++
title = "12 जातिवर्णनम्"

+++
  
## सिंहः
गर्जन्हरिः साम्भसि शैलकुञ्जे प्रतिध्वनीनात्मकृतान्निशम्य।  
पदं बबन्ध क्रमितुं सरोषः प्रतर्कयन्नन्यमृगेन्द्रनादम्॥ 1 ॥  
लीढग्रस्तविपाण्डुराग्रनखयोराकर्णदीर्णं मुखं विन्यस्याग्रिमयोर्युगे चरणयोः सद्यो विभिन्नद्विपः।  
एतस्मिन्मदगन्धवासितसटः सावज्ञतिर्यक्चलत्सृक्वान्ताहतिधूतलोलमधुपः कुञ्जेषु शेते हरिः॥ 2 ॥  
पश्योदञ्चदवाञ्चदञ्चितवपुः पश्चार्धपूर्वार्धभाक्स्तब्धोत्तानितपृष्ठनिष्ठितमनाग्भुग्नाग्रलाङ्गूलभृत्।  
दंष्ट्राकोटिविशङ्कटास्यकुहरः कुर्वन्सटामुत्कटामुत्कर्णः कुरुते क्रमं करिपतौ क्रूराकृतिः केसरी॥ 3 ॥  
उत्कर्णोऽयमकाण्डचण्डिमपटुः स्फारस्फुरत्केसरः क्रूराकारकरालवक्रविकटस्तब्धोर्ध्वलाङ्गूलभृत्।  
चित्रेणापि न शक्यतेऽभिलिखितुं सर्वाङ्गसङ्कोचनाच्चीत्कुर्वद्गिरिकुञ्जकुञ्जरशिरःकुम्भस्थलस्थो हरिः॥ 4 ॥  
## तरक्षुः
लाङ्गूलेनाभिहत्य क्षितितलमसकृद्धारयन्नग्रपद्भ्यामात्मन्येवावलीय द्रुतमथ गगनं प्रोत्पतन्विक्रमेण।  
स्फूर्जद्धुंकारघोषः प्रतिदिशमखिलान्द्रावयन्नेष जन्तून्कोपाविष्टः प्रविष्टः प्रतिवनमरुणोच्छूनचक्षुस्तरक्षुः॥ 5 ॥  
## करिणः
अम्भोमुचां सलिलमुद्वमतां निशीथे तालीवनेषु निभृतं स्थिरकर्णतालाः।  
आकर्णयन्ति करिणोऽर्धनिमीलिताक्षा धारारवान्दशनकोटिनिषण्णहस्ताः॥ 6 ॥  
## मृगः
ग्रीवाभङ्गाभिरामं मुहुरनुपतति स्यन्दने बद्धदृष्टिः पश्चार्धेन प्रविष्टः शरपतनभयाद्भूयसा पूर्वकायम्।  
दर्भैरर्धावलीढैः श्रमविवृतमुखभ्रंशिभिः कीर्णवर्त्मा पश्योदग्रप्लुतत्वाद्वियति बहुतरं स्तोकमुर्व्यां प्रयाति॥ 7 ॥  
## भल्लः
नयनपथनिरोधाक्रोधनिर्धूतभालभ्रमदविरलरोमस्तोमबद्धान्धकारः।  
कृमिकवलनलोभोत्खातवल्मीकरन्ध्रोत्थितफणिफणघातैरुच्छलत्येष भल्लः॥ 8 ॥  
## हयः
यावच्छकलितो वायुरेकीभवितुमर्हति।  
तावदेव तुरङ्गोऽयमाजगाम जगाम च॥ 9 ॥  
मण्डले मण्डलाकारो रेखा वाजीमयी जवे।  
सव्यापसव्ये द्विमुखो नकुलाधिष्ठितो हयः॥ 10 ॥  
पुरो नुन्नः पश्चाद्व्रजति विधृतश्चोच्छ्रिततनुः समुत्पत्त्योत्तानः पतति पथि लोकान्प्रविशति।  
हयः किञ्चिद्गच्छेद्यदि नयति पत्तिं क्वचिदहो कशाघाते तिष्ठत्यथ चरणघातेन खनति॥ 11 ॥  
आकर्षन्निव गां वमन्निव खुरौ पश्चार्धमुज्झन्निव स्वीकुर्वन्निव खं पिबन्निव दिशो वायूंश्च मुष्णन्निव।  
साङ्गारप्रकरां स्पृशन्निव भुवं छायाममृष्यन्निव प्रेङ्खच्चामरवीज्यमानवदनः श्रीमान्हयो धावति॥ 12 ॥  
पश्चादङ्घ्री प्रसार्य त्रिकनतिविततं द्राघयित्वाङ्गमुच्चैरासज्याभुग्नकण्ठो मुखमुरसि सटां धूलिधूम्रां विधूय।  
घासग्रासाभिलाषादनवरतचलत्प्रोथतुण्डस्तुरङ्गो मन्दं शब्दायमानो विलिखति शयनादुत्थितः क्ष्मां खुरेण॥ 13 ॥  
## कपिः
यदर्कांशुक्लान्तस्फुरदरुणपुष्पोदरधिया प्रविष्टो नासान्तः क्वणितमणिडिम्भः प्रकुरुते।  
कपिः स्थित्वा स्थित्वा तदिदमनुसृण्वन्विचकितो धुनोत्यास्यं रौति प्रचलति चलत्युच्छलति च॥ 14 ॥  
## महोक्षः
गर्जित्वा मेघधीरं प्रथममथ शनैर्मण्डलीकृत्य देहं शृङ्गाभ्यां भीषयन्तावभिमुखमवनीं दारयन्तौ खुराग्रैः।  
मन्दं मन्दं समेत्य स्थिरनिहितपदं दत्तघातौ सरोषं युध्येते चालयन्तौ कुटिलितमसकृत्पुच्छमेतौ महोक्षौ॥ 15 ॥  
## धेनुः
आहत्याहत्य मूर्ध्ना द्रुतमनुपिबतः प्रस्नुतं मातुरूधः किञ्चित्कुब्जैकजानोरनवरतचलच्चारुपुच्छस्य धेनुः।  
उत्कर्णं तर्णकस्य प्रियतनयतया दत्तहुंकारमुद्रा विस्रंसत्क्षीरधारालवशबलमुखस्याङ्गमातृप्ति लेढि॥ 16 ॥  
## रासभः
आघ्रायाघ्राय गन्धं विकटमुखपुटो दर्शयन्दन्तपङ्क्तिं धावत्युन्मुक्तनादो मुहुरपि च रसाद्भ्रष्टया पृष्ठलग्नः।  
गर्दभ्याः पादघातद्विगुणितसुरतप्रीतिराकृष्टशिश्नो वेगादारुह्य मुह्यन्नवतरति खरः खण्डितेच्छश्चिरेण॥ 17 ॥  
## अजः
घ्रात्वा श्रोणीमजाया विततमभिमुखं वक्त्रसङ्कोचभङ्गं स्थित्वा सूर्यं निरीक्ष्य प्रविकसितसटो घट्टयन्क्ष्मां खुरेण।  
बोबोकारान्प्रकुर्वन्मणिशकलनिभं चालयन्नेत्रयुग्मं छागश्चाटूननेकांश्चतुर इव विटो मन्मथान्धः करोति॥ 18 ॥  
## मेषः
पार्श्वास्फालावलेपाच्चटुलितचरणोल्लेखिताकाशदेशः सङ्घट्टाटोपकोपप्रसरितरसनापल्लवालीढसृक्कः।  
किञ्चित्साचीकृतास्यः स्पुरदधरपुटः स्फारिताताम्रचक्षुर्घोणाघाताभिलाषादपसरति रुषं दर्शयन्नेष मेषः॥ 19 ॥  
## मयूरः
मण्डलीकृत्य बर्हाणि कण्ठैर्मधुरगीतिभिः।  
कलापिनः प्रनृत्यन्ति काले जीमूलमालिनि॥ 20 ॥  
## चातकः
दम्भोलिस्फूर्जदम्भोधरविपुलतडिद्दम्भगम्भीरनादैरम्भःसंभारसंभावनकुतुकिकुलं चातकानां प्रनृत्यत्।  
ऊर्ध्वं विन्यस्तचञ्चूपुटमुपरि परिभ्राम्यदुत्पातवातैरम्भोदोन्मुक्तमम्भःकणमपि न चिरात्प्राप्य नम्रं मिथोऽभूत्॥ 21 ॥  
## पारावतः
कलक्वणितगर्भेण कण्ठेनाघूर्णितेक्षणः।  
पारावतः परावृत्य रिरंसुश्चुम्बति प्रियाम्॥ 22 ॥  
## बकः
नालेनेव स्थित्वा पादेनैकेन कुञ्चितग्रीवम्।  
जनयति कुमुदभ्रान्तिं वृद्धबको बालमत्स्यानाम्॥ 23 ॥  
स्थित्वा धैर्यादुपाम्भः समजठरशिराश्चक्रमूर्तिर्मुहूर्तं धूर्तः सन्त्यक्ततीरः कतिचिदपि पदान्युच्चकैः कुञ्चिताङ्घ्रिः।  
पश्चाद्ग्रीवां प्रसार्य त्वरितगतिरपां मध्यमाविश्य चञ्च्वा चञ्चन्तीमूर्ध्वकण्ठः कथमपि शफरीं स्फारिताक्षो बकोऽत्ति॥ 24 ॥  
## कुक्कुटः
न्यञ्चच्चञ्चलचञ्चुचुम्बनचलच्चूडाग्रमुग्रंपतच्चक्राकारकरालकेसरसटास्फारस्फुरत्कन्धरम्।  
वारंवारमुदङ्घ्रिचञ्चलघनभ्रश्यन्नखक्षुण्णयोर्दृष्टा कुक्कटयोर्द्वयोः स्थितिरिति क्रूरक्रमं युध्यतोः॥ 25 ॥  
पक्षावुत्क्षिप्य धुन्वन्सकलतनुरुहान्भोगविस्तारितात्मा प्रागेवोड्डीननिद्रः स्फुरदरुणकरोद्भासितं खं निरीक्ष्य।  
प्रातः प्रोत्थाय नीडस्थितचपलतनुर्घर्घरध्वानमुच्चैरुद्गीवं पूर्वकायोन्नतविकटसटः कुक्कुटो रारटीति॥ 26 ॥  
## गौरखरकृकलासौ
ग्रीष्मादित्यकरप्रतप्तसिकतामध्योपविष्टः सुखं शेते गौरखरो मरुस्थलभुवि प्रोथं निधाय क्षितौ।  
गुञ्जज्जाहककण्टकाहतमरुद्धूतोत्पतद्धूलिभिश्छिन्नाङ्गः कृकलासकोऽपि निभृतं मार्तण्डमुद्वीक्षते॥ 27 ॥  
## सर्पः
आलोकत्रस्तनारीकृतसभयमहानादधावज्जनौघव्याप्तद्वारप्रदेशप्रचुरकलकलाकर्णनस्तब्धचक्षुः।  
काष्ठं दण्डं गृहाणेत्यतिमुखरजनैस्ताडितो लोष्टघातैर्भीतः सर्पो गृहस्यानधिगतविवरः कोणतः कोणमेति॥ 28 ॥  
## पुलिन्दः
वामस्कन्धनिषण्णशार्ङ्गकुटिलप्रान्तार्पिताधोमुखस्यन्दच्छोणितलम्बमानशशकान्वेणीस्खलच्चामरान्।  
ज्यान्तप्रोतकपोतपोतनिपतद्रक्ताक्ततूणीरकान्सोऽपश्यत्करिकुम्भभेदजनितास्कन्दान्पुलिन्दान्पुरः॥ 29 ॥  
## पथिकः
गायति हसति च नृत्यति हृदयेन धृतां प्रियां विचिन्तयति।  
समविषमं न च विन्दति गृहगमनसमुत्सुकः पथिकः॥ 30 ॥  
मातर्धर्मपरे दयां कुरु मयि श्रान्तेऽद्य वैदेशिके द्वारालिन्दककोणके सुनिभृतं यास्यामि सुप्त्वा निशि।  
इत्युक्ते सहसा प्रचण्डगृहिणीवाक्येन निर्भर्त्सितः स्कन्धन्यस्तपलालमुष्टिविभवः पान्थः पुनः प्रस्थितः॥ 31 ॥  
भद्रं ते सदृशं यदध्वगशतैः कीर्तिस्तबोद्धुष्यते स्थाने रूपमनुत्तमं सुकृतिना दानेन कर्णो जितः।  
इत्यालोक्य भृशं दृशा करुणया शीतातुरेण स्तुतः पान्थेनैकपलालमुष्टिरुचिना गर्वायते हालिकः॥ 32 ॥  
देशैरन्तरिता शतैश्च सरितामुर्वीभृतां काननैर्यत्नेनापि न याति लोचनपथं कान्तेति जानन्नपि।  
उद्ग्रीवश्चरणार्धरुद्धवसुधः कृत्वाश्रुपूर्णे दृशौ तामाशां पथिकस्तथापि किमपि ध्यायन्मुहुर्वीक्षते॥ 33 ॥  
## शूरः
खड्गहस्तोऽरिमालोक्य हर्षामर्षसमन्वितः।  
शूरः पुलकितो रक्तनेत्रो हसति जृम्भते॥ 34 ॥  
## बालाः
धूलीधूसरतनवो राज्यस्थितिरचनकल्पितैकनृपाः।  
कृतमुखवाद्यविकाराः क्रीडन्ति सुनिर्भरं बालाः॥ 35 ॥  
आयातो भवतः पितेति सहसा मातुर्निशम्योदितं धूलीधूसरितो विहाय शिशुभिः क्रीडारसान्प्रस्तुतान्।  
दूरात्स्मेरमुखः प्रसार्य ललितं बाहुद्वयं बालको नाधन्यस्य पुरः समेति परया प्रीत्या रटन्घर्घरम्॥ 36 ॥  
## कुमारः
अकूर्चारम्भोऽपि प्रतिचुबुकदेशं करतलं प्रतिज्ञायां कुर्वन्युवतिषु दृशं स्निग्धतरलाम्।  
कुमारोऽहंकारात्परिषदि समानानगणयन्भुजौ वक्षः पश्यन्नववयसि कान्तिं वितनुते॥ 37 ॥  
## नर्तकी
स्वेदक्लेदितकङ्कणां भुजलतां कृत्वा मृदङ्गाश्रयां चेटीहस्तसमर्पितैकचरणा मञ्जीरसन्धित्सया।  
सा भूयः कुचकम्पसूचितरयं निःश्वासमामुञ्चती रङ्गस्थानमनङ्गसात्कृतवती तालावधौ तस्थुषी॥ 38 ॥  
## लेखनकर्त्री
उन्नमितैकभ्रूलतमाननमस्याः पदानि रचयन्त्याः।  
कण्टकितेन प्रथयति मय्यनुरागं कपोलेन॥ 39 ॥  
यद्भूलते तरलिते यदुदङ्गुलीकः पाणिः पुरो यदपि चक्षुरलब्धलक्ष्यम्।  
उन्मुद्रिताधरदलं च यदास्यमस्यास्तत्काव्यकर्मणि निषिक्तमवैमि चेतः॥ 40 ॥  
## कलमकण्डनीगीतयः
विलासमसृणोल्लसन्मुसललोकदोःकन्दलीपरस्परपरिस्खलद्वलयनिःस्वनोद्भन्धुराः।  
लसन्ति कलहुंकृतिप्रसभकम्पितोरःस्थलत्रुटद्गमकसङ्कुलाः कलमकण्डनीगीतयः॥ 41 ॥  
  
इति श्री सुभाषितरत्नभाण्डागारे चतुर्थं प्रकरणं समाप्तम्।  
श्री कृष्णार्पणमस्तु  
  — *** —  