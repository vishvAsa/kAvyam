+++
title = "06 नवरसप्रकरणम्"

+++
प्रकरणम्॥ 6 ॥  

F.N.  
(1. 'शृङ्गारवीरकरुणाद्भुतहास्यभयानकाः। बीभत्सरौद्रशान्ताश्च नवधा कीर्तिता रसाः॥’.)  
   –**–  
शृङ्गाररसनिर्देशः।  
  
अनङ्गेनाबलासङ्गाज्जिता येन जगत्त्रयी।  
स चित्रचरितः कामः सर्वकामप्रदोऽस्तु वः॥ 1 ॥  
एकं वस्तु द्विधा कर्तुं बहवः सन्ति धन्विनः।  
धन्वी स मार एकैको द्वयोरैक्यं करोति यः॥ 2 ॥  
न कठोरं न वा तीक्ष्णमायुधं पुष्पधन्वनः।  
तथापि जितमेवासीदमुना भुवनत्रयम्॥ 3 ॥  
स एकस्त्रीणि जयति जगन्ति कुसुमायुधः।  
हरतापि तनुं यस्य शंभुना न हृतं बलम्॥ 4 ॥  
कर्पूर इव दग्धोऽपि शक्तिमान्यो जने जने।  
नमोऽस्त्वार्यवीर्याय तस्मै मकरकेतवे॥ 5 ॥  
बाणेष्वारोप्य गुणान् विधाय चापं वियोगिनीनयने।  
स्वयमतनुर्जगदेतज्जयति सुमास्त्रो विचित्रधानुष्कः॥ 6 ॥  
सम्पदमतरललभ्यामनन्यसामान्यबहलदर्पनिधेः।  
पुष्णातु चित्तयोनेरघटितघटनापटीयसी विभुता॥ 7 ॥  
याभिरनङ्गः साङ्गीकृतः स्त्रियोऽस्त्रीकृताश्च ता येन।  
वामाचरणप्रवणौ प्रणमत तौ कामिनीकामौ॥ 8 ॥  
जयति मनसिजः सुखैकहेतुर्मिथुनकुलस्य वियोगिनां कठोरः।  
वपुषि यदिषुपातवारणार्थं वहति वधूं शशिखण्डमण्डनोऽपि॥ 9 ॥  
चेतोभुवश्चापवति प्रसङ्गे का वा कथा मानुषलोकभाजाम्।  
हर्तुः पुरामप्यलिकेक्षणस्य तथाविधं पौरुषमर्धमासीत्॥ 10 ॥  
शिव शिव हि शिवेन पुष्पधन्वा (2)प्रलयनटेन किमित्यकारि(3) भस्म।  
स हि पुनरुदित(4)श्छ(5)लाय लोके स तु मणिमन्त्रमहौषधै(6)रसाध्यः॥ 11 ॥  
F.N.  
(2. प्रलयकालिको नर्तकः. शिव इति यावत्.)  
(3. कृतः.)  
(4. उत्पन्नः.)  
(5. छलं कर्तुम्.)  
(6. अचिकित्स्यः.)  
शंभुस्वयंभुहरयो (7)हरिणेक्षणानां येनाक्रियन्त सततं (8)गृहकर्मदासाः।  
वाचामगोचरचरित्रविचित्रिताय तस्मै नमो भगवते (9)कुसुमायुधाय॥ 12 ॥  
F.N.  
(7. स्त्रीणाम्.)  
(8. गृहकर्मकरा दासाः.)  
(9. मदनाय.)  
वक्षःस्थलीवदनवामशरीरभागैः पुष्यन्ति यस्य विभुतां पुरुषास्त्रयोऽपि।  
सोऽयं जगत्त्रितयजित्वरचापधारी मारः परान्प्रहरतीति न विस्मयाय॥ 13 ॥  
(10)स्तोकास्त्रसाधनवता भवता (11)मनोज (12)स्वैरं जगज्जितमनङ्गतयापि सर्वम्।  
स्याच्चेद्भवान्बहुशरः प्रतिलब्धगात्रः कुर्यास्ततो यदपि कर्म कियन्न जाने॥ 14 ॥  
F.N.  
(10. अल्पानि.)  
(11. मदन.)  
(12. स्वेच्छया.)  
हारो जलार्द्रवसनं नलिनीदलानि प्रालेयसीकरमुचस्तुहिनांशुभासः।  
यस्येन्धनानि सरसानि च चन्दनानि निर्वाणमेष्यति कथं स मनोभवाग्निः॥ 15 ॥  
कुलगुरुबलानां केलिदीक्षाप्रदाने परमसुहृदनङ्गो रोहिणीवल्लभस्य।  
अपि (1)कुसुमपृषत्कैर्देवदेवस्य जेता जयति सुरतलीलानाटिकासूत्रधारः॥ 16 ॥  
F.N.  
(1. पुष्पबाणैः.)  
(2)हृदयतृणकुटीरे दीप्यमाने स्मराग्नावुचितमनुचितं वा वेत्ति कः पण्डितोऽपि।  
किमु कुवलयनेत्राः सन्ति नो नाकनार्यस्त्रि(3)दशपतिरहल्यां तापसीं यत्सिषेवे॥ 17 ॥  
F.N.  
(2. हृदयमेव तृणगृहम्.)  
(3. इन्द्रः.)  
न गम्यो मन्त्राणां न च भवति भैषज्यविषयो(4) न चापि (5)प्रध्वंसं व्रजति विविधैः शान्तिकशतैः।  
भ्रमावेशादङ्गे किमपि विदधद्भङ्गमसमं (6)स्मरापस्मारोऽयं भ्रमयति दृशं घूर्णयति च॥ 18 ॥  
F.N.  
(4. औषधोपायसाध्यः.)  
(5. नाशम्.)  
(6. रोगविशेषः.)  
कान्तेत्युत्पललोचनेति विपुलश्रोणीभरेत्युल्लसत्पीनोत्तुङ्गपयोधरेति सुमुखाम्भोजेति सुभ्रूरिति।  
दृष्ट्वा माद्यति मोदतेऽभिरमते प्रस्तौति विद्वानपि प्रत्यक्षाशुचिपुत्रिकां स्त्रियमहो कामस्य दुश्चेष्टितम्॥ 19 ॥  
चन्द्रे शीतलयत्यलीकनयनं शंभोः सुधाशीकरैर्विष्वग्व्याकुलयत्सु संयमधनान्कान्तादृगन्तेषु च।  
लीलायै परमैक्षवं धनुरिषून्बिभ्रत्प्रसूनात्मनः स्वच्छन्दं रतिवल्लभो विजयते त्रैलोक्यवीरः स्मरः॥ 20 ॥  
इक्षुर्दन्व शराः प्रसूनविततिर्भृङ्गावली सिञ्जनी यस्याज्ञावशवर्तिनः प्रमनसो निर्विष्टराष्ट्रादयः।  
यद्बाणाभिहता विरञ्चिमुरजिन्मृत्युंजयेन्द्रादयो व्याप्ताशेषमखा इव त्रिभुवनं पायादजेयः स्मरः॥ 21 ॥  
प्रासादीयति वैणवादिगहनं दीपीयति द्राक्तमः पर्यङ्कीयति भूतलं दृषदपि श्लक्ष्णोपधानीयति।  
कस्तूरीयति कर्दमः किमपरं यूनो रसाविष्टयोर्येनालोकितयोः स वन्द्यमहिमा देवो नमस्यः स्मरः॥ 22 ॥  
मनसिजप्रशंसा।>  
  
दृशा दग्धं (7)मनसिजं (8)जीवयन्ति दृशैव याः।  
(9)विरूपाक्षस्य जयिनीस्ताः स्तुवे वामलोचनाः॥ 1 ॥  
F.N.  
(7. कामम्.)  
(8. जीवन्तं कुर्वन्ति.)  
(9. शिवस्य.)  
न हयैर्न च मातङ्गैर्न रथैर्न च पत्तिभिः।  
स्त्रीणामपाङ्गदृष्ट्यैव जीयते जगतां त्रयम्॥ 2 ॥  
सोमः शौचं ददौ तासां गन्धर्वाश्च शुभां गिरम्।  
अग्निः सर्वाङ्गकान्तित्वं तस्मान्नि(1)ष्कसमाः स्त्रियः॥ 3 ॥  
F.N.  
(1. सुवर्णसदृशाः.)  
स्त्रियः पवित्रमतुलं नैता दुष्यन्ति कर्हिचित्।  
मासि मासि रजो यासां दुष्कृतान्यपकर्षति॥ 4 ॥  
अमृतस्येव कुण्डानि रत्नानामिव राशयः।  
रतेरिव निधानानि निर्मिताः केन योषितः॥ 5 ॥  
प्राणानां च प्रियायाश्च मूढाः सादृश्यकारिणः।  
प्रिया कण्ठगता रत्यै प्राणा मरणहेतवः॥ 6 ॥  
अकृत्रिमप्रेमरसा विलासालसगामिनी।  
असारे दग्धसंसारे सारं सारङ्गलोचना॥ 7 ॥  
हरिणप्रेक्षणा यत्र गृहिणी न विलोक्यते।  
सेवितं सर्वसम्पद्भिरपि तद्भवनं वनम्॥ 8 ॥  
यासामञ्चलवातेन दीपो निर्वाणतां गतः।  
तासामालिङ्गने पुंसां नरके पतनं कुतः॥ 9 ॥  
नामृतं न विषं किञ्चिदेकां मुक्त्वा नितम्बिनीम्।  
यस्याः सङ्गेन जीव्येत म्रियेत च वियोगतः॥ 10 ॥  
यासां नाम्नापि कामः स्यात् सङ्गमं दर्शनं विना।  
तासां दृक्सङ्गमं प्राप्य यन्न द्रवति कौतुकम्॥ 11 ॥  
यावद्दृष्टिर्मृगाक्षीणां नो नरीनर्ति भङ्गुरा।  
तावज्ज्ञानवतां चित्ते विवेकः कुरुते पदम्॥ 12 ॥  
समाश्लिष्टाः समाश्लेषैश्चुम्बिताश्चुम्बनैरपि।  
दष्टाश्च दशनैः कान्तं दासीकुर्वन्ति योषितः॥ 13 ॥  
ज्योत्स्नेव नयनानन्दः (2)सुरेव मदकारणम्।  
प्रभुतेव समाकृष्टसर्वलोका नितम्बिनी॥ 14 ॥  
F.N.  
(2. मद्यमिव.)  
कार्पासकृतकूर्पासशतैरपि न शाम्यति।  
शीतं शातोदरीपीनवक्षोजालिङ्गनं विना॥ 15 ॥  
सम्पन्न रमणी शीलसम्पन्नरमणीं विना।  
इत्यूढवान्नरमणी रमणीं रुक्मिणीं हरिः॥ 16 ॥  
पादसंवाहने (3)वज्री केशसंमार्जने (4)फणी।  
अहो भाग्यं पुरन्ध्रीणां दधिसंमन्थने रविः(5)॥ 17 ॥  
F.N.  
(3. पादस्थमलनिर्हरणार्थं कृतो भर्जितेष्टकाखण्डो वज्रीति लोके कथ्यते; (पक्षे) इन्द्रः.)  
(4. दन्तपत्रिका; (पक्षे) शेषः.)  
(5. मन्थाः; (पक्षे) सूर्यः.)  
प्रभवति मनसि विवेको विदुषामपि शास्त्रसम्भवस्तावत्।  
निपतन्ति दृष्टिविशिखा यावन्नेन्दीवराक्षीणाम्॥ 18 ॥  
सन्तु विलोकनभाषणविलासपरिहासकेलिपरिरम्भाः।  
स्मरणमपि कामिनीनामलमिह मनसो विकाराय॥ 19 ॥  
ह्लादनतापनशक्ती सहजे स्तः सुभ्रुवां कटाक्षेषु।  
तत्राद्या प्रबला स्यान्नेदीयस्त्वे परा दवीयस्त्वे॥ 20 ॥  
अवलोकनमपि सुखयति कुवलयदलचारुचपलनयनायाः।  
किं पुनरमृतसमानं सरभसमालिङ्गनं तस्याः॥ 21 ॥  
व्रीडावेलारुद्धं सागरसलिलमिव योषितां हृदयम्।  
रागेन्दुरुदयमानो भूयो भूयस्तरङ्गयति॥ 22 ॥  
आदानपानलेपैः काश्चिद्गरलोपतापहारिण्यः।  
पुरतः स्थितैव सिद्धौषधिवल्ली कापि जीवयति॥ 23 ॥  
(1)उपनिषदः (2)परिपीता गीतापि च हन्त मतिपथं नीता।  
तदपि न हा विधुवदना मानससदनाद्बहिर्याति॥ 24 ॥  
F.N.  
(1. ब्रह्मप्रतिपादकाः श्रुतिशिरोभागाः.)  
(2. अभ्यस्ताः.)  
यस्य न सविधे यदिता दवदहनस्तुहिनदीधितिस्तस्य।  
यस्य च सविधे दयिता दवदहनस्तुहिनदीधितिस्तस्य॥ 25 ॥  
यत्र पतत्यबलानां दृष्टिर्निशिताः पतन्ति तत्र शराः।  
तच्चापरोपितशरो धावत्यासां पुरः स्मरो मन्ये॥ 26 ॥  
स्वपरप्रतारकोऽसौ निन्दति योऽलीकपण्डितो युवतीः।  
यस्मात्तपसोऽपि फलं स्वर्गः स्वर्गेऽपि योषितोऽप्सरसः॥ 27 ॥  
(3)अकृशं कुचयोः कृशं वलग्ने विततं चक्षुषि विस्तृतं नितम्बे।(4)  
अरुणाधरमाविरस्तु चित्ते करुणाशालि (5)कपालिभागधेयम्॥ 28 ॥  
F.N.  
(3. स्थूलम्.)  
(4. मध्ये.)  
(5. हरस्य.)  
अधरे नववीटिकानुरागो नयने कज्जलमुज्ज्वलं(6) दुकूलम्।  
इदमाभरणं नितम्बिनीनामितरद्भूषणमङ्गदूषणाय॥ 29 ॥  
F.N.  
(6. स्वच्छम्.)  
रत्नानि विभूषयन्ति योषा भूष्यन्ते वनिता न रत्नकान्त्या।  
चेतो वनिताहरन्त्यरत्ना नो रत्नानि विनाङ्गनाङ्गसङ्गात्॥ 30 ॥  
तावदेव विदुषां विवेकिनी बुद्धिरस्ति भवबन्धभेदिनी।  
यावदिन्दुवदना न कामिनी वीक्षिता रहसि हंसगामिनी॥ 31 ॥  
तरुणिमनि कृतावलोकना ललितविलासविलब्धविग्रहा।  
स्मरशरविसराचितान्तरा मृगनयना हरते मुनेर्मनः॥ 32 ॥  
तावदेव कृतिनां हृदि स्फुरत्येष निर्मलविवेकदीपकः।  
यावदेव न कुरङ्गचक्षुषां ताड्यते चपललोचनाञ्चलैः॥ 33 ॥  
जये धरित्र्याः पुरमेव सारं पुरे गृहं सद्मनि चैकदेशः।  
तत्रापि शय्या शयने वरा स्त्री रत्नोज्ज्वला राज्यसुखस्य सारः॥ 34 ॥  
(7)आस्यं (8)सहास्यं नयनं सलास्यं सिन्दूरबिन्दूदयशोभि भालम्।  
नवा च वेणी हरिणीदृशश्चेदन्यैरगण्यैरपि भूषणैः किम्॥ 35 ॥  
F.N.  
(7. मुखम्.)  
(8. हासयुक्तम्.)  
मात्सर्यमुत्सार्य विचार्य कार्यमार्याः समर्यादमिदं वदन्तु।  
सेव्या नितम्बाः किमु भूधराणामुत स्मरस्मेरविलासिनीनाम्॥ 36 ॥  
स्मितेन भावेन च लज्जया भिया(9) पराङ्मुखैरर्धकटाक्षवीक्षणैः।  
वचोभिरीर्ष्या(10)कलहेन लीलया समस्तभावैः खलु बन्धनं स्त्रियः॥ 37 ॥  
F.N.  
(9. भयेन.)  
(10. प्रमयकोपेन.)  
अविश्वसन्धूर्तधुरन्धरोऽपि नरः पुरन्ध्रीपुरतोऽन्ध एव।  
अशेषशिक्षाकुशलोऽपि काकः (11)प्रतार्यते किं न पिका(12)ङ्गनाभिः॥ 38 ॥  
F.N.  
(11. वञ्च्यते.)  
(12. कोकिलाभिः.)  
उडुराजमुखी मृगराजकटिर्गजटाजविराजितमन्दगतिः।  
यदि सा वनिता हृदये निहिता क्व जपः क्व तपः क्व समाधिरतिः॥ 39 ॥  
तदाखण्डलाशा महीमण्डलाशां तथा भोगिभोगानुरागं त्यजामः।  
मनःक्षोभदक्षान्कृपातः कटाक्षान्कुरङ्गेक्षणाश्चेत्क्षणं पातयन्ति॥ 40 ॥  
भ्रूचातुर्याकुञ्चिताक्षाः कटाक्षाः स्निग्धा वाचो लज्जिताश्चैव हासाः।  
लीलामन्दं प्रस्थितं च स्थितं च स्त्रीणामेतद्भूषणं चायुधं च॥ 41 ॥  
नूनं हि ते कविवरा विपरीतबोधा ये नित्यमाहुरबला इति कामिनीस्ताः।  
याभिर्विलोलतरतारकदृष्टिपातैः शक्रादयोऽपि विजितास्त्वबलाः कथं ताः॥ 42 ॥  
नान्दीपदानि रतिनाटकविभ्रमाणामाद्याक्षराणि परमाण्यथवा स्मरस्य।  
दष्टेऽधरे प्रणयिना विधुताग्रपाणेः सीत्कारशुष्करुदितानि जयन्ति नार्याः॥ 43 ॥  
अलमतिचपलत्वात्स्वप्नमायोपमत्वात्परिणतिविरसत्वात्सङ्गमेनाङ्गनायाः।  
इति यदि शतकृत्वस्तत्त्वमालोचयामस्तदपि न हरिणाक्षीं विस्मरत्यन्तरात्मा॥ 44 ॥  
द्रुतं यस्यालोकाद्विरहिजनशोकापनयनं यदङ्के सानन्दं नयनमरविन्दं विहरति।  
न यस्यापैति श्रीः कचनिचयराहोरपि पुरः स मे खेदं रामा(1)वदनहिमधामा शमयतु॥ 45 ॥  
F.N.  
(1. मुखचन्द्रः.)  
श्रुतं दृष्टं स्पृष्टं स्मृतमपि नृणां ह्लादजननं न रत्नं स्त्रीभ्योऽन्यत्क्वचिदपि कृतं लोकपतिना।  
तदर्थं धर्मार्थौ विभववरसौख्यानि च ततो गृहे लक्ष्म्यो मान्याः सततमबला मानविभवैः॥ 46 ॥  
ललाटे कस्तूरीतिलकमबलाः कज्जलरुचिं दृशोः कर्णद्वन्द्वे विमलमणिताटङ्कयुगलम्।  
गले मुक्तामालां शुचि वसनमङ्गे च सततं वशीकर्तुं विश्वं दधति खलु बाह्योपकरणम्॥ 47 ॥  
भवन्तो वेदान्तप्रणिहितधियामत्र गुरवो विदग्धालापानां वयमपि कवीनामनुचराः।  
तथाप्येतद्ब्रूमो न हि परहितात्पुण्यमधिकं न चास्मिन्संसारे कुवलयदृशो रम्यमपरम्॥ 48 ॥  
विमुञ्चति बुधो जनः सुकृतचिन्तनं दूरतो जहाति च मुनिस्तपस्त्यजति धीरतां शंकरः।  
विधिर्भवति चञ्चलस्त्रिजगतीपतिः क्षुभ्यति क्षणं कुटिलदृष्टयो यदि पतन्ति वामभ्रुवः॥ 49 ॥  
अमृतममृतं कः सन्देहो मधून्यपि नान्यथा मधुरमधिकं चूतस्यापि प्रसन्नरसं फलम्।  
सकृदपि पुनर्मध्यस्थः सन्रसान्तरविज्जनो वदतु यदिहान्यत्स्वादु स्यात्प्रियारदनच्छदात्॥ 50 ॥  
वचसि भवति सङ्गत्यागमुद्दिश्य वार्ता श्रुतिमुखरमुखानां केवलं पण्डितानाम्।  
जघनमरुणरत्नग्रन्थिकाञ्चीकलापं कुवलयनयनानां को विहातुं समर्थः॥ 51 ॥  
किमिह बहुभिरुक्तैर्युक्तिशून्यैः प्रलापैर्द्वयमिह पुरुषाणां सर्वदा सेवनीयम्।  
अभिनवमदलीलालालसं सुन्दरीणां स्तनभरपरिखिन्नं यौवनं वा वनं वा॥ 52 ॥  
यासां सत्यपि सद्गुणानुसरणे दोषानुरागो भृशं याः प्राणान्परमर्पयन्ति न पुनः सम्पूर्णदृष्टिं प्रिये।  
 अत्यन्ताभिमतेऽपि वस्तुनि विधिर्यासां निषेधात्मकस्तत्तत्केलिषु दक्षिणा अपि सदा वामा जयन्त्येव ताः॥ 53 ॥  
स्त्रीमुद्रां कुसुमायुधस्य परमां सर्वार्थसम्पत्करीं ये मूढाः प्रविहाय यान्ति कुधियो मिथ्याफलान्वेषिणः।  
ते तेनैव निहत्य निर्दयतरं नग्नीकृता मुण्डिताः केचिद्रक्तपटीकृताश्च जटिलाः कापालिकाश्चापरे॥ 54 ॥  
द्रष्टव्येषु किमुत्तमं मृगदृशः प्रेमप्रसन्नं मुखं ग्रातव्येष्वपि किं तदास्यपवनः श्राव्येषु किं तद्वचः।  
किं स्वाद्येषु तदोष्ठपल्लवरसः स्पृश्येषु किं तद्वपुर्घ्येयं किं नवयौवने सहृदयैः सर्वत्र तद्विभ्रमः॥ 55 ॥  
यत्रैता लहरीचलाचलदृशो व्यापारयन्ति भ्रुवं यत्तत्रैव पतन्ति सन्ततममी मर्मस्पृशो मार्गणः।  
तच्चक्रीकृतचापमञ्चितशरप्रेङ्खत्करः क्रोधनो धावत्यग्रत एव शासनधरः सत्यं सदासां स्मरः॥ 56 ॥  
विश्वामित्रपराशरप्रभृतयो वाताम्बुपर्णाशनास्तेऽपि स्त्रीमुखपङ्कजं सुललितं दृष्ट्वैव मोहं गताः।  
शाल्यन्नं सघृतं पयोदधियुतं ये भुञ्जते मानवास्तेषामिन्द्रियनिग्रहो यदि भवेद्विन्ध्यस्तरेत् सागरे॥ 57 ॥  
आलोलैरुपगम्यते मधुकरैः केशेषु माल्यग्रहः कान्तिः कापि कपोलयोः प्रथयते ताम्बूलमन्तर्गतम्।  
अङ्गानामनुलेपनं परिमलैरालेपनप्रक्रिया वेषः कोऽपि सरोजसुन्दरदृशः सूते सुखं चक्षुषोः॥ 58 ॥  
सद्रत्नस्फारहारा भयवरदकरा स्रस्तधम्मिल्लभारा मूलाधाराधिकारा निगमनिधिधरा काव्यकोटिप्रचारा।  
संसारानल्पकारा सदनमयहरा चिद्धनैकावतारा तारा शृङ्गारधारा मनसि वसतु ते सर्वदा सर्वसारा॥ 59 ॥  
संसारेऽस्मिन्नसारे परिणतितरले द्वे गती पण्डितानां तत्त्वज्ञानामृताम्भः पुलकितमनसां यातु कालः कदाचित्।  
नो चेन्मुग्धाङ्गनानां स्तनजघनभराभोगसम्भोगिनीनां स्थूलोपस्थस्थलीषु स्थगितकरतलस्पर्शलोभोद्यतानाम्॥ 60 ॥  
संसारेऽस्मिन्नसारे कुनृपतिभवनद्वारसेवाकलङ्कव्यासङ्गव्यस्तधैर्यं कथममलधियो मानसं सम्विदध्युः।  
यद्येताः प्रोद्यदिन्दुद्युतिनिचयभृतो न स्युरम्भोजनेत्राः प्रेङ्खत्काञ्चीकलापाः स्तनभरविनमन्मध्यभागास्तरुण्यः॥ 61 ॥  
स्त्रीप्रशंसा।>  
  
अधारि पद्मेषु तदङ्घ्रिणा घृणा क्व तच्छयच्छायलवोऽपि पल्लवे।  
तदास्यदास्येऽपि गतोऽधिकारितां न शारदः पार्विकशर्वरीश्वरः॥ 1 ॥  
किमस्य रोम्णां कपटेन कोटिभिर्विधिर्न लेखाभिरजीगणद्गुणान्।  
न रोमकूपौघमिषाज्जगत्कृता कृताश्च किं दूषणशून्यबिन्दवः॥ 2 ॥  
अमुष्य दोर्भ्यामरिदुर्गलुण्ठने ध्रुवं गृहीतार्गलदीर्घपीनता।  
उरःश्रिया तत्र च गोपुरस्फुरत्कपाटदुर्धर्षतिरःप्रसारिता॥ 3 ॥  
स्वकेलिलेशस्मितनिन्दितेन्दुनो निजांशदृक्तर्जितपद्मसम्पदः।  
अतद्द्वयीजित्वरसुन्दरान्तरे न तन्मुखस्य प्रतिमा चराचरे॥ 4 ॥  
सरोरुहं तस्य दृशैव तर्जितं जिताः स्मितेनैव विधोरपि श्रियः।  
कुतः परं भव्यमहो महीयसी तदाननस्योपमितौ दरिद्रता॥ 5 ॥  
स्वबालभारस्य तदुत्तमाङ्गजैः समं चमर्येव तुलाभिलाषतः।  
अनागसे शंसति बालचापलं पुनः पुनः पुच्छविलोलनच्छलात्॥ 6 ॥  
निमीलनभ्रंशजुषा दृशा भृशं निपीय तं यस्त्रिदशीभिरर्जितः।  
अमूस्तमभ्यासभरं विवृण्वते निमेषनिः(1)स्वैरधुनापि लोचनैः॥ 7 ॥  
F.N.  
(1. निर्निमेषैः.)  
विलोकयन्तीभिरजस्रभावनाबलादमुं तत्र निमीलनेष्वपि।  
अलम्भि मर्त्याभिरमुष्य दर्शने न विघ्नलेशोऽपि निमेषनिर्मितः॥ 8 ॥  
न का निशि स्वप्नगतं ददर्श तं जगाद गोत्रस्खलिते च का न तम्।  
तदात्मताध्यातधवा रते च का चकार वा न स्वमनोभवोद्भवम्॥ 9 ॥  
युववर्णनम्।>  
  
अभ्यासः कर्मणां सम्यगुत्पादयति कौशलम्।  
विधिना तावदभ्यस्तं यावत्सृष्ट मृगेक्षणा॥ 1 ॥  
न देवकन्यका नापि गन्धर्वकुलसम्भवा।  
तथाप्येषा तपोभङ्गं विधातुं वेधसोऽप्यलम्॥ 2 ॥  
इयं व्याधायते बाला भ्रूरस्याः कार्मुकायते।  
कटाक्षाश्च शरायन्ते मनो मे हरिणायते॥ 3 ॥  
मनोऽपि शङ्कमानाभिर्बालाभिरुपजीव्यते।  
अषडक्षीणषाड्गुण्यमन्त्री मकरकेतनः॥ 4 ॥  
अतन्द्रचन्द्राभरणा समुद्दीपितमन्मथा।  
तारकातरला श्यामा सानन्दं न करोति कम्॥ 5 ॥  
निर्माणकौशलं धातुश्चन्द्रिका लोकचक्षुषाम्।  
क्रीडागृहमनङ्गस्य सेयमिन्दीवरेक्षणा॥ 6 ॥  
प्रेङ्खणप्रेक्षणालापान्कुर्वत्यः सस्मितत्रपम्।  
न वीणायाः प्रवीणायाः स्वञ्जनं स्मररञ्जनम्॥ 7 ॥  
दग्धो विधिर्विधत्ते न सर्वगुणसुन्दरं जनं कमपि।  
इत्यपवादभयादिव मुग्धाक्षी निर्मिता विधिना॥ 8 ॥  
मीनवती नयनाभ्यां चरणाभ्यामपि सुफुल्लकमलवती।  
शैवालिनी च केशैः सुरसेयं सुन्दरी सरसी॥ 9 ॥  
अलिकुलमञ्जुलकेशी परिमलबहुला रसावहा तन्वी।  
किसलयपेशलपाणिः कोकिलकलभाषिणी प्रियतमा मे॥ 10 ॥  
अमृतं तदधरबिम्बे वचनेष्वमृतं विलोकनेऽप्यमृतम्।  
अमृतभृतौ कुचकुम्भौ सत्यं सा सृष्टिरपरैव॥ 11 ॥  
स्तनकलशस्खलदम्बरसम्वरणव्यग्रपाणिकमलायाः।  
निपतन्ति भाग्यभाजामुपरि कटाक्षाः सरोजाक्ष्याः॥ 12 ॥  
कुङ्कुमपङ्केनाङ्कितदेहा गौरपयोधरकम्पितहारा।  
नूपुरहंसरणत्पदपद्मा कं न वशीकुरुते भुवि रामा॥ 13 ॥  
मन्दमन्दगमना करिणी किं वा विशालनयना हरिणी किम्।  
पूर्णचन्द्रमदना रजनी किं पश्य गच्छति सखे तरुणी किम्॥ 14 ॥  
उत्तुङ्गस्तनभरतान्ततान्तमध्यं विश्लिष्यद्धनकचवान्तवान्तसूनम्।  
वक्त्राब्जभ्रमदलिभीतभीतनेत्रं मुग्धाक्षी मम धुरि मन्दमन्दमेति॥ 15 ॥  
उदयदुदयदीक्षणाय पत्युश्चपलदृशस्त्रपया निरुध्यमानम्।  
मन इव कृपणस्य दानकाले कति न ततान गतागतानि चक्षुः॥ 16 ॥  
अदम्भा हि रम्भा विलक्षा च लक्ष्मीर्घृताची ह्रिया चीरसंच्छादितास्या।  
अहो जायते मन्दवर्णाप्यपर्णा समाकर्ण्य तस्या गुणस्यैकदेशम्॥ 17 ॥  
एकान्तसुन्दरविधानजडः क्व वेधाः(1) सर्वाङ्गकान्तिचतुरं क्व च रूपमस्याः।  
मन्ये महेश्वरभयान्मकरध्वजेन प्राणार्थिना (2)युवतिरूपमिदं गृहीतम्॥ 18 ॥  
F.N.  
(1. ब्रह्मा.)  
(2. स्त्रीरूपम्.)  
किं कौमुदीः शशिकलाः सकला विचूर्ण्य संयोज्य चामृतरसेन पुनः प्रयत्नात्।  
कामस्य घोरहरहुंकृतिदग्धमूर्तेः सञ्जीवनौषधिरियं विहिता विधात्रा॥ 19 ॥  
नेदं मुखं मृगवियुक्तशशाङ्कबिम्बं नेमौ स्तनावमृतपूरितहेमकुम्भौ।  
नैवैलकावलिरियं मदनास्त्रशाला नैवेदमक्षियुगलं निगडं हि यूनाम्।(3)॥ 20 ॥  
F.N.  
(3. शृङ्खला.)  
चित्ते निवेश्य परिकल्पितसत्त्वयोगान्रूपोच्चयेन विधिना विहिता कृशाङ्गी।  
स्त्रीरत्नसृष्टिरपरा प्रतिभाति सा मे धातुर्विभुत्वमनुचिन्त्य वपुश्च तस्याः॥ 21 ॥  
चन्द्रो जडः कदलिकाण्डमकाण्डशीतमिन्दीवराणि च विमुद्रितविभ्रमाणि।  
येनाक्रियन्त सुतनोः स कथं विधाता किं चन्द्रिकां क्वचिदशीतरुचिः प्रसूते॥ 22 ॥  
निर्मुक्तसैशवदशाशिशिरा नवीनसम्प्राप्तयौवनवसन्तमनोरमश्रीः।  
उन्मीलितस्तननवस्तबका निकाममेणीदृशस्तनुलता तनुते मुदं नः॥ 23 ॥  
नीलोत्पलोल्लसितखञ्जनमञ्जुनेत्रा सम्पूर्णशारदसुधाकरकान्तवक्त्रा।  
बाला जगत्त्रितयमोहनदिव्यमूर्तिर्मन्ये विभाति जगति स्मरवीरकीर्तिः॥ 24 ॥  
एताः स्खलद्वलयसंहृतिमेखलोत्थझङ्कारनूपुररवाहृतराजहंसाः।  
कुर्वन्ति कस्य न मनो विवशं तरुण्यो विश्वस्तमुग्धहरिणीसदृशैः कटाक्षैः॥ 25 ॥  
एषा भविष्यति विनिद्रसरोरुहाक्षी कामस्य कापि दयिता तनुजानुजा वा।  
यः पश्यति क्षणमिमां कथमन्यथासौ कामस्तमस्तकरुणस्तरुणं हिनस्ति॥ 26 ॥  
(1)अपाङ्गतरले दृशौ तरलवक्रवर्णा गिरो (2)विलासभरमन्थरा गतिरतीव कान्तं मुखम्।  
इति स्फुरितमङ्गके मृगदृशां स्वतो लीलया तदत्र न मदोदयः (3)कृतपदोऽपि संलक्ष्यते॥ 27 ॥  
F.N.  
(1. नेत्रप्रान्तचञ्चले.)  
(2. विलासभरेण मन्थरा मन्दा गतिः.)  
(3. कृतस्थितिः.)  
दृशः पृथुतरीकृता जितनिजाब्जपत्त्रत्विषश्चतुर्भिरपि साधुसाध्विति मुखैः समं व्याहृतम्।  
शिरांसि चलितानि विस्मयवशाद्ध्रुवं वेधसो विधाय ललनां जगत्त्रयललामभूतामिमाम्॥ 28 ॥  
क्वचित्सभ्रूभङ्गैः क्वचिदपि च लज्जापरिणतैः क्वचिद्भीतित्रस्तैः क्वचिदपि च लीलाविलसितैः।  
नवोढानामेभिर्वदनकमलैर्नेत्रचलितैः स्फुरल्लीलालीनाप्रकरपरिपूर्णा इव दृशः॥ 29 ॥  
अमुष्या लावण्यं मृदुलमृदुलानप्यवयवान्मनोलौल्यं धातुः करकठिनतां मे विमृशति।  
पदं चित्ते धत्ते मतिरिति पुरा पङ्कजभुवा ध्रुवं कल्याणीयं कलितसुकृतैरेव रचिता॥ 30 ॥  
समीचीना चीनांशुकपरिवृताङ्गी प्रविलसत् कुचापीना हीना जघनघनभागेऽब्जवदना।  
न दीना दीनान्तःकलितमदना सेयमधुना नवीना मीनाक्षी व्यथयति मुनीनामपि मनः॥ 31 ॥  
स्फुरन्नानारत्नारुणितवसना वृत्तमसृणस्तनापीना मत्ता तरलजघना हंसगमना।  
स्मराधीनासीना कविहृदि जिताशेषललना नवीना मीनाक्षी व्यथयति मुनीनामपि मनः॥ 32 ॥  
उदासीनालीनामपि वचसि लीनातमुलसत्त्रपाधीना दीनालपनपदवीनायकधृता।  
कवीनामासीना हृदि कुमुदिनीनाथवदना नवीना मीनाक्षी व्यथयति मुनीनामपि मनः॥ 33 ॥  
निलीना वेश्मान्तः कथमपि सखीनामभिहितैः कृताधीना हीनाकृतिरपि मतीनामविषया।  
कवीनामज्ञत्वं ज्ञपयति विपीना तनुतया नवीना मीनाक्षी व्यथयति मुनीनामपि मनः॥ 34 ॥  
कुचाभ्यां भास्वन्ती विजितलकुचाभ्यां युवमनो हरन्ती बिब्बोकैः सरसि विहरन्ती मधुरगीः।  
तरुण्या लावण्यं किमपि विदधानार्भकविधौ नवीना मीनाक्षी व्यथयति मुनीनामपि मनः॥ 35 ॥  
अमलमृणालकाण्डकमनीयकपोलरुचेस्तरलसलीलनीलनलिनप्रतिफुल्लदृशः।  
 विकसदशोकशोणकरकान्तिभृतः सुतनोर्मदलुलितानि हन्त ललितानि हरन्ति मनः॥ 36 ॥  
किमिन्दुः किं पद्मं किमु मुकुरबिम्बं किमु मुखं किमब्जे किं मीनौ किमु मदनबाणौ किमु दृशौ।  
खगौ वा गुच्छौ वा कनककलशौ वा किमु कुचौ तडिद्वा तारा वा कनकलितकां वा किमबला॥ 37 ॥  
तनुस्पर्शादस्या दरमुकुलिते हन्त नयने उदञ्चिद्रोमाञ्चं व्रजति जडतामङ्गमखिलम्।  
कपोलौ घर्मार्द्रौ ध्रुवमुपरताशेषविषयं मनः सान्द्रानन्दं स्पृशति झटिति ब्रह्म परमम्॥ 38 ॥  
मधुरवचनैः सभ्रूभङ्गैः कृताङ्गुलितर्जनैरलसवलितैरङ्गन्यासैर्महोत्सवबन्धुभिः। असकृदसकृत्स्फारस्फारैरपाङ्गविलोकितैस्त्रिभुवनजये सा पञ्चेषोः करोति सहायताम्॥ 39 ॥  
कर्पूरेण स्थलविरचना कुङ्कुमेनालवालं माध्वीकानि प्रतिदिनपयः पञ्चबाणः कृपाणः (?)।  
तत्रोत्पन्ना यदि किल भवेत्काञ्चनी कापि वल्ली सा चेदस्याः किमपि लभते सुब्रुवः सौकुमार्यम्॥ 40 ॥  
लावण्यामृतदीर्घिका कुलगृहं सौन्दर्यसौभाग्ययोस्त्रैलोक्याकररत्नकन्दलिरियं जीव्यात्सहस्रं समाः।  
रूपालोकनकौतुकेन बहुना शिल्पश्रमेणादरान्मन्ये यां विधिना विहाय विहितं सृष्टेर्घ्वजारोपणम्॥ 41 ॥  
अस्याः (1)सर्गविधौ प्रजापतिरभूच्चन्द्रो नु कान्तिप्रदः शृङ्गारैकरसः स्वयं नु मदनो मासो नु पुष्पाकरः।  
वेदाभ्यासजडः कथं नु विषयव्यावृत्तकौतूहलो निर्मातुं प्रभवेन्मनोहरमिदं रूपं (2)पुराणो मुनिः॥ 42 ॥  
F.N.  
(1. उत्पत्तिविधाने.)  
(2. जीर्णः.)  
वक्त्रं चन्द्रविकासि पङ्कजपरीहासक्षमे लोचने वर्णः स्वर्ण(3)मपाकरिष्णुरलिनीजिष्णुः(4) कचानां चयः।  
वक्षोजाविभकुम्भविभ्रमहरौ गुर्वी नितम्बस्थली वाचां (5)हारि च मार्दवं युवतिषु स्वाभाविकं मण्डनम्॥ 43 ॥  
F.N.  
(3. तुच्छं कुर्वन्.)  
(4. जयशीलः.)  
(5. मनोहरम्.)  
(6)अस्याश्चेद्गतिसौकुमार्यमधुना हंसस्य गर्वैरलं संलापो यदि धार्यतां परभृतैर्वाचं यमत्वव्रतम्।(7)  
अङ्गानामकठोरता यदि (8)दृषत्प्रायैव सा मालती कान्तिश्चेत्कमला(9) किमत्र बहुना (10)कापायमालम्बताम्॥ 44 ॥  
F.N.  
(6. मिथो भाषणम्.)  
(7. मौनव्रतम्.)  
(8. पाषाणरूपा.)  
(9. लक्ष्मीः.)  
(10. काषायवस्त्रम्.)  
निर्मित्सुः(11) सुदतीमजो(12) विरचिते वक्त्रे शशिभ्रान्तितः कोशी(13)भूतनिजाम्बुजासनमधिष्ठातुं न शक्तो विधिः।  
मध्यं विस्मृतवान्कुचौ च कठिनौ पीनौ नितम्बौ कचान्वक्रान्निर्मितवान्मतिः स्फुरति हि स्वस्थे नृणां चेतसि॥ 45 ॥  
F.N.  
(11. निर्मातुमिच्छुः.)  
(12. ब्रह्मा.)  
(13. मुकुलीभूतस्वकीयकमलासनम्.)  
सौन्दर्यस्य तरङ्गिणी तरुणिमोत्कर्षस्य हर्षोद्गमः कान्तेः कार्मणकर्म नर्मरहसामुल्लासनावासभूः।  
विद्या वक्रगिरां विधेरनवधिप्रावीण्यसाक्षात्क्रिया बाणाः पञ्चशिलीमुखस्य ललनाचूडामणिः सा प्रिया॥ 46 ॥  
दृष्टिः सालसतां बिभर्ति न शिशुक्रीडासु बद्धादरा श्रोत्रे प्रेषयति प्रवर्तितसखीसम्भोगवार्तास्वपि।  
पुंसामङ्कमपेतशङ्कमधुना नारोहति प्राग्यथा बाला नूतनयौवनव्यतिकरावष्टभ्यमाना शनैः॥ 47 ॥  
आयाति श्रियमञ्जसा नयनयोरम्भोरुहप्रेयसी संनाहः स्तनयोरयं कलयते सम्भोगयोग्यां दशाम्।  
वैदग्ध्येन सहासिकां वितनुते वाचामियं प्रक्रिया मुग्धायाः पुनरैन्दवीं न सहते मुख्यामभिख्यां मुखम्॥ 48 ॥  
बालावर्णनम्।>  
  
यथा यथा विशत्यस्या हृदये हृदयेश्वरः।  
तथा तथा बहिर्यातौ मन्ये सङ्कोचतः कुचौ॥ 1 ॥  
अन्तरङ्गमनङ्गस्य शृङ्गारकुलदैवतम्।  
अङ्गीकरोति तन्वङ्गी सा विलासमयं वयः॥ 2 ॥  
अन्येयं रूपसम्पत्तिरन्या वैद(1)ग्ध्यधोरणी(2)।  
नैषा नलिनपत्त्राक्षी सृष्टिः साधारणी विधेः॥ 3 ॥  
F.N.  
(1. चातुर्यम्.)  
(2. परिपाटी.)  
अनायासकृशं मध्यमशङ्कतरले दृशौ।  
अभूषणमनोहारि वपुर्वयसि सुभ्रुवः॥ 4 ॥  
दृश्यं दृशां सहस्रैर्मनसामयुतैर्विभावनीयं च।(3)  
सुकृतशतकोटिभोग्यं किमपि वयः सुभ्रुवो जयति॥ 5 ॥  
F.N.  
(3. ध्येयम्.)  
न्यञ्चति(4) वयसि प्रथमे समुदञ्चति तरुणिमनि सुदृशः।  
दधति स्म मधुरिमाणं वाचो गतयश्च विभ्रमाश्च भृशम्॥ 6 ॥  
F.N.  
(4. गच्छति सति.)  
यदवधि विलासभवनं यौवनमुदियाय(5) चन्द्रवदनायाः।  
दहनं विनैव तदवधि यूनां हृदयानि दह्यन्ते॥ 7 ॥  
F.N.  
(5. उदयं प्राप.)  
अधरः किसलयरागः कोमलविटपानुकारिणौ बाहू।  
(6)कुसुममिव लोभनीयं यौवनमङ्गेषु सन्नद्धम्॥ 8 ॥  
F.N.  
(6. स्पृहणीयम्.)  
(7)मृदुलवलिललितमध्यं (8)पृथुलकुचं (9)चारु विपुलभूजघनम्(10)।  
(11)पुंनागस्पृहणीयं स्फुरति वनं यौवनं च नारीणाम्॥ 9 ॥  
F.N.  
(7. मृद्वी या लवलिर्वृक्षविशेषस्तेन ललितो मध्यभागो यस्य तत्; (पक्षे) मृदुला या वलयो वलित्रितयं तेन ललितो मध्यो यस्मिन्.)  
(8. पृथवः स्थूला लकुचा यस्मिन्; (पक्षे) पृथुलौ कुचौ यस्मिन्.)  
(9. सुन्दरम्.)  
(10. विपुला ये भूजा वृक्षास्तैर्घनं निबिडम्; (पक्षे) विपुला भूर्येषां ते विपुलभुव एतादृशा जघना यस्मिंस्तत्. बहुप्रदेशव्यापकजघनमित्यर्थः.)  
(11. पुंनागैः केसरवृक्षैः स्पृहणीयम्; (पक्षे) पुरुषश्रेष्ठैः स्पृहणीहम्.)  
सम्भिन्नयोरमुष्या वयसोः पयसोरिवाङ्गेषु।  
अनयो रसद्विभेदं मानसजन्मा परं वेद॥ 10 ॥  
स्तनतटमिदमुत्तुङ्गं निम्नो मध्यः समुन्नतं जघनम्।  
विषमे मृगशावाक्ष्या वपुषि नवे क इव न स्खलति॥ 11 ॥  
उदयति तरुणिमतरणौ शैशवशशिनि प्रशान्तिमायाते।  
कुचचक्रवाकयुगलं तरुणितटिन्यां मिथो मिलति॥ 12 ॥  
अचलं चलदिव चक्षुः प्रकृतमपीदं समुद्यदिव वक्षः।  
अतदिव तदपि शरीरं सम्प्रति वामभ्रुवो जयति॥ 13 ॥  
अयमङ्कुरभाव एव तावत्कुचयोः कर्षति लोकलोचनानि।  
इतरेतरपीडनीमवस्थां गतयोः श्रीरनयोः कथं भवित्री॥ 14 ॥  
परिहरति यथा यथा वयोऽस्याः स्फुरदुरुकन्दलशालिबालभावम्।  
द्रढयति धनुषस्तथा तथा ज्यां स्पृशति शरानपि सज्जयन्मनोभूः॥ 15 ॥  
निशितशरधियार्पयत्यनङ्गो दृशि सुदृशः स्वबलं वयस्यराले(1)।  
दिशि निपतति यत्र सा च तत्र व्यतिकरमेत्य समुन्मिषन्त्यवस्थाः॥ 16 ॥  
F.N.  
(1. कुटिले अर्थाद्यौवनरूपे.)  
यथा यथास्याः कुचयोः समुन्नतिस्तथा तथा लोचनमेति वक्रताम्।  
अहो सहन्ते बत नो परोदयं निसर्गतोऽन्तर्मलिना ह्यसाधवः॥ 17 ॥  
समं विलासोऽङ्कुरितः स्तनाभ्यां त्रपा विलासेन सहावतीर्णा।  
अवर्ततान्यस्त्रपयैव साकं कान्तः प्रकारो वचसां कृशाङ्ग्याः॥ 18 ॥  
उन्मीलितं तूलिकयेव चित्रं सूर्यांशुभिर्भिन्नमिवारविन्दम्।  
बभूव तस्याश्चतुरस्रशोभि वपुर्विभक्तं नवयौवनेन॥ 19 ॥  
असम्भृतं मण्डनमङ्गयष्टेरनासवाख्यं करणं मदस्य।  
कामस्य पुष्पव्यतिरिक्तमस्त्रं बाल्यात्परं साधु वयः प्रपेदे॥ 20 ॥  
आवृणोति यदि सा मृगीदृशी स्वाञ्चलेन कुचकाञ्चनाचलम्।  
भूय एव बहिरेति गौरवादुन्नतो न सहते तिरस्क्रियाम्॥ 21 ॥  
अत्युन्नतस्तनमुरो नयने सुदीर्घे वक्रे भ्रुवावतितरां वचनं ततोऽपि।  
मध्योऽधिकं तनुरनूनगुरुर्नितम्बो मन्दा गतिः किमपि चाद्भुतलोचनायाः॥ 22 ॥  
भ्रूपल्लवो धनुरपाङ्गतरङ्गितानि बाणा गुणाः श्रवणपालिरिति स्मरेण।  
तस्यामनङ्गजयजङ्गमदेवतायामस्त्राणि निर्जितजगन्ति किमर्पितानि॥ 23 ॥  
दृशोः सीमावादः श्रवणयुगलेन प्रतिकलं स्तनाभ्यां संरुद्धे हृदि मनसिजस्तिष्ठति बलात्।  
नितम्बः साक्रन्दं क्षिपति रशनादाम परतः प्रवेशस्तन्वङ्ग्या वपुषि तरुणिम्नो विजयते॥ 24 ॥  
अनाघ्रातं पुष्पं किसलयमलूनं(2) कररुहैर(3)नाविद्धं रत्नं मधु नवमनास्वादितरसम्।  
अखण्डं पुण्यानां फलमिव च तद्रूपमनघं न जाने भोक्तारं कमिह समुपस्थास्यति विधिः॥ 25 ॥  
F.N.  
(2. अच्छिन्नम्.)  
(3. वेधरहितम्.)  
भ्रुवौ काचिल्लीला परिणतिरपूर्वा नयनयोः स्तनाभोगो व्यक्तस्तरुणिमसमारम्भसमये।  
इदानीं बालायाः किममृतमयः किं विषमयः किमानन्दः साक्षाद्ध्वनितमधुरः पञ्चमरवः॥ 26 ॥  
अनाकूतैरेव प्रियसहचरीणां शिशुतया वचोभिः पाञ्चालीमिथुनमधुना सङ्गमयितुम्।  
उपादत्ते नो वा विरमति न वा केवलमियं कपोलौ कल्याणी पुलकमुकुलैर्दन्तुरयति॥ 27 ॥  
प्रगल्भानामन्तः प्रविशति शृणोति प्रियकथां स्वयं तत्तच्चेष्टाशतमभिनयैर्वञ्चयति च।  
स्पृहामन्तः कान्ते वहति न समभ्येति निकटं यथैवेयं बाला हरति हि तथा चित्तमधिकम्॥ 28 ॥  
स्मितं किञ्चिद्वक्त्रे सरलतरलो दृष्टिविभवः परिस्यन्दो वाचामभिनवविलासोक्तिसरसः।  
गतीनामारम्भः किसलयितलीलापरिकरः स्पृशन्त्यास्तारुण्यं किमिह न हि रम्यं मृगदृशः॥ 29 ॥  
इमे तारुण्यश्रीनवपरिमलाः प्रौढसुरतप्रतापप्रारम्भाः स्मरविजयदानप्रतिभुवः।  
चिरं चेतश्चौरा अभिनवविकारैकरुचयो विलासव्यापाराः किमपि विजयन्ते मृगदृशः॥ 30 ॥  
अपक्रान्ते बाध्ये तरुणिमनि चागन्तुमनसि प्रयाते मुग्धत्वे चतुरिमणि चाश्लेषरसिके।  
न केनापि स्पृष्टं यदिह वयसा मर्म परमं यदेतत्पञ्चेषोर्जयति वपुरिन्दीवरदृशः॥ 31 ॥  
तदात्वप्रोन्मीलन्म्रदिमरमणीयाः कठिनतां विचित्य प्रत्यङ्गादिव तरुणभावेन घटितौ।  
स्तनौ सम्बिभ्राणा क्षणविनयवैयात्यमसृणस्मरोन्मेषाः केषामुपरि न रसानां युवतयः॥ 32 ॥  
न शीलं दृग्भङ्गी कलयति कुरङ्गीनयनयोः कुचश्रीः कर्कन्धूफलमपि न बन्धूकृतवती।  
सुधायाः सध्रीची न च वचनवीची परिचिता तथापि श्रीरस्या युवजननमस्या विजयते॥ 33 ॥  
उतञ्चद्वक्षोजद्वयतटभरक्षोभितकटि स्फुरद्दृग्भ्यां मन्दीकृतविलसदिन्दीवरयुगम्।  
समुद्यद्भूभङ्गं प्रविहितधनुर्भङ्गमनिशं वयस्तत्पद्माक्ष्याः कथमिव मनो न व्यथयतु॥ 34 ॥  
मुखं विकसितस्मितं (1)वशितवक्रिमप्रेक्षितं (2)समुच्छलितविभ्रमा गतिरपास्तसंस्था(3) मतिः।  
उरो मुकुलितस्तनं जघनमंसबन्धोद्धुरं(4) बतेन्दुवदनातनौ तरुणिमोद्गमो (5)मोदते॥ 35 ॥  
F.N.  
(1. स्वायत्तीकृतम्.)  
(2. समुद्गतः.)  
(3. नियतैकविषयता.)  
(4. उन्नतम्.)  
(5. उत्कर्षभाग्भवति.)  
न दन्तुरमुरःस्थलं वचसि नाश्रिता चातुरी विकारि न विलोकितं भ्रुवि न वक्रिमोपक्रमः।  
तथापि हरिणीदृशो वपुषि कापि कान्तिच्छटा पटावृतमहामणिद्युतिरिवात्र सम्लक्ष्यते॥ 36 ॥  
इदं परमसुन्दरं तनुपुरं कुरङ्गीदृशां निवार्य खलु शैशवं स्वयमनेन नीतं बलात्।  
तदागमनशङ्कया मकरकेतुना किं कृतं पयोधरधराधरौ त्रिवलिवाहिनीदुस्तरौ॥ 37 ॥  
स्थिरत्वमचिरद्युतौ तमसि कोऽपि बन्धग्रहो विधौ किमपि सौरभं मधुनि कापि वर्णात्मता।  
शिरीषनवदामनि स्फुरति कोऽपि शैलोदयो वयोऽभिनववेधसस्तदिह मन्महे कौशलम्॥ 38 ॥  
क्षणं सरलवीक्षणं क्षणमपाङ्गसम्वीक्षणं क्षणं रजसि खेलनं क्षणमतीव भूषादरः।  
क्षणं द्रुततरा गतिः क्षणमतीव मन्दा गतिः क्षणक्षणविलक्षणं जयति चेष्टितं सुभ्रुवः॥ 39 ॥  
क्षोभं धत्ते यदतिबहलः स्निग्धलावण्यपूरः प्रत्यङ्गं यत्तटमनुसरन्त्यूर्मयो विभ्रमाणाम्।  
उन्मग्नं यत्स्फुरति च मनाक्कुम्भयोर्द्वन्द्वमेतत्तन्मन्येऽस्याः स्मरगजयुवा गाहते हृत्तडागम्॥ 40 ॥  
मन्दं मन्दं श्रवणपुटकोपान्तगन्ता दृगन्तः किञ्चित्किञ्चिद्विरमति मनो धूलिकेलीरसेभ्यः।  
आविर्भावः स्तनमुकुलयोः कापि कान्तिः समन्तादद्य श्वो वा कुसुमधुषो यौवराज्याभिषेकः॥ 41 ॥  
सन्नद्धोऽयं नवतरुणिमा काममास्कन्दुकामो नैनां मुञ्चत्यहह सहसा कौतुकी बालभावः।  
तद्द्वैराज्यं वरतरतनुस्वर्णभूमौ प्रवृत्तं प्रायस्त्वस्मादनुदिनमयं क्षीयते मध्यदेशः॥ 42 ॥  
श्रो(1)णीबन्धस्त्यजति (2)तनुतां सेव्यते मध्यभागः पद्भ्यां मुक्तास्त(3)रलगतयः संश्रिता लोचनाभ्याम्।  
धत्ते वक्षः कुचसचिवतामद्वितीयं तु वक्त्रं तद्गात्राणां गुणविनिमयः(4) कल्पितो यौवनेन॥ 43 ॥  
F.N.  
(1. जघनबन्धः.)  
(2. सूक्ष्मताम्.)  
(3. चञ्चलगमनानि.)  
(4. विपर्ययः.)  
सभ्रूभङ्गं करकिसलयावर्तनैरालपन्ती सा पश्यन्ती ललितललितं लोचनस्याञ्चलेन।  
विन्यस्यन्ती चरणकमले लीलया स्वैरयातैर्निःसङ्गीतं प्रथमवयसा नर्तिता पङ्कजाक्षी॥ 44 ॥  
दोलायां जघनस्थलेन चलता लोलेक्षणा लज्जते साशङ्कं तनुकण्टकक्षतभिया क्रीडावने क्रीडति।  
धत्ते दिक्षु निरीक्षणं स्मितमुखी पारावतानां रुतैः सज्जं मौग्ध्यविसर्जनाय सुतनोः शृङ्गारमित्त्रं वयः॥ 45 ॥  
वक्षस्यावरणादरस्तनयुगोद्भेदं विनाप्यङ्गुलीमुद्रासूचितहास्यमास्यमधिकं नो पुत्रिकादौ रसः।  
तिर्यग्लोचनवीक्षितानि वचसां छेकोक्तिसङ्क्रान्तयस्तस्याः सीदति शैशवे समभवत्कोऽप्येष नव्यः क्रमः॥ 46 ॥  
लावण्यामृतनिर्झरेण सुदृशः सिक्ताखिलाङ्गस्थली जातस्तत्र नवीनयौवनकलालीलालतामण्डपः।  
तस्मिन्वेषविशेषशीतलतरच्छायासु सुप्तोत्थितः कन्दर्पस्त्रिजगज्जयोद्यमपरोऽप्यद्यापि निद्रालसः॥ 47 ॥  
बाल्ये गेहपतौ निमीलति वयःसन्धिं विधाय स्मरश्चौरश्चारुतरं विवेश निभृतं बालाशरीरालयम्।  
चाञ्चल्यं चरणे पृथुत्वमुदरे निर्लज्जतां चेतसि क्षामत्वं हृदये दृशोः सरलतां सर्वस्वमस्याहरत॥ 48 ॥  
एतस्यां रतिवल्लभक्षितिपतेः क्रीडासरस्यां शनैः संशोषं नयतीव शैशवजलं तारुण्यतिग्मद्युतिः।  
अन्तस्था च यथा यथा विकसति प्रायः कुचोच्चस्थली स्थौल्यं हन्त तथा तथा वितनुते दृक्पीनमीनावली॥ 49 ॥  
रेखा काचन कज्जलस्य नयनाम्भोजे मिथः कौशलादालीभिः सरलीकृतापि कुटिलीभावं समालम्बते।  
लक्ष्या वक्षसि पाणिपद्मविषमस्पर्शोदयादुन्नतिर्जानीमो वयमेणशावनयने बाल्यं न पाल्यं तव॥ 50 ॥  
मध्यस्य प्रथिमानमेति जघनं वक्षोजयोर्मन्दतां दूरं यात्युदरं च रोमलतिका नेत्रार्जनं धावति।  
कन्दर्पम् परिवीक्ष्य नूतनमनोराज्याभिषक्तं क्षणादङ्गानीव परस्परं विदधते निर्लुण्ठनं सुभ्रुवः॥ 51 ॥  
दृष्टिः शैशवमण्डना प्रतिकलं लावण्यमभ्यस्यते पूर्वाकारमुरस्तथापि कुचयोः शोभां वनामीहते।  
सम्प्राप्ता गुरुतां तथाप्युपचिताभोगा नितम्बस्थली तन्व्याः स्वीकृतमन्मथं विजयते तन्नेत्रपेयं वयः॥ 52 ॥  
तत्तस्याः कमनीयकान्ति विजितत्रैलोक्यनारीवपुः शृङ्गारस्य निकेतनं समभवत्संसारसारं वयः।  
यस्मिन्विस्मृतपक्ष्मपालिचलनाः कामालसा दृष्टयो नो यूनां पुनरुत्पतन्ति पतिताः पाशे शकुन्ता इव॥ 53 ॥  
केलीकौतुकमादराच्छ्रवणयोरालीभिराश्राव्यते बालाभिस्तु पुरः पुरेव रजसि क्रीडार्थमाहूयते।  
चेतो याति न वा ततस्तदुभयोरेणीदृशः साम्प्रतं मध्ये चुम्बकयोरयःशकलवन्निष्पक्षपातं मनः॥ 54 ॥  
उत्तालालकभञ्जनानि कबरीपाशेषु शिक्षारसो दन्तानां परिकर्म नीविनहनं भ्रूलास्ययोग्याग्रहः।  
तिर्यग्लोचनचेष्टितानि वचसां छेकोक्तिसङ्क्रान्तयः स्त्रीणां म्लायति शैशवे प्रतिकलं कोऽप्येष केलिक्रमः॥ 55 ॥  
(1)मात्रा नर्तनपण्डितभ्रु वदनं किञ्चित्प्रगल्भे दृशौ स्तोकोद्भेदनिवेशितस्तनमुरो मध्यं दरिद्राति च।  
अस्या यज्जघनं घनं च कलया प्रत्यङ्गमेणीदृशः सत्यंकारमिव स्मरैकसुहृदा तद्यौवनेनार्पितम्॥ 56 ॥  
F.N.  
(1. परिमाणेन.)  
लावण्यामृतमाहितं वरतनोरङ्गे स्थितं यत्पुरा तत्तारुण्यघनोदयेन बहुधा सम्वर्धितं पद्मभूः।  
वीक्ष्य स्यन्दनशङ्कितः कुचयुगव्याजान्नितम्बस्थलाच्चक्रे सेतुयुगं न चेदिह कुतस्तादृग्रसस्थास्नुता॥ 57 ॥  
विस्तारी स्तनभार एष गमितो न स्वोचितामुन्नतिं रेखोद्भासिकृतं वलित्रयमिदं न स्पष्टनिम्नोन्नतम्।  
मध्येऽस्या ऋजुरायतार्धकपिशा रोमावली निर्मिता रम्यं यौवनशैशवव्यतिकरोन्मिश्रं वयो वर्तते॥ 58 ॥  
चाञ्चल्यं चरणौ विहाय नयनप्रान्तं प्रतिष्ठासते वस्तुं वाञ्छति वाचि काचिदमृतस्पर्धाकरी माधुरी।  
कान्तिः काचन वक्षसो विजयते तन्व्या दुकूलाञ्चलं तन्मन्ये दिवसैः कियद्भिरतनुर्जेता जगन्मण्डलम्॥ 59 ॥  
आलापान्भ्रूविलासो विरलयति लसद्बाहुविक्षिप्ति यातं नीविग्रन्थिं प्रथिम्ना प्रतनयति मनाङ्मध्यनिम्नो नितम्बः।  
उत्पुष्यत्पार्श्वमूर्च्छत्कुचशिखरमुरो नूनमन्तः स्मरेण स्पृष्टा कोदण्डकोट्या हरिणशिशुदृशो दृश्यते यौवनश्रीः॥ 60 ॥  
वयःसन्धिवर्णनम्।>  
  
%केशपाशः%॥ अस्या मनोहराकारकबरीभारनिर्जिताः।  
लज्जयेव वने वासं चक्रुश्चमरबर्हिणः॥ 1 ॥  
भाति विन्यस्तकह्लारं सुकेश्याः केशसञ्चयम्।  
शोणितार्द्रैः शरैः पूर्णं तूणीरमिव मान्मथम्॥ 2 ॥  
स्तनाभोगे पतन्भाति कपोलात्कुटिलोऽलकः।  
शशाङ्कबिम्बतो मेरौ लम्बमान इवोरगः॥ 3 ॥  
चलत्कामिमनोमीनमादातुं चित्तजन्मनः।  
गलयष्टिरिवाभाति बालावेणी गुणोज्ज्वला॥ 4 ॥  
एणीदृशो विजयते वेणी पृष्ठावलम्बिनी।  
कशेव पञ्चबाणस्य युवतर्जनहेतवे॥ 5 ॥  
तमस्तोम भृशं सोममण्डलोपरि राजसे।  
धूमपानेन किं नाम धाम गम्यमतःपरम्॥ 6 ॥  
वेणी श्यामा भुजङ्गीयं नितम्बान्मस्तकं गता।  
वक्त्रचन्द्रसुधां लेढुं सान्द्रसिन्दूरजिह्वया॥ 7 ॥  
तस्याः कचभरव्याजात्तनयस्नेहलालितः।  
आरूढः पार्वतीबुद्ध्या गुहबर्हीव मूर्धनि॥ 8 ॥  
श्यामा मिलिन्दमाला बालाया वदनपद्ममकरन्दम्।  
आस्वादितुमिव मिलिता ललिता वेणीमिषादेषा॥ 9 ॥  
मलिना अपि (1)संयमनात्कुटिला अपि (2)सुमनसां समागमतः।  
(3)बाला अपि (4)मुक्तानामनुषङ्गान्नि(5)र्जरत्वमुपयान्ति॥ 10 ॥  
F.N.  
(1. बन्धनात्; (पक्षे) इन्द्रियनिग्रहात्.)  
(2. पुष्पाणाम्; (पक्षे) देवानाम्.)  
(3. केशाः; (पक्षे) अर्भकाः.)  
(4. मौक्तिकानाम्; (पक्षे) जीवन्मुक्तानाम्.)  
(5. जरारहितत्वम्; (पक्षे) देवत्वम्.  
स्नानार्द्रमुक्तेष्वनुधूपवासं विन्यस्तसायंतनमल्लिकेषु।  
कामो वसन्तात्ययमन्दवीर्यः केशेषु लेभे बलमङ्गनानाम्॥ 11 ॥  
एणीदृशः पाणिपुटे निरुद्धा वेणी विरेजे शयनोत्थितायाः।  
(6)सरोजकोशादिव निष्पतन्ती (7)श्रेणी घनीभूय (8)मधुव्रतानाम्॥ 12 ॥  
F.N.  
(6. कमलकुङ्मलात्.)  
(7. पङ्क्तिः.)  
(8. भ्रमराणाम्.)  
इयं मुखाम्भोरुहसन्निधाने विलम्बिधम्मिल्लततिच्छलेन।  
समागतां सादरमेव बाला द्विरेफमालामुत वा दधाति॥ 13 ॥  
अस्याः सपक्षैकविधोः कचौघः स्थाने मुखस्योपरि वासमाप।  
पक्षस्थतावद्बहुचन्द्रकोऽपि कलापिनां येन जितः कलापः॥ 14 ॥  
अस्या यदास्येन पुरस्तिरश्च तिरस्कृतं शीतरुचान्धकारम्।  
स्फुटस्फुरद्भङ्गिकचच्छलेन तदेव पश्चादिदमस्ति बद्धम्॥ 15 ॥  
अस्याः कचानां शिखिनश्च किं नु विधिं कलापौ विमतेरगाताम्।  
तेनायमेभिः किमपूजि पुष्पैरभर्त्सि दत्त्वा स किमर्धचन्द्रम्॥ 16 ॥  
आभाति शोभातिशयं प्रपञ्चादेणीदृशोऽस्या रमणीयशोभा।  
वेणी लसत्कुन्तलधोरणीनां श्रेणीव किं चास हरिन्मणीनाम्॥ 17 ॥  
विधिः किमस्या नितराममान्तमङ्गेषु शृङ्गाररसं सुकेश्याः।  
स्निग्धोल्लसत्कुन्तलकैतवेन निधाय मूर्ध्नि स्तबकीचकार॥ 18 ॥  
(1)चिकुरप्रकरा जयन्ति ते विदुषी मूर्धनि यान्बिभर्ति सा।  
पशुनाप्य(2)पुरस्कृतेन तत्तुलनामिच्छति चामरेण कः॥ 19 ॥  
F.N.  
(1. केशकलापाः.)  
(2. पश्चात्कृतेन.)  
लसन्मौक्तिकश्रेणिगङ्गातरङ्गा स्वयं नन्दिनी भास्वतो नीलवर्णा।  
ससीमन्तसिन्दूरसारस्वताभा त्रिवेणीयमेणीदृशो मौलिवेणी॥ 20 ॥  
एतां नवाम्बुधरकान्तिमुदीक्ष्य वेणीमेणीदृशो यदि वदन्ति वदन्तु नाम।  
ब्रूमो वयं मुखसुधांशुसाधाभिलाषादभ्यागतां भुजगिनीं मणिमुद्वहन्तीम्॥ 21 ॥  
स्वर्भानुराकलयितुं स समुद्यतोऽभूद्राकां विनाननसुधांशुमहो यदस्याः।  
मन्ये तदस्य न च तिष्ठति पूर्णिमायां भावो हि किन्तु परिपूर्णकले सुधांशौ॥ 22 ॥  
विकचकचकलापः किञ्चिदाकुञ्चितोऽयं कुचकलशनिवेशी शोभते श्यामलाक्ष्याः।  
मधुरसपरितोषात्किञ्चिदुत्फुल्लकोशे कमल इव निलीनः पेटकः षट्पदानाम्॥ 23 ॥  
न जीमूतच्छेदः स हि गगनचारी न च तमो न तस्येन्दोर्मैत्त्री न च मधुकरास्ते हि मुखराः।  
न पिच्छं तत्केकिन्युचितमसितोऽयं न च मणिर्मृदुत्वादाज्ञातं घनचिकुरपाशो मृगदृशः॥ 24 ॥  
धुनोत्तु ध्वान्तं नस्तुलितदलितेन्दीवरवनं घनस्निग्धं श्लक्ष्णं चिकुरनिकुरम्बं तव शिवे।  
यदीयं सौरभ्यं सहजमुपलब्धुं सुमनसो वसन्त्यस्मिन्मन्ये बलमथनवाटीविटपिनाम्॥ 25 ॥  
उन्मीलद्वदनेन्दुकान्तिविसरैर्दूरे समुत्सारितं भग्नं पीनकुचस्थलस्य च रुचा हस्तप्रभाभिर्हतम्।  
एतस्याः कलविङ्ककण्टकदलीकल्पं मिलत्कौतुकादप्राप्ताङ्गसुखं रुषेव सहसा केशेषु लग्नं तमः॥ 26 ॥  
%(अभ्यङ्गारम्भः)%॥ अ०स्याः पीठोपविष्टाया अभ्यङ्गं वितनोत्यसौ।  
लसच्छ्रोणि चलद्वेणि नटद्गुरुपयोधरम्॥ 27 ॥  
आवर्त्य कण्ठं सिचयेन सम्यगाबद्ध्य वक्षोरुहकुम्भयुग्मम्।  
कासौ करालम्बिततैलपात्रा मन्दं समासीदति सुन्दरीं ताम्॥ 28 ॥  
वक्षोजौ निबिडं निरुद्ध्य (3)सिचयोनाकुञ्च्य मध्यं शनैः कृत्वा चम्पकतैलसेकमबला सम्पीड्य मन्दं शिरः।  
पाणिभ्यां चलकङ्कणोद्यतझणत्कारोत्तराभ्यां करोत्यभ्यङ्गं परिपश्यतः सकुतुकं दोरन्तरं प्रेयसः॥ 29 ॥  
F.N.  
(3. वस्त्रप्रान्तेन.)  
%(सी(1)मन्तरचनम्)%॥ स्नेहसम्वर्धितान् बालान् दृढं बध्नाति सुन्दरी।  
करुणा हरिणाक्षीणां कुतः कठिनचेतसाम्॥ 30 ॥  
F.N.  
(1. केशवेशः.)  
सम्प्राप्तचिकुरभावः कचनिचयो वा युवा करे लग्नः।  
स्त्रीभिर्दृढं निबद्ध्यो न चेत्परकल(2)त्रमनुसरति॥ 31 ॥  
F.N.  
(2. 'कलत्रं श्रोणिभार्ययोः.’)  
यथा यथायं वलते भुजोऽस्या उदञ्चितः संयमने कचानाम्।  
तथा तथा वल्गति काममेकः स एव वक्षोरुह उत्पलाक्ष्याः॥ 32 ॥  
जानुभ्यामुपविश्य पार्ष्णिनिहितश्रोणीभरा प्रोन्नमद्दोर्वल्ली नदमुन्नमत्कुचतटी दीव्यन्नखाङ्कावलिः।  
पाणिभ्यामवधूय कङ्कणझणत्कारावतारोत्तरं बाला (3)नह्यति किं निजालकभरं किं वा मदीयं मनः॥ 33 ॥  
F.N.  
(3. बध्नाति.)  
(4)अश्रान्तं दृढयन्त्रणेन कुचयोरत्यक्तकाठिन्ययोराबद्धस्फुटमण्डलोन्नतिमिलच्चोलं विमुच्योरसः।  
(5)नीविविच्छुरितं विधाय(6) यममुं वामस्तनालम्बिनीं वेणीं पाणिनखाञ्चलैः शिथिलयत्याक्रम्य पीठं पदा॥ 34 ॥  
F.N.  
(4. सन्ततम्.)  
(5. वसनग्रन्थिसन्निहितम्.)  
(6. कृत्वा.)  
आभुग्नाङ्गुलिपल्लवौ कचभरे व्यापारयन्ती करौ बन्धोत्कर्षनिबद्धमानसतया शून्यां दधाना दृशम्।  
बाहूत्क्षेपसमुन्नते कुचतटे पर्यस्तचोलांशुका ह्रीसङ्कोचितबाहुमूलसुभगं बध्नाति जूटीं वधूः॥ 35 ॥  
जानुस्थापितदर्पणं परिणमद्ग्रीवं समुद्यद्भुजं न्यञ्चत्कूर्परमुन्नमद्भुजलसत्कक्षान्तरोहत्कुचम्।  
पाणिभ्यां प्रविभज्य केशनिचयं सीमन्तकर्मोद्यता चेतः कस्य वशीकरोति न बलाद्बाला विलोलेक्षणा॥ 36 ॥  
केशान्वामकरावलम्बितशिखान्भूयो रणत्कङ्कणं व्याधूयाथ कनिष्ठिकानखमुखेनाकुञ्चितान्याङ्गुलि।  
सीमन्तं विरचय्य तस्य (7)करभेणोन्मृज्य पार्श्वद्वयं तान्पश्चाद्युगपत्प्रणीय करयोर्युग्मेन बध्नात्यसौ॥ 37 ॥  
F.N.  
(7. करबहिर्भागेण.)  
%(सीमन्तसिन्दूरम्)%॥ वहन्ती सिन्दूरं प्रबलकबरीभारतिमिरत्विषां वृन्दैर्बन्दीकृतमिव नवीनार्कभरणम्।  
तनोतु क्षेमं नस्तव वदनसौन्दर्यलहरीपरीवाहस्रोतःसरणिरिव सीमन्तसरणिः॥ 38 ॥  
अये मातर्दृष्ट्वा मुखममृतभानुभ्रमवशात्कचच्छद्मा राहुर्वसति किमु तृष्णातरलितः।  
किमेवं कन्दर्पान्तकतरुणि सिन्दूरसरणिच्छलाद्भोक्तुं भूयो बहिरिव रसज्ञां कलयति॥ 39 ॥  
%ललाटः%॥ केशान्धकारादथ दृश्यभालस्थलार्धचन्द्रा स्फुटमष्टमीयम्।  
एनां यदासाद्य जगज्जयाय मनोभुवा सिद्धिरसाधि साधु॥ 40 ॥  
%(तिलकः)%॥ बाले ललामलेखेयं भाले भल्लीव राजते।  
भ्रूलताचापमाकृष्य न विद्मः कं हनिष्यति॥ 41 ॥  
(1)कस्तूरीतिलकं बाले बाले मा कुरु मा कुरु।  
अद्य साम्यं भजामीति जृम्भते शशलाञ्छनः॥ 42 ॥  
F.N.  
(1. निष्कलङ्कमुखस्य कस्तूरीतिलकेन लाञ्छनवत्त्वाच्चन्द्रः साम्यं भजेदिति भावः.)  
(2)श्यामलेनाङ्कितं बाले बाले केनापि (3)लक्ष्मणा।  
मुखं तवान्तरासुप्तभृङ्गफुल्लाम्बुजायते॥ 43 ॥  
F.N.  
(2. श्यामवर्णेन.)  
(3. चिह्नेन.)  
नासावंशविनिर्मुक्तमुक्ताफलसनाभिना।  
भाति भालतलस्थेन बाला चन्दनबिन्दुना॥ 44 ॥  
लोचनफुल्लाम्भोजद्वयलोभान्दोलितैकमनाः।  
कस्तूरीतिलकमिषादयमलिकेऽलिः समुल्लसति॥ 45 ॥  
अस्या ललाटे रचिता सखीभिर्विभाव्यते चन्दनपत्त्रलेखा।  
आपाण्डुरक्षामकपोलभित्तावनङ्गबाणव्रणपट्टिकेव॥ 46 ॥  
अस्यास्तनुस्यन्दनसंस्मितो वै स मीनकेतुर्जगतीं विजेतुम्।  
सकुङ्कुमालेखमिषेण वीरो व्यमोचयच्चारुतरां पताकाम्। 47 ॥  
विराजतेऽस्यास्तिलकोऽयमञ्चितो विकुञ्चितभ्रूलतिकाद्वयान्तरे।  
विजित्य लोकद्वितयं दिवं प्रति स्मरेण वाणो धनुषीव योजितः॥ 48 ॥  
अस्याः सुगन्धिनवकुङ्कुमपङ्कदत्तो मुग्धश्चकास्ति तिलको मदिरेक्षणायाः।  
आविष्टरागमभिराममुखारविन्दनिष्यन्दलग्नमिव मे हृदयं द्वितीयम्॥ 49 ॥  
अस्याः संयमवान्कचो मधुकरैरभ्यर्थ्यमानो मुहुर्भृङ्गीगोपनजाभिशापमचिरादुन्मार्ष्टुकामो निजम्।  
सीमन्तेन करेण कोमलरुचा सिन्दूरबिन्दुच्छलादातप्तायसपिण्डमण्डलमसावादातुमाकाङ्क्षति॥ 50 ॥  
केयूरं न करे पदे न कटकं मौलौ न माला पुनः कस्तूरीतिलकं तथापि तनुते संसारसारश्रियम्।  
सर्वाधिक्यमलेखि भालफलके यत्सुभ्रुवो वेधसा जानीमः किमु तत्र मन्मथमहीपालेन मुद्रा कृता॥ 51 ॥  
%भ्रुवौ%॥ भ्रूरेखायुगलं बाति तस्याश्चटुलचक्षुषः।  
पत्त्रद्वयीव हरिता नासावंशविनिर्गता॥ 52 ॥  
असितात्मा समुन्नद्धः समाविष्कृतचापलः।  
भुजङ्गकुटिलस्तस्या भ्रूविक्षेपः खलायते॥ 53 ॥  
स्मरकल्पद्रुमो बाले तव भाले द्विपत्त्रकः।  
पत्त्रयोरनयोश्छाया भ्रुवोर्व्याजादुदञ्चति॥ 54 ॥  
किञ्चित्सविभ्रमोदञ्चिभ्रूलता भाति भामिनी।  
बालक्रीडाप्रतिद्वन्द्वि तर्जयन्तीव यौवनम्॥ 55 ॥  
कामकार्मुकतया कथयन्ति भ्रूलतां मम पुनर्मतमन्यत्।  
लोचनाम्बुरुहयोरुपरिस्थं भृङ्गशावकततिद्वयमेतम्॥ 56 ॥  
तस्याः शलाकाञ्जननिर्मितेव कान्तिर्भ्रुवोरायतलेखयोर्या।  
तां वीक्ष्य लीलाचतुरामनङ्गः स्वचापसौन्दर्यमदं मुमोच॥ 57 ॥  
भ्रूभ्यां प्रियाया भवता मनोभूचापेन चापे घनसारभावः।  
निजां यदप्लोषदशामपेक्ष्य सम्प्रत्यनेनाधिकवीर्यतार्जि॥ 58 ॥  
स्मारं धनुर्यद्विधुनोज्झितास्या यास्येन भूतेन च लक्ष्म लेखा।  
एतद्भ्रुवौ जन्म तदाप युग्मं लीलाचलत्वोचितबालभावम्॥ 59 ॥  
%नेत्रे%॥ नूनमाज्ञाकरस्तस्याः सुभ्रुवो मकरध्वजः।  
(1)यतस्तन्नेत्रसञ्चारसूचितेषु प्रवर्तते॥ 60 ॥  
F.N>  
(1. नेत्रकटाक्षपातेन सूचितेषु.)  
निस्समशोभासौभाग्यं नताङ्ग्या नयनद्वयम्।  
अन्योन्यालोकनानन्दविरहादिव चञ्चलम्॥ 61 ॥  
आसां व्रतमतीवाक्ष्णोर्यत्पुरः परिसर्पणम्।  
सह यातं मनस्तत्र त्यक्त्वा भूयो निवर्तनम्॥ 62 ॥  
अर्जुनः कृष्णसंयुक्तः कर्णं यत्रानुधावति।  
तन्नेत्रं तु कुरुक्षेत्रमिति मुग्धे मृशामहे॥ 63 ॥  
एकमेवाक्षि वामाक्षि रञ्जयाञ्जनलेखया।  
जायतामैन्दवे बिम्बे खञ्जनाम्बुजसङ्गमः॥ 64 ॥  
अमुष्य मुषिता लक्ष्मीश्चक्षुषेति न नूतनम्।  
न वेद्मि कथयत्यस्याः कर्णे लग्नं किमुत्पलम्॥ 65 ॥  
मृगसम्बन्धिनी दृष्टिरसौ यदि न सुभ्रुवः।  
धावति श्रवणोत्तंसलीलादूर्वाङ्कुरे कुतः॥ 66 ॥  
तस्याः श्रवणमार्गेण चलिते यदि लोचने।  
कुतः प्रकामधवले धत्तः कृष्णानुरक्तताम्॥ 67 ॥  
श्रूयतां कौतुकं सोऽपि स्मरः शृङ्गारिणां गुरुः।  
अमुष्याः शिष्यतामेति श्रवणोन्मुखयोर्दृशोः॥ 68 ॥  
भास्वत्कुण्डलमाणिक्यप्रभाप्रतिहतेरिव।  
नताङ्ग्याः श्रवणोत्सङ्गमारूढा नयनद्वयी॥ 69 ॥  
नयनस्य तुलां चक्रे नलिनेन नतभ्रुवः।  
ऊनेन चलिते भृङ्गं मामरंभाद्विधिर्दधौ(?)॥ 70 ॥  
अनङ्गमङ्गलभुवस्तदपाङ्गस्य भङ्गयः।  
जनयन्ति मुहुर्यूनामन्तः सन्तापसन्ततिम्॥ 71 ॥  
यदि स्यान्मण्डले सक्तमिन्दोरिन्दीवरद्वयम्।  
तदोपमीयते तस्या वदनं चारुलोचनम्॥ 72 ॥  
श्रमयति शरीरमधिकं भ्रमयति चेतः करोति सन्तापम्।  
मोहं मुहुश्च कुरुते विषविषमं वीक्षणं तस्याः॥ 73 ॥  
अतिपूजिततारेयं दृष्टिः श्रुतिलङ्घनक्षमा सुतनुः।  
जिनसिद्धान्तस्थितिरिव सवासना कं न मोहयति॥ 74 ॥  
नयनच्छलेन सुतनोर्वदनजिते शशिनि कुलपतौ क्रोधात्।  
नासानालनिबद्धं स्फुटितमिवेन्दीवरं द्वेधा॥ 75 ॥  
आयामिनोस्तदक्ष्णोरञ्जनरेखाविधिं वितन्वन्त्याः।  
पाणिः प्रसाधिकायाः प्रापदपाङ्गं चिरेण विश्रम्य॥ 76 ॥  
प्रवातनीलोत्पलनिर्विशेषमधीरविप्रेक्षितमायताक्ष्या।  
तया गृहीतं नु मृगाङ्गनाभ्यस्ततो गृहीतं नु मृगाङ्गनाभिः॥ 77 ॥  
मुखारविन्दोपरिभागसंस्थं नेत्रद्वयं खञ्जनमामनन्ति।  
प्रफुल्लवक्त्राम्बुजपार्श्ववर्ति दलद्वयं भृङ्गयुतं मतं मे॥ 78 ॥  
इन्दीवरं लोचनयोस्तुलायै निर्माय यत्नेन विधिः कदाचित्।  
अतुल्यतां वीक्ष्य ततो रजांसि निक्षिप्य चिक्षेप स पङ्कमध्ये॥ 79 ॥  
इषुत्रयेणैव जगत्त्रयस्य विनिर्जयात्पुष्पमयाशुगेन।  
शेषा द्विबाणी सफलीकृतेयं प्रियादृगम्भोजपदेऽभिषिच्य॥ 80 ॥  
सेयं मृदुः कौसुमचापयष्टिः स्मरस्य मुष्टिग्रहणार्हमध्या।  
तनोति नः श्रीमदपाङ्गमुक्तां मोहाय या दृष्टिशरौघवृष्टिम्॥ 81 ॥  
आघूर्णितं पक्ष्मलमक्षिपद्मं प्रान्तद्युतिश्वैत्यजितामृतांशु।  
अस्या इवास्याश्चलदिन्द्रनीलगोलामलश्यामलतारतारम्॥ 82 ॥  
कर्णोत्पलेनापि मुखं सनाथं लभेत नेत्रद्युतिनिर्जितेन।  
यद्येतदीयेन ततः कृतार्था स्वचक्षुषी किं कुरुते कुरङ्गी॥ 83 ॥  
त्वचः समुत्तार्य दलानि रीत्या मोचात्वचः पञ्चषपाटनानाम्।  
सारैर्गृहीतैर्विधिरुत्पलौघादस्यामभूदीक्षणरूपशिल्पी॥ 84 ॥  
चकोरनेत्रेणदृगुत्पलानां निमेषयन्त्रेण किमेष कृष्टः।  
सारः सुधोद्गारमयः प्रयत्नैर्विधातुमेतन्नयने विधातुः॥ 85 ॥  
ऋणीकृता किं हरिणीभिरासीदस्याः सकाशान्नयनद्वयश्रीः।  
भूयोगुणेयं सकला बलाद्यत्ताभ्योऽनयालभ्यत बिभ्यतीभ्यः॥ 86 ॥  
दृशौ किमस्याश्चपलस्वभावे न दूरमाक्रम्य मिथो मिलेताम्।  
न चेत्कृतः स्यादनयोः प्रयाणे विघ्नः श्रवःकूपनिपातभीत्या॥ 87 ॥  
केदारभाजा शिशिरप्रवेशात्पुण्याय मन्ये मृतमुत्पलिन्या।  
जाता यतस्तत्कुसुमेक्षणेयं यतश्च तत्कोरकदृक्चकोरः॥ 88 ॥  
नतभ्रुवो लोचनखञ्जरीटौ विहारमानङ्गमिहारभेते।  
कथं न सानन्दहृदो युवानस्तारुण्यमन्तर्निधिमुन्नयन्तु॥ 89 ॥  
स्वदृशोर्जनयन्ति सान्त्वतां खुरकण्डूयनकैतवान्मृगाः।  
जितयोरुदयत्प्रमीलयोस्तदखर्वेक्षणशोभया भयात्॥ 90 ॥  
नलिनं मलिनं विवृण्वती पृषतीमस्पृशती तदीक्षणे।  
अपि ख़ञ्जनमञ्जनाञ्जिते विदधाते रुचिगर्वदुर्विधम्॥ 91 ॥  
श्रुतिलङ्घनमीहमानयोर्मलिनाभ्यन्तरयोरधीरयोः।  
स्मृतितापकरत्वमेतयोरुचितं लोचनयोर्मृगीदृशः॥ 92 ॥  
लोचने हरिणगर्वमोचने मा विदूषय नताङ्गि कज्जलैः।  
सायकः सपदि जीवहारकः किं पुनर्हि (1)गरलेन लेपितः॥ 93 ॥  
F.N.  
(1. विषेण.)  
कामिनीनयनकज्जलपङ्कादुत्थितो मदनमत्तवराहः।  
कामिमानसवनान्तरचारी मूलमुत्खनति मानलतायाः॥ 94 ॥  
रामाविलोलनयने किमु मीनबाधौ नीलोत्पले किमथवा किमु खञ्जरीटौ।  
किं वा जगत्त्रयजयाय कृतिर्न जाने कन्दर्पभूपरचिता नवकार्मणस्य॥ 95 ॥  
मुखविधुपरिवृत्तोत्तानताटङ्कपाशावधिचकितचकोरीकान्तिचौरं तदक्षि।  
त्रिभुवनयुवचेतोबन्धसङ्केतहेतोः सहचरमिव कर्तुं पाशमाशङ्क्य याति॥ 96 ॥  
%(कटाक्षः)%॥ यान्ती गुरुजनैः सार्धं स्मयमानमुखाम्बुजा।  
तिर्यग्ग्रीवं यदद्राक्षीत्तन्नि(1)ष्पत्त्राकरोज्जगत्॥ 97 ॥  
F.N.  
(1. व्यथयामास. सपत्त्रनिष्पत्त्रादतिव्यथने.)  
क्वचित्कृष्णार्जुनगुणा क्वचित्कर्णान्तगामिनी।  
अपाङ्गश्रीस्तवाभाति सुभ्रूर्भारतगीरिव॥ 98 ॥  
विशालाक्षीकटाक्षस्य साक्षी त्र्यक्षो महेश्वरः।  
नाद्यापि प्रकृतिं याति येन विद्धो दिगम्बरः॥ 99 ॥  
यासां कटाक्षविशिखैः स्मरचौरेण ताडिताः।  
हृतचैतन्यसर्वस्वा मोह्यन्ते मुग्धकामुकाः॥ 100 ॥  
रे रे घरट्ट मा रोदीः कं कं न भ्रामयन्त्यमूः।  
कटाक्षवीक्षणादेव कराकृष्टस्य का कथा॥ 101 ॥  
हत्वा लोचनविशिखै(2)र्गत्वा कतिचित्पदानि पद्माक्षी।  
जीवति युवा न वा किं भूयो भूयो विलोकयति॥ 102 ॥  
F.N.  
(2. बाणैः.)  
अस्याः कररुहखण्डितकाण्डपटप्रकटनिर्गता दृष्टिः।  
पटविगलितनिष्कलुषा स्वदते पीयूषधारेव॥ 103 ॥  
वसन्तनीलोत्पलषट्पदानां गीतामृतं श्रोतुमिवोत्तरङ्गौ।  
नतभ्रुवो लोचनकृष्णसारौ कर्णान्तिकं सन्ततमाश्रयेते॥ 104 ॥  
नयनाञ्चलचञ्चरीकपूरो वलतेऽयं यत एव पक्ष्मलाक्ष्याः।  
तत एव भवन्ति नीलपक्षप्रकराणां ननु वृष्टयो नवीनाः॥ 105 ॥  
यत्र यत्र वलते शनैः शनैः सुभ्रुवो नयनकोणविभ्रमः।  
तत्र तत्र शतपत्त्रधोरमी तोरणीभवति पुष्पधन्वनः॥ 106 ॥  
भवनभुवि सृजन्तस्तारहारावतारान्दिशि दिशि विकिरन्तः केतकानां कुटुम्बम्।  
वियति च रचयन्तश्चन्द्रिकां दुग्धमुग्धां प्रतिनयननिपाताः सुभ्रुवो विभ्रमन्ति॥ 107 ॥  
प्रणालीदीर्घस्य प्रतिपदमपाङ्गस्य सुहृदः कटाक्षव्याक्षेपाः शिशुशफरफालप्रतिभुवः।  
सुवानाः सर्वस्वं कुसुमधनुषोऽस्मान्प्रति सखे नवं नेत्राद्वैतं कुवलयदृशः सन्निदधति॥ 108 ॥  
दिनान्ते स्नान्तीनां कनककलशाकारकुचयोरुपर्यस्यन्तीनां कमलकलिकाकोमलकरौ।  
समुद्यत्कालिन्दीतरलतरकल्लोलकुटिलः कटाक्षः कान्तानां कमिह कमितारं न कुरुते॥ 109 ॥  
शिलासम्यग्धौतोज्ज्वलधवलधारापरिसरानिमानन्तः श्यामानिव विषमबाणस्य विशिखान्।  
दृढप्रज्ञावर्माण्यपि हृदयमर्माणि रुजतः कटाक्षानेतस्या मुनिरपि न सोढुं प्रभवति॥ 110 ॥  
पिपासुरिव चञ्चलं विकटकर्णकूपाज्जलं ततः प्रतिचलन्मुहुः श्रवणपाशभीतोऽभितः।  
तनोति तरलाकृतिस्तरललोचने सन्ततं गतागतकुतूहलं मुहुरपाङ्ग(3)रङ्कुस्तव॥ 111 ॥  
F.N.  
(3. मृगविशेषः.)  
सन्मार्गे तावदास्ते प्रभवति पुरुषस्तावदेवेन्द्रियाणां लज्जां तावद्विधत्ते विनयमपि समालम्बते तावदेव।  
भ्रूचापाकृष्टमुक्ताः श्रवणपथजुषो नीलपक्ष्माण एते यावल्लीलावतीनां हृदि न (1)धृतिमुषो दृष्टिबाणाः पतन्ति॥ 112 ॥  
F.N.  
(1. धैर्यहारिणः.)  
%(अश्रूणि)%॥ अश्रुच्छलेन सुदृशो हुतपावकधूमकलुषाक्ष्याः।  
अप्राप्य मानमङ्गे विगलति लावण्यवारिपूर इव॥ 113 ॥  
%नासा%॥ पुराणबाणत्यागाय नूतनास्त्रकुतूहलात्।  
तन्नासा भाति कामेन तूणीवाधोमुखीकृता॥ 114 ॥  
दन्तालिदाडिमीबीजभक्षणोत्कण्ठचेतसः।  
मन्ये मारशुकस्येयं नासा चञ्चूर्विराजते॥ 115 ॥  
नासादसीया तिलपुष्पतूणं जगत्त्रयन्यस्तशरत्रयस्य।  
श्वासानिलामोदभरानुमेयां दधद्द्विबाणीं कुसुमायुधस्य॥ 116 ॥  
केचित्तिलस्य कुसुमं शुकचञ्चुमन्ये नासां वदन्ति कथयाम्यहमन्यदेव।  
संरक्षितो निजशरासनसन्निधाने कामेन केतकदलैकमयो निषङ्गः॥ 117 ॥  
%(नासाभूषणम्)%॥ नासामौक्तिकमबले किमधरबिम्बेन विद्रुमं कुरुषे।  
दृष्ट्या गुञ्जाबीजं शिव शिव भूयस्तदेव हसितेन॥ 118 ॥  
श्लेष्मागारे(2) वसतिर्जातास्माकं तदत्र मा यात।  
(3)आन्दोलनच्छलादिह निवारयन्तीव मौक्तिकानि विटान्(4)॥ 119 ॥  
F.N.  
(2. घ्राणे.)  
(3. आन्दोलमिषात्.)  
सुधामयोऽपि क्षयरोगशान्त्यै नासाग्रमुक्ताफलकच्छलेन।  
अनङ्गसञ्जीवनदृष्टशक्तिर्मुखामृतं ते पिबतीव चन्द्रः॥ 120 ॥  
आकाशात्पतितं पुनर्जलनिधौ मध्ये चिरं संस्थितं पश्चाद्दुःसहदेहरन्ध्रजनितक्लेशान्वितं मौक्तिकम्।  
बाले बालकुरङ्गलोचनयुगे घोरं तपः सञ्चरन्नासाभूषणतामुपैति सखि ते बिम्बाधरापेक्षया॥ 121 ॥  
अस्याः कामिवासरम्यभवनं वक्त्रं विलोक्यादरान्निश्चित्येव सुधाकरं प्रियतमं भूमीगतं शोभनम्।  
नासामौक्तिककैतवेन रुचिरा तारापि सा रोहिणी मन्ये तद्विरहासहिष्णुहृदया तत्सन्निधिं सेवते॥ 122 ॥  
%कर्णौ%॥ सौन्दर्यपात्रे वक्त्रेन्दौ कुरङ्गासङ्गभीतया।  
सूचितौ श्रोत्रपाशाभ्यां पाशाविव मृगीदृशा॥ 123 ॥  
कमनीयतानिवासः कर्णस्तस्या विचित्रमणिभूषः।  
सविधप्रसूतरत्नं शङ्खनिधिं दूरतरमकरोत्॥ 124 ॥  
तालीदलं काञ्चनकर्णपाशौ प्रसारयन्ती सुतनुः कराभ्याम्।  
रराज कर्णान्तनिषण्णदृष्टिः शाणे दधानेव कटाक्षबाणान्॥ 125 ॥  
वियोगबाष्पाञ्चितनेत्रपद्मच्छद्मान्वितोत्सर्गपयःप्रसूनौ।  
कर्णौ किमस्या रतितत्पतिभ्यां निवेद्यपूपौ विधिशिल्पमीदृक्॥ 126 ॥  
इहाविशद्येन पथातिवक्रः शस्त्रौघनिष्पन्दरसप्रवाहः।  
सोऽस्याः श्रवःपत्त्रयुगे प्रणालीरेखेन धावत्यभिकर्णकूपम्॥ 127 ॥  
अस्या यदष्टादश सम्विभज्य विद्याः श्रुती दध्नतुरर्धमर्धम्।  
कर्णान्तरुत्कीर्णगभीररेखः किं तस्य सङ्ख्यैव न वा नवाङ्कः॥ 128 ॥  
मन्येऽमुना कर्णलतामयेन पाशद्वयेन च्छिदुरेतरेण।  
एकाकिपाशं वरुणं विजिग्येऽनङ्गीकृतायासतती रतीशः॥ 129 ॥  
आत्मैव तातस्य चतुर्भुजस्य जातश्चतुर्दोरुचितः स्मरोऽपि।  
तच्चापयोः कर्णलते भ्रुवोर्ज्ये वंशत्वगंशौ चिपिटे किमस्याः॥ 130 ॥  
%(कर्णभूषणम्)%॥ मुक्ताताटङ्कयुगंप्रतिमक्तं कर्णपार्श्वयोरस्याः।  
मुखकमलमिव निषेवितुमागतममृतांशुबिम्बयुगम्॥ 131 ॥  
ताटङ्कमस्यास्तरलेक्षणाया मुक्ताफलैश्चारुरुचिं विधत्ते।  
मुखश्रिया चन्द्रमिवाभिभूय बन्दीकृतं तारकचक्रवालम्॥ 132 ॥  
शशी हर्तुं लोभान्मुखकमलशोभां श्रुतितलं सिषेवे सातङ्कस्तव तरुणि ताटङ्ककपटात्।  
तदन्तःपीयूषं निखिलमथ निक्षेप्तुमधरे मनोजन्मा मुष्णन्मुहुरहह तुच्छं तमकरोत्॥ 133 ॥  
%कपोलौ%॥ कपोलपालीं तव तन्वि मन्ये लावण्यधन्ये दिशमुत्तराख्याम्।  
विभाति यस्यां (1)ललितालकायां मनोहरा वैश्र(2)वणस्य लक्ष्मीः॥ 134 ॥  
F.N.  
(1. अलकाः केशाः; (पक्षे) कुबेरनगरी.)  
(2. वैश्रवणस्य कुबेरस्य; (पक्षे) वै इति पदच्छेदः. श्रवणस्य कर्णस्य.)  
स्वर्णच्छवीनामसितेक्षणानां कर्णान्ततो गण्डलतातलानि।  
भृङ्गाः सहेलं यदि नापतिष्यन्कोऽवेदयिष्यन्नवचम्पकानि॥ 135 ॥  
आबध्नन्परिवेषमण्डलमलं वक्त्रेन्दुबिम्बाद्बहिः कुर्वत्पङ्कजजृम्भमाणकलिकाकर्णावतंसक्रियाम्।  
तन्वङ्ग्याः परिनृत्यतीव हसतीवोत्सर्पतीवोल्बणं लावण्यं ललतीव काञ्चनशिलाकान्ते कपोलस्थले॥ 136 ॥  
%अधरः%॥ तवैष विद्रुमच्छायो(3) मरुमार्ग(4) इवाधरः।  
करोति कस्य नो मुग्धे पिपासाकुलितं मनः॥ 137 ॥  
F.N.  
(3. प्रवालकान्तिः; (पक्षे) विगता द्रुमच्छाया यस्मात्.)  
(4. मरुदेशस्थमार्गः.)  
अल्पेनापि सुरक्तेन साधनेन प्रयोजनम्।  
ओष्ठद्वयसहायेन कान्तास्येन जगज्जितम्॥ 138 ॥  
सर्वस्यैव हि रत्नस्य (5)व्रणेऽर्घः(6) परिहीयते।  
दयिताधररत्नं तु (7)व्रणितं यात्यनर्घ(8)ताम्॥ 139 ॥  
F.N.  
(5. छिद्रे. जाते सतीत्यध्याहार्यम्.)  
(6. मूल्यम्.)  
(7. सञ्जातव्रणम्.)  
(8. अमूल्यताम्.)  
अधरोऽयमधीराक्ष्या (9)बन्धुजीवप्रभाहरः।  
अन्यजीवप्रभां हन्त हरतीति किमद्भुतम्॥ 140 ॥  
F.N.  
(9. बन्धूकपुष्पम्; (पक्षे) बन्धुभूता जीवाः.)  
मुखारविन्ददत्तश्रीः सुतनोररुणोऽधरः।  
कुरुते हारमाणिक्यप्रदीपान्पाण्डुरत्विषः॥ 141 ॥  
सन्ततोदयसन्ध्येव वदनेन्दोरनिन्दिता।  
तदोष्ठमुद्रा लावण्यसमुद्रस्येव विद्रुमः॥ 142 ॥  
अधरोऽसौ कुरङ्गाक्ष्याः शोभते नासिकातले।  
सुवर्णनलिकामध्यान्माणिक्यमिव विच्युतम्॥ 143 ॥  
अधरं खलु बिम्बनामकं फमाभ्यामिति भव्यमन्वयम्।  
लभतेऽधरबिम्ब इत्यदः पदमस्या रदनच्छदे वदत्॥ 144 ॥  
उत्थितो निशि कलानिधिर्भवेदेतदीयमुखतुल्यताप्तये।  
प्रापितो मलिनभावमेतया लज्जया नभसि यात्यदृश्यताम्॥ 145 ॥  
अपि मृगाक्षि तवाधरपल्लवे दयितदन्तपदं न भवत्यदः।  
भुवनमोहनमन्त्रपदाङ्कितं किमुत यन्त्रमिदं स्मरयन्त्रिणः॥ 146 ॥  
अभिलषन्ति तवाधरमाधुरीं तदिह किं हरिणाक्षि मुधा बुधाः।  
सुरसुधामधरीकुरुते यतस्त्वदधरोऽधरतामगमत्ततः॥ 147 ॥  
पुष्पं प्रवालोपहितं यदि स्यान्मुक्ताफलं वा स्फुटविद्रुमस्थम्।  
ततोऽनुकुर्याद्विशदस्य तस्यास्ताम्रौष्ठपर्यस्तरुचः स्मितस्य॥ 148 ॥  
बन्धूकबन्धूभवदेतदस्या मुखेन्दुनानेन सहोज्जिहानम्।  
रागश्रिया शैशवयौवनीयां स्वमाह सन्ध्यामधरोष्ठलेखा॥ 149 ॥  
अस्या मुखेन्दावधरः सुधाभूर्बिम्बस्य युक्तः प्रतिबिम्ब एषः।  
तस्याथवा श्रीर्द्रुमभाजि देशे सम्भाव्यमानास्य तु विद्रुमेऽसौ॥ 150 ॥  
जानेऽतिरा(1)गादिदमेव बिम्बं बिम्बस्य च व्यक्तमितोऽ(2)धरत्वम्।  
द्वयोर्विशेषा(3)वगमाक्षमाणां नाम्नि भ्रमोऽभूदनयोर्जनानाम्॥ 151 ॥  
F.N.  
(1. लौहित्यात्.)  
(2. निकृष्टत्वम्.)  
(3. तारतम्यम्.)  
प्रियामुखीभूय सुखी सुधांशुर्वसत्यसौ राहुभयव्ययेन।  
इमां दधाराधरबिम्बलीलां तस्यैव बालं करचक्रवालम्॥ 152 ॥  
अधरममृतं कः सन्देहो मधून्यपि नान्यथा मधुरमधिकं द्राक्षायाश्च प्रसन्नरसं फलम्।  
सकृदपि पुनर्मध्यस्थः सन्रसान्तरविज्जनो वदतु यदिहान्यत्स्वादु स्यात्प्रियादशनच्छदात्॥ 153 ॥  
त्वं पीयूष दिवोऽपि भूषणमसि द्राक्षे परीक्षेत को माधुर्यं तव विश्वतोऽपि विदितं माध्वीक माध्वीकता।  
एतत्किं तु मनागरुं(4)तुदमिव ब्रूमो न चेत्कुप्यसि यः कान्ताधरपल्लवे मधुरिमा नान्यत्र कुत्रापि सः॥ 154 ॥  
F.N.  
(4. मर्मस्पृक्.)  
%दन्ताः%॥ द्विधा विधाय शीतांशुं कपोलौ कृतवान्विधिः।  
तन्व्यास्तद्रसनिष्यन्दबिन्दवो रदनावलिः॥ 155 ॥  
चन्द्राधिकैतन्मुखचन्द्रिकाणां दरायतं तत्किरणाद्धनानाम्।  
पुरःपरिस्रस्तपृषद्द्वितीयं रदावलिद्वन्द्वति बिन्दुवृन्दम्॥ 156 ॥  
राजौ द्विजानामिह राजदन्ताः सम्बिभ्रति श्रोत्रियविभ्रमं यत्।  
उद्वेगरागादिमृजावदाताश्चत्वार एते तदवैमि मुक्ताः॥ 157 ॥  
यावद्यावत्कुवलयदृशा मृद्यते दन्तपालिस्तावत्तावद्द्विगुणमधरच्छायया शोणशोचिः।  
काचित्त्वस्याः परिमलकलाहूतमात्रालिकान्त्या वक्त्राश्वासे प्रसरति मुहुः श्यामिकाप्याविरासीत्॥ 158 ॥  
%चिबुकः%॥ विलोकितास्या मुखमुन्नमय्य किं वेधसेयं सुषमासमाप्तौ।  
धृत्युद्भवा यच्चिबुके चकास्ति निम्ने मनागङ्गुलियन्त्रणेव॥ 159 ॥  
%मुखम्%॥ जितेन्दुपद्मलावण्यं कः कान्तावदनं जयेत्।  
मुक्त्वा तदेव सुरतश्रमजिह्मितलोचनम्॥ 160 ॥  
चलद्भृङ्गमिवाम्भोजमधीरनयनं मुखम्।  
तदीयं यदि दृश्येत कामः क्रुद्धोऽस्तु किं ततः॥ 161 ॥  
विलसत्याननं तस्या नासाग्रस्थितमौक्तिकम्।  
आलक्षितबुधाश्लेषं राकेन्दोरिव मण्डलम्॥ 162 ॥  
मुखं वहति बन्धूकबन्धुरेणाधरेण सा।  
पूर्णेन्दुमिव सौदर्यादङ्कलालितकौस्तुभम्॥ 163 ॥  
विधायापूर्वपूर्णेन्दुमस्या मुखमभूद्ध्रुवम्।  
धाता निजासनाम्भोजविनिमीलनदुःस्थितः॥ 164 ॥  
शरत्कालसमुल्लासिपूर्णिमाशर्वरीप्रियम्।  
करोति ते मुखं तन्वि चपेटापातनातिथिम्॥ 165 ॥  
राकायामकलङ्कं चेदमृतांशोर्भवेद्वपुः।  
तस्या मुखं तदा साम्यपराभवमवाप्नुयात्॥ 166 ॥  
आननं मृगशावाक्ष्या वीक्ष्य लोलालकावृतम्।  
भ्रमद्भ्रमरसंकीर्णं स्मरामि सरसीरुहम्॥ 167 ॥  
इयं सुनयना दासीकृततामरसश्रिया।  
आननेनाकलङ्केन जयतीन्दुं कलङ्किनम्॥ 168 ॥  
लावण्यमधुभिः पूर्णमास्यमस्या विकस्वरम्।  
लोकलोचनरोलम्बकदम्बैः कैर्न पीयते॥ 169 ॥  
ननु नीलाञ्चलसंवृतमाननमाभाति हरिणनयनायाः।  
प्रतिबिम्बित इव यमुनागभीरनीरान्तरेणाङ्कः॥ 170 ॥  
अम्बुजमम्बुनि मग्नं त्रासादाकाशमाश्रितश्चन्द्रः।  
सम्प्रति कः परिपन्थी यं प्रति कोपारुणं वदनम्॥ 171 ॥  
(1)आसायं सलिलभरे सवितारमुपास्य सादरं तपसा।  
अधुनाब्जेन मनाक्तव मानिनि तुलना मुखस्याप्ता॥ 172 ॥  
F.N.  
(1. सायंकालपर्यन्तम्.)  
सुविरलमौक्तिकतारे धवलांशुकचन्द्रिकाचमत्कारे।  
वदनपरिपूर्णचन्द्रे सुन्दरि राकास्ति नात्र संदेहः॥ 173 ॥  
पुंसां दर्शय सुन्दरि मुखेन्दुमीषत्त्रपामपाकृत्य।  
जायाजित इति रूढा जनश्रुतिर्मे यशो भवतु॥ 174 ॥  
अबले सलिले तपस्यता ते (2)मुखभावो गमितो न पङ्कजेन।  
कथमा(3)दिमवर्णता(4)न्त्यजस्य द्वि(5)जराजेन (6)कृतोरुनिग्रहस्य॥ 175 ॥  
F.N.  
(2. मुखत्वम्. मुखसाम्यमित्यर्थः.)  
(3. आदौ मवर्णो यस्य तस्य भावस्तत्ता. पकारादेः पङ्कजस्य मकरादित्वं कथमित्यर्थः; (पक्षे) ब्राह्मणत्वम्.)  
(4. अन्ते जकारो यस्यैतादृशस्य पङ्कजस्य; (पक्षे) अतिशूद्रस्य.)  
(5. चन्द्रेण; (पक्षे) ब्राह्मणश्रेष्ठेन.)  
(6. कृत उरुर्महान्निग्रहो दण्डो यस्य.)  
सुषमाविषये परीक्षणे निखिलं पद्ममभाजि तन्मुखात्।  
अधुनापि न भङ्गलक्षणं सलिलोन्मज्जनमुज्झति स्फुटम्॥ 176 ॥  
यः ससर्ज कमलं रमागृहं विश्वलोचनमहोत्सवं विधिः।  
एष तादृगसृजन्मृगीदृशो मीनकेतननिकेतनं मुखम्॥ 177 ॥  
साधु चन्द्रमसि पुष्करैः कृतं मीलितं यदभिरामताधिके।  
उद्यता जयिनि कामिनीमुखे तेन साहसमनुष्ठितं पुनः॥ 178 ॥  
तस्या मुखस्यातिमनोहरस्य कर्तुं न शक्तः (1)सदृशं प्रियायाः।  
अद्यापि शीतद्युतिरात्मबिम्बं निर्माय निर्माय पुनर्भिनत्ति॥ 179 ॥  
F.N.  
(1. तुल्यम्.)  
अनेन रम्भोरु तवाननेन पीयूषबानोस्तुलया धृतस्य।  
ऊनस्य नूनं परिपूरणाय ताराः स्फुरन्ति प्रतिमानखण्डाः॥ 180 ॥  
अस्या मुखस्यास्तु न पूर्णिमास्यं पूर्णस्य जित्वा महिमा हिमांशुम्।  
भ्रूलक्ष्मखण्डं दधदर्धमिन्दुर्भालस्तृतीयः खलु यस्य भागः॥ 181 ॥  
व्यधत्त धाता मुखपद्ममस्याः सम्राजमम्भोजकुलेऽखिलेऽपि।  
सरोजराजौ सृजतोऽदसीयां नेत्राभिधेयावत एव सेवाम्॥ 182 ॥  
दिवारजन्यो रविसोमभीते चन्द्राम्बुजे निक्षिपतः स्वलक्ष्मीम्।  
अस्या यदास्ये न तदा तयोः श्रीरेकश्रियेदं तु कदा न कान्तम्॥ 183 ॥  
अस्या मुखश्रीप्रतिबिम्बमेव जलाच्च तातान्मुकुराच्च मित्त्रात्।  
अभ्यर्थ्य धत्तः खलु पद्मचन्द्रौ विभूषणं याचितकं कदाचित्॥ 184 ॥  
अस्या मुखेनैव विजित्य नित्यस्पर्धी मिलत्कुङ्कुमरोषभासा।  
प्रसह्य चन्द्रः खलु नह्यमानः स्यादेव तिष्ठन्परिवेषपाशः॥ 185 ॥  
विधोर्विधिर्बिम्बशतानि लोपं लोपं कुहूरात्रिषु मासि मासि।  
अभङ्गुरश्रीकममुं किमस्या मुखेन्दुमस्थापयदेकशेषम्॥ 186 ॥  
कपोलपत्त्रान्मकरात्सकेतुर्भ्रूभ्यां जिगीषुर्धनुषा जगन्ति।  
इहावलम्ब्यास्ति रतिं मनोभू रज्यद्वयस्यो मधुनाधरेण॥ 187 ॥  
धिक्तस्य मन्दमनसः कुकवेः कवित्वं यः स्त्रीमुखं च शशिनं च समं करोति।  
भ्रूभङ्गविभ्रमकटाक्षनिरीक्षितानि कोपप्रसादहसितानि कुतः शशाङ्के॥ 188 ॥  
चन्द्रं कलङ्करहितं शफरद्वयं च निस्तोयमन्धतमसं च सुगन्धि तन्व्याः।  
वक्त्रच्छलेन भुवि सृष्टवतो विधातुर्वर्ण्येत केन करकौशलमद्भुतं तत्॥ 189 ॥  
अस्यामपूर्व इव कोपि कलङ्करिक्तश्चन्द्रोऽपरः किमुत तन्मकरध्वजेन।  
रोमावलीगुणमिलत्कुचमन्दरेण निर्मथ्य नाभिजलधिं ध्रुवमुद्धृतः स्यात्॥ 190 ॥  
लोके कलङ्कमपहातुमयं शशाङ्को जातो यतस्तव मुखं तरलायताक्षि।  
तत्रापि कल्पयसि तन्वि कलङ्कलेखां नार्यः समाश्रितजनं हि कलङ्कयन्ति॥ 191 ॥  
यन्मञ्जुसिञ्जितमितो रसनामणीनां यच्छ्वाससौरभबलादलयो वदन्ति।  
यद्गीतयः स्खलदलङ्कृतयश्च लीला दोलाविलासतरलस्तदयं मुखेन्दुः॥ 192 ॥  
प्रविश झटिति गेहं मा बहिस्तिष्ठ कान्ते ग्रहणसमयवेला वर्तते शीतरश्मेः।  
तव मुखमकलङ्कं वीक्ष्य नूनं स राहुर्ग्रसति तव मुखेन्दुं पूर्णचन्द्रं विहाय॥ 193 ॥  
यदमर्शतैः सिन्धोरन्तः कथञ्चिदुपार्जितं सकलमपि तद्धात्रा कान्तामुखे विनिवेशितम्।  
सुरसुमनसः श्वासामोदे शशी च कपोलयोरमृतमधरे तिर्यग्भूते विषं च विलोचने॥ 194 ॥  
असावन्तश्चञ्चद्विकचनवलीलाब्जयुगलस्तलस्फूर्जत्कम्बुर्विलसदलिसंघात उपरि।  
विना दोषासङ्गं सततपरिपूर्णाखिलकलः कुतः प्राप्तश्चन्द्रो विगलितकलङ्कः सुमुखि ते॥ 195 ॥  
जगन्नेत्रानन्दं वदनमतुलं पक्ष्मलदृशः कथङ्कारं पङ्केरुहमनुविधातुं प्रभवति।  
अयं चेदाकाङ्क्षी सह मदनकोदण्डलतया वराको राकेन्दुः कुवलययुगं किं न वहति॥ 196 ॥  
अनाकेशे चन्द्रः सरसिजदलद्वन्द्वसहितो गृहीतः पश्चार्धे कुटिलकुटिलैः सोऽपि तिमिरैः।  
सुधां मुञ्चत्युच्चैरशनिमथ संमोहजननी किमुत्पातालीयं वदत जगतः कर्तुरुदिता॥ 197 ॥  
सुधाबद्धग्रासैरुपवनचकोरैरनुसृतां किरञ्ज्यो(1)त्स्नामच्छां नवलव(2)लिपाक(3)प्रणयिनीम्।  
उपप्रकाराग्रं (4)प्रहिणु नयने तर्कय (5)मनागनाकाशे कोऽयं गलितहरिणः शीतकिरणः॥ 198 ॥  
F.N.  
(1. प्रसारयन्.)  
(2. लताविशेषः.)  
(3. सदृशीम्.)  
(4. प्रेरय.)  
(5. ईषत्.)  
विना सायं कोऽयं समुदयति सौरभ्यसुभगः किरञ्ज्योत्स्नाधारामधिधरणि तारापरिवृढः। धनुर्धत्ते स्मारं तिरयति विहारं न तमसां निरातङ्कः पङ्केरुहयुगलमङ्गे नटयति॥ 199 ॥  
अनुच्छिष्टो देवैरपरिदलितो राहुदशनैः कलङ्केनास्पृष्टो न खलु परिभूतो दिनकृता।  
कुहूभिर्नी लुप्तो न च युवतिवक्त्रेण विजितः कलानाथः कोऽयं कनकलतिकायामुदयते॥ 200 ॥  
स्मितज्योत्स्नागङ्गा तपनतनया श्यामलरुचिः सरस्वत्योष्ठाभारुणकिरणसौन्दर्यजयिनी।  
इमास्तिस्रस्तीर्थाधिप इव मुखे सुभ्रु मिलितास्तवेदं सेवन्को न लभत इहानन्दलहरीम्॥ 201 ॥  
कोषः स्फीततरः स्थितानि परितः पत्त्राणि दुर्गं जलं मैत्त्रं मण्डलमुज्ज्वलं चिरमधो नीतास्तथा कण्टकाः।  
इत्याकृष्टशिलीमुखेन रचनां कृत्वा तदत्यद्भुतं यत्पद्मेन जिगीषुणापि न जितं मुग्धे त्वदीयं मुखम्॥ 202 ॥  
आरब्धे दयितामुखप्रतिसमे निर्मातुमस्मिन्नपि व्यक्तं जन्मसमानमेव मिलितामंशुच्छटां वर्षति।  
आत्मद्रोहिणि रोहिणीपरिवृढे पर्यङ्कपङ्केरुहः सङ्कोचादथ दुःस्थितस्य न विधेस्तच्छीलमुन्मीलितम्॥ 203 ॥  
तानि प्राञ्चि दिनानि यत्र रजनी सेहे तमिस्रापदं सा सृष्टिर्विरराम यत्र भवति ज्योत्स्नामयो नातपः।  
अद्यान्यः समयस्तथाहि तिथयोऽप्यस्या मुखस्योदये हस्ताहस्तिकया हरन्ति परितो राकावराकीयशः॥ 204 ॥  
अज्ञातेन्दुपराभवं परिलसद्व्यालोलनेत्राञ्जनं भ्रान्तभ्रूलतमैणनाभितिलकं श्रीखण्डपत्त्रालकम्।  
बन्धूकाधरसुन्दरं सुरमुनिव्यामोहि वाक्यामृतं त्रैलोक्याद्भुतपङ्कजं वरतनोरास्यं न कस्य प्रियम्॥ 205 ॥  
चातुर्यस्यैकचिह्नं फलममलगिरां मूलमुत्तापशान्तेः पद्मायाः सप्रसादं स्थलमपि च रुचां कोशभूतं फलानाम्।  
शृङ्गारस्यातिमान्यं शरदमृतकरस्पर्धि सौभाग्यसिन्धोरास्यं तस्याः सहास्यं मनसि न मृदुले कस्य लास्यं तनोति॥ 206 ॥  
%(स्मितम्)%॥ कामबाणप्रहारेण मूर्च्छितानि पदे पदे।  
जीवन्ति युवचेतांसि युवतीनां स्मितामृतैः॥ 207 ॥  
स्मयमानमायताक्ष्याः किञ्चिदभिव्यक्तदशनशोभि मुखम्।  
असमग्रलक्ष्यकेसरमुच्छ्वसदिव पङ्कजं दृष्टम्॥ 208 ॥  
धवलीकरोति हरितो मलिनीकुरुते मनः सपत्नीनाम्।  
अस्या हास्यविकासो मम तु मनो रक्तमाचरति॥ 209 ॥  
यदि प्रसादीकुरुते सुधांशोरेषा सहस्रांशमपि स्मितस्य।  
(1)तत्कौमुदीनां कुरुते तमेव निमित्त्य देवः सफलं स्वजन्म॥ 210 ॥  
F.N.  
(1. प्रक्षिप्य.)  
%कण्ठः%॥ कण्ठस्य विदधे कान्तिं मुक्ताभरणता यथा।  
नास्याः स्वभावरम्यस्य मुक्ताभरणता तथा॥ 211 ॥  
असावुद्वेललावण्यरत्नाकरसमुद्भवः।  
जगद्विजयमङ्गल्यशङ्खः कुसुमधन्वनः॥ 212 ॥  
श्रोत्रपीयूषगण्डूषैः काकलीकलगीतिभिः।  
कण्ठः कुण्ठितचातुर्यो विपञ्चीपञ्चमध्वनेः॥ 213 ॥  
अयं त्रयाणां ग्रामाणां निधानं मधुरध्वनिः।  
रेखात्रयमितीवास्याः सूत्रितं कण्ठकन्दले॥ 214 ॥  
कण्ठस्य तस्याः स्तनबन्धुरस्य मुक्ताकलापस्य च निस्तलस्य।  
अन्योन्यशोभाजननाद्बभूव साधारणो भूषणभूष्यभावः॥ 215 ॥  
कवित्वगानप्रियवादसत्यान्यस्या विधाता न्यधिताधिकण्ठम्।  
रेखात्रयन्यासमिषादमीषां वासाय सोऽयं विबभाज सीमाः॥ 216 ॥  
मुक्तोत्करः सङ्कटशुक्तिमध्याद्विनिर्गतः सारसलोचनायाः।  
जानीमहेऽस्याः कमनीयकम्बुग्रीवाधिवासाद्गुणवत्त्वमाप॥ 217 ॥  
%(वाणी)%॥ अमृतद्रवमाधुरीधुरीणां गिरमाकर्ण्य कुरङ्गलोचनायाः।  
मुहुरभ्यसनं कषायकण्ठी कलकण्ठी कुरुते कुहूरुतेन॥ 218 ॥  
स्वरेण तस्याममृतस्रुतेव प्रजल्पितायामभिजातवाचि।  
अप्यन्यपुष्टा प्रतिकूलशब्दा श्रोतुर्वितन्त्रीरिव ताड्यमाना॥ 219 ॥  
शिरीषकोषादपि कोमलाया वेधा विधायाङ्गमशेषमस्याः।  
प्राप्तप्रकर्षः सुकुमारसर्गे समापयद्वाचि मृदुत्वमुद्राम्॥ 220 ॥  
प्रसूनबाणाद्वयवादिनी सा कापि द्विजेनोपनिषत्पिकेन।  
अस्याः किमास्यद्विजराजतो वा नाधीयते भैक्षभुजा तरुभ्यः॥ 221 ॥  
पद्माङ्कसद्मानमवेक्ष्य लक्ष्मीमेकस्य विष्णोः श्रयणात्सपत्नीम्।  
आस्येन्दुमस्या भजते जिताब्जं सरस्वती तद्विजिगीषया किम्॥ 222 ॥  
कण्ठे वसन्ती चतुरा यदस्याः सरस्वती वादयते विपञ्चीम्।  
तदेव वाग्भूय मुखे मृगाक्ष्याः श्रोतुः श्रुतौ याति सुधारसत्वम्॥ 223 ॥  
%बाहू%॥ दयिताबाहुपाशस्य कुतोऽयमपरो विधिः।  
जीवयत्यर्पितः कण्ठे मारयत्यपवर्जितः(1)॥ 224 ॥  
F.N.  
(1. त्यक्तः.)  
शब्दवद्भिरलङ्कारैरुपेतमतिकोमलम्।  
सुवृत्तं काव्यवद्रेजे तद्बाहुलतिकाद्वयम्॥ 225 ॥  
सरले एव दोर्लेखे यदि चञ्चलचक्षुषः।  
अमुग्धाभ्यो मृणालीभ्यः कथमाजह्रतुः श्रियम्॥ 226 ॥  
बाहू तस्याः कुचाभोगनिरुद्धान्योन्यदर्शनौ।  
मन्त्रितं कथमेताभ्यां मृणालीकीर्तिलुण्ठनम्॥ 227 ॥  
बाहू प्रियाया जयतां मृणालं द्वन्द्वे जयो नाम न विस्मयोऽस्मिन्।  
उच्चैस्तु तच्चित्रममुष्य भग्नस्यालोक्यते निर्व्यथनं यदन्तः॥ 228 ॥  
अजीयतावर्तशुभं युनाभ्यां दोर्भ्यां मृणालं किमु कोमलाभ्याम्।  
निःसूत्रमास्ते घनपङ्कमृत्सु मूर्तासु नाकीर्तिषु तन्निमग्नम्॥ 229 ॥  
%करौ%॥ कुसुमायुधकोदण्डे हस्तौ विस्तीर्णचक्षुषः।  
अशोकपल्लवास्त्राणां प्रतिहस्तत्वमागतौ॥ 230 ॥  
नाहं धार्यमधीराक्षि मुखेन्दोः संमुखं त्वया।  
इतीव लीलापद्मेन करेऽस्याः कान्तिरर्पिता॥ 231 ॥  
स्पृष्टस्त्वयैव दयिते स्मरपूजाव्यापृतेन हस्तेन।  
उद्भिन्नापरमृदुतरकिसलय इव लक्ष्यतेऽशोकः॥ 232 ॥  
अस्याः करस्पर्शनगर्धनर्द्धिर्बालत्वमापत्खलु पल्लवो यः।  
भूयोऽपि नामाधरसाम्यगर्वं कुर्वन्कथं वास्तु न सा प्रवालः॥ 233 ॥  
अस्यैव सर्गाय भवत्करस्य सरोजसृष्टिर्मम हस्तलेखः।  
इत्याह धाता हरिणेक्षणायां किं हस्तलेखीकृतया तया स्याम्॥ 234 ॥  
मुग्धे प्रतारयसि किं कुसुमानि हर्तुमेतान्यशोकविटपस्य कुतूहलेन।  
अस्यैव तन्विनवपल्लवडम्बरेषु त्वं हारयिष्यसि ननु स्वयमेव पाणी॥ 235 ॥  
%(कङ्कणम्)%॥ गौराङ्ग्या भुजलावण्यमीलितं हेमकङ्कणम्।  
कण्ठाश्लेषे वयस्याभिः काठिन्यादन्वमीयत॥ 236 ॥  
प्रकोष्ठबन्धे बिम्बोष्ठ्यास्तस्याः काञ्चनकङ्कणम्।  
नालं वलयितं हस्ते हेमाब्जस्येव राजते॥ 237 ॥  
सौवर्णकङ्कणश्रेण्या भाति तद्बाहुकन्दली।  
तूणचम्पकमौर्व्येव पुष्पचापेन वेष्टिता॥ 238 ॥  
सहेमकटकं धत्ते सा करं पद्मतस्करम्।  
पद्मिनीवल्लभस्येव मूले वेष्टितमंशुना॥ 239 ॥  
हस्ते चकास्ति बालायास्तस्याः कङ्कणमालिका।  
मनःकुरङ्गबन्धाय पाशालीव मनोभुवः॥ 240 ॥  
कृशाङ्ग्याः कुचभारेण दूरमुत्सारितौ भुजौ।  
वहतः कलहायेव वाचालां वलयावलिम्॥ 241 ॥  
न्यस्तानि दन्तवलयानि करे कदाचित्तानीन्दुखण्डघटितानि ममैष तर्कः।  
अस्या निसर्गमृदुपाणिसरोजमेषामामोचने झटिति यन्मुकुलीबभूव॥ 242 ॥  
%(हस्तरेखा)%॥ आयूरेखां चकारास्याः करे द्राघीयसीं विधिः।  
शौण्डीर्यगर्वनिर्वाहप्रत्याशां च मनोभुवः॥ 243 ॥  
%अङ्गुल्यः%॥ सुदीर्घा रागशालिन्यो बहुपर्वमनोहराः।  
तस्या विरेजुरङ्गुल्यः कामिनां सङ्कथा इव॥ 244 ॥  
रज्यन्नखस्याङ्गुलिपञ्चकस्य मिषादसौ हैङ्गुलपद्मतूणे।  
हैमैकपुङ्खास्ति विशुद्धपर्वा प्रियाकरे पञ्चशरी स्मरस्य॥ 245 ॥  
%(मुद्रिका)%॥ अङ्गुलीषु कुरङ्गाक्ष्याः शोभते मुद्रिकावलिः।  
प्रोतेव बाणैः पुष्पेषोः सूक्ष्मलक्ष्यपरम्परा॥ 246 ॥  
%स्तनौ%॥ मृद्वङ्गि कठिनौ तन्वि पीनौ सुमुखि दुर्मुखौ।  
अत एव बहिर्यातौ हृदयात्ते पयोधरौ॥ 247 ॥  
तन्वङ्ग्याः स्तनयुग्मेन मुखं न प्रकटीकृतम्।  
हाराय गुणिने स्थानं न दत्तमिति लज्जया॥ 248 ॥  
यन्न भाति तदङ्गेषु लावण्यमतिसम्भृतम्।  
पिण्डीकृतमुरोदेशे तत्पयोधरतां गतम्॥ 249 ॥  
स्वयम्भूः शंभुरम्भोजलोचने त्वत्पयोधरः।  
नखेन कस्य धन्यस्य चन्द्रचूडो भविष्यति॥ 250 ॥  
(1)अविवेकि कुचद्वन्द्वं हन्तु नाम जगत्त्रयम्।  
(2)श्रुतिप्रणयिनोरक्ष्णोरयुक्तं जनमारणम्॥ 251 ॥  
F.N.  
(1. विशेषदर्शनरहितम्; (पक्षे) विश्लेषशून्यम्. परस्परं संश्लिष्टत्वात्.)  
(2. वेदः; (पक्षे) कर्णः.)  
(3)प्रायश्चित्तं न गृह्णीतस्तन्वङ्ग्याः (4)पतितौ स्तनौ।  
अत एव तयोः स्पर्शे लोकोऽयं शिथिलादरः॥ 252 ॥  
F.N.  
(3. पापनिष्कृतिम्; (पक्षे) प्रायो बाहुल्येन चित्तं स्वान्तम्.)  
(4. पातकिनौ; (पक्षे) गलितौ.)  
(5)पयोधरघनीभावस्तावद(6)म्बरमध्यगः।  
(7)आश्लेषोपगमस्तत्र यावन्नैव प्रवर्तते॥ 253 ॥  
F.N.  
(5. पयोधराणां मेघानां घनीभावः प्राचुर्यम्.)  
(6. आकाशमध्यवर्ती च.)  
(7. आश्लेषानक्षत्रस्योदयः; (पक्षे) सुगमम्.)  
भाति निर्विवरे तस्याश्चित्रं कुचयुगान्तरे।  
क्रीडाकुण्डलितोच्चण्डकोदण्डः कुसुमायुधः॥ 254 ॥  
कुचद्वये चकोराक्षी चिबुकप्रान्तचुम्बिनि।  
मर्मोक्तिषु न शक्नोति स्थातुं लज्जानतानना॥ 255 ॥  
शङ्केतच्चित्तमक्लेशसाध्यं कुसुमधन्वनः।  
काठिन्यं बहिरेवास्याः स्तनाभ्यां येन धारितम्॥ 256 ॥  
सा स्तनाञ्जलिबन्धेन मन्मथं प्रथमागतम्।  
करोतीवोन्मुखं बाला बान्धवं यौवनश्रियः॥ 257 ॥  
अस्त्यप्रतिसमाधेयं स्तनद्वन्द्वस्य दूषणम्।  
स्फुटतां कञ्चुकानां यन्नायात्यावरमीयताम्॥ 258 ॥  
कुम्भौ सदम्भौ करिणां कलशौ गन्दकौशलौ।  
चक्रवाकौ वाराकौ च तदीयकुचयोः पुरः॥ 259 ॥  
मुखेन्दुचन्द्रिकापूरप्लाव्यमानौ पुनः पुनः।  
शीतभीताविवान्योन्यं तस्याः पीडयतः स्तनौ॥ 260 ॥  
तत्कुचौ चरतः किञ्चिन्नूनं मनसिजव्रतम्।  
नित्योन्मुखौ यदासाते मौलिरत्नस्य भास्वतः॥ 261 ॥  
सा धारयत्यधीराक्षी दुर्वहं स्तनमण्डलम्।  
गर्वपर्वतमारूढश्चित्रं कुसुमकार्मुकः॥ 262 ॥  
तस्यास्तुङ्गस्तनच्छाया चकास्ति त्रिवलीतटे।  
लीना तिमिरलेखेव वदनेन्दोरगोचरे॥ 263 ॥  
स्वकीयं हृदयं भित्त्वा निर्गतौ यौ पयोधरौ।  
हृदयस्यान्यदीयस्य भेदने का कृपा तयोः॥ 264 ॥  
अल्पं निर्मितमाकाशमनालोच्यैव वेधसा।  
इदमेवं विधं भावि भवत्याः स्तनमण्डलम्॥ 265 ॥  
उच्छ्वसन्मण्डलप्रान्तरेखमाबद्धकुङ्मलम्।  
अपर्याप्तमुरो वृद्धेः शंसत्यस्याः स्तनद्वयम्॥ 266 ॥  
मध्येन तनुमध्या मे मध्यं जितवतीत्ययम्।  
इभकुम्भौ भिनत्त्यस्याः कुचकुम्भनिभौ हरिः॥ 267 ॥  
पटविघटितमपि कुचतटमकपटमनसः कुरङ्गनयनायाः।  
मणिभवमूखपटलीपटलीनतया न सम्यगालोचि॥ 268 ॥  
प्रतिपक्षो यदि वक्षोरुहपरिणाहः कुरङ्गनयनायाः।  
आकाशवासतपसः श्रीफल विफलस्तवायासः॥ 269 ॥  
चञ्चत्काञ्चनशैलावस्या वक्षोरुहौ तन्व्याः।  
नो चेत्तावधिरूढा कथमनिमिषतां भजेत मे दृष्टिः॥ 270 ॥  
करतलयुगपरिणद्धे कुचकलशे कुङ्कुमारुणे तस्याः।  
सिन्दूरिते करिपतेः कुम्भे नक्षत्रमालेव॥ 271 ॥  
काठिन्यमङ्गैरखिलैर्निरस्तं कुचौ युवत्याः शरणं जगाम।  
अधः पतिष्याव इतीव भीत्या न शक्नुतस्तावपि हातुमेतत्॥ 272 ॥  
दिवानिशं वारिणि (1)कण्ठदघ्ने (2)दिवाकराराधनमाचरन्ती।  
वक्षोजताप्त्यै किमु पक्ष्मलाक्ष्यास्तपश्चरत्यम्बुजपङ्किरेषा॥ 273 ॥  
F.N.  
(1. कण्ठप्रमाणे.)  
(2. सूर्याराधनम्.)  
अन्योन्यमुत्पीडयदुत्पलाक्ष्याः स्तनद्वयं पाण्डु तथा प्रवृद्धम्।  
मध्ये यथा श्याममुखस्य तस्य मृणालसूत्रान्तरमप्यलभ्यम्॥ 274 ॥  
किं नर्मदाया मम सेयमस्या दृश्याभितो बाहुलतामृणाली।  
कुचौ किमुत्तस्थतुरन्तरीपे स्मरोष्मशुष्यत्तरवाल्यवारः॥ 275 ॥  
तालं प्रभु स्यादनुकर्तुमेतावुत्थानसुस्थौ पतितं न तावत्।  
परं च नाश्रित्य तरुं महान्तं कुचौ कृशाङ्ग्याः स्वत एव तुङ्गौ॥ 276 ॥  
एतत्कुचस्पर्धितया घटस्य खातस्य शास्त्रेषु निदर्शनत्वम्।  
तस्माच्च शिल्पान्मणिकादिकारी प्रसिद्धनामाजनि कुम्भकारः॥ 277 ॥  
निःशङ्कसङ्कोचितपङ्कजोऽयमस्यामुदीतो मुखमिन्दुबिम्बः।  
चित्रं तथापि स्तनकोकयुग्मं न स्तोकमप्यञ्चति विप्रयोगम्॥ 278 ॥  
आभ्यां कुचाभ्यामिभकुम्भयोः श्रीरादीयतेऽसावनयोः क्व ताभ्याम्।  
भयेन गोपायितमौक्तिकौ तौ प्रव्यक्तमुक्ताभरणाविमौ यत्॥ 279 ॥  
कराग्रजाग्रच्छतकोटिरर्थी ययोरिमौ तौ तुलयेत्कुचौ चेत्।  
सर्वं तदा श्रीफलमुन्मदिष्णु जातं (1)वटीमप्यधुना न लब्धुम्॥ 280 ॥  
F.N.  
(1. लावण्यलेशं कपर्दिकां च.)  
मध्यं तनूकृत्य यदीदमीयं वेधा न दध्यात्कमनीयमंशम्।  
केन स्तनौ सम्प्रति यौवनेऽस्याः सृजेदनन्यप्रतिमाङ्गयष्टेः॥ 281 ॥  
तपोपकण्ठस्थिततारहारस्फुरत्प्रभाशैवलिनीजलेषु।  
लीनो मनोजद्विप एव तस्य व्यक्तौ नु गण्डौ किमुरोजपिण्डौ॥ 282 ॥  
सतां समालोकयतां विवेकान्हवींषि हुत्वा स्मरबाणवह्नौ।  
धत्ते स्तनः श्यामशिरोमिषेण तनूदरि त्र्यायूषभस्मबिन्दुम्॥ 283 ॥  
नयननीरज किं भवता कृतं मुखशशी यदयं रिपुराश्रितः।  
इति वचो वितरीतुमिवोन्मुखं वरतनोः स्तनचक्रयुगं बभौ॥ 284 ॥  
बदरामलकाम्रदाडिमानामपहृत्य श्रियमुन्नतौ क्रमेण।  
अधुना हरणे कुचौ यतेते यदिते ते करिशावकुम्भलक्ष्म्याः॥ 285 ॥  
कनकक्रमुकायितं पुरस्तादथ पङ्केरुहकोरकायमाणम्।  
क्रमशः कलशायमानमास्ते सुदृशो वक्षसि कस्य भागधेयम्॥ 286 ॥  
अपि तद्वपुषि प्रसर्पतोर्गमिते कान्तिझरैरगाधताम्।  
स्मरयौवनयोः खलु द्वयोः प्लवकुम्भौ भवतः कुचावुभौ॥ 287 ॥  
कलशे निजहेतुदण्डजः किमु चक्रभ्रमिकारिता गुणः।  
स तदुच्चकुचौ भवन्प्रभाझरचक्रभ्रमिमातनोति यत्॥ 288 ॥  
जम्बीरश्रियमतिलङ्घ्य लीलयैव व्यानम्रीकृतकमनीयहेमकुम्भौ।  
नीलाम्बोरुहनयनेऽधुना कुचौ ते स्पर्धेते किल कनकाचलेन सार्धम्॥ 289 ॥  
शुकीचञ्चूत्खातच्छवि फलयुगं यौवनतरोरयःशङ्कुक्षुण्णं मदनकरिणः कुम्भयुगलम्।  
समुद्रं भोगायामृतकलशयुग्मं सुकृतिनः कुचद्वन्द्वं तन्व्या नवनखपदाङ्कं विजयते॥ 290 ॥  
कुचावस्याः कामद्विपकलभकुम्भाविति परे वदन्त्यन्ये वक्षःसरसि कमले काञ्चनघटौ।  
ममायं सिद्धान्तः स्फुरति मदनेन त्रिजगतीं विनिर्जित्य न्युब्जीकृतमिव निजं दुन्दुभियुगम्॥ 291 ॥  
जम्बीरं वा कमलमुकुलं हेमगुच्छं यथेच्छं मङ्गल्यं वा कलयतु जनो भूपतेर्मन्मथस्य।  
एतद्द्वन्द्वं कलयति मतिर्मामकीना नवीना केनाप्यस्या हृदि विनिहितं मन्मथानन्दकन्दम्॥ 292 ॥  
पुष्पेषोरभिषेकहेमकलशौ हारप्रभावाहिनीचक्राह्वौ(1) मदनोन्मदद्विपपतेः कुम्भौ रतेः कन्दुकौ।  
कन्दौ बाहुमृणालिकायुगलयोर्लीलालतासत्फले नव्यौ (2)रत्नसमुद्गकौ वहति सा लावण्यपूर्णौ स्तनौ॥ 293 ॥  
F.N.  
(1. चक्रवाकौ.)  
(2. सम्पुटौ.)  
यूनां मोहमहाफलप्रसविनीं नाभ्यालवालोत्थितां सेक्तुं रोमलतां मुखामृतनिधेर्लावण्यनामामृतम्।  
नेष्यन्सारणिकां विभज्य कृतवान्कूटद्वयं पार्श्वयोः पञ्चेषुस्तदिदं पयोधरयुगं लोकाः समाचक्षते॥ 294 ॥  
उद्भिन्नं किमिदं मनोभवनृपक्रीडारविन्दद्वयं सूते तत्कथमेकतः किल लसद्रोमावलीनालतः।  
चक्रद्वन्द्वमिदं क्षमं तदपि न स्थातुं मुखेन्दोः पुरो लावण्याम्बुनि मग्नयौवनगजस्यावैमि कुम्भद्वयम्॥ 295 ॥  
उद्भेदं प्रतिपद्य पक्वबदरीभावं समेत्य क्रमात् पुंनागाकृतिमाप्य पूगपदवीमारुह्य बिल्वश्रियम्।  
लब्ध्वा तालफलोपमां च ललितामासाद्य भूयोऽधुना चञ्चत्काञ्चनकुम्भजृम्भणमिभावस्याः स्तनौ बिभ्रतः॥ 296 ॥  
(3)रत्याप्तप्रियलाञ्छने (4)कठिनतावासे (5)रसालिङ्गिते (6)प्रह्लादैकरसे (7)क्रमादुपचिते (8)भूभृद्गुरुत्वापहे।  
को(9)कस्पर्धिनि भोगभाजि(10) (11)जनितानङ्गे (12)खलीनोन्मुखे भाति (13)श्रीरमणावतारदशकं बाले भवत्यास्तने॥ 297 ॥  
F.N.  
(3. रतावाप्तं प्रियस्य लाञ्छनं चिह्नं नखक्षताङ्गरागादिकं येन तथाभूते; (पक्षे) रत्या आप्तः प्रियः कामस्तस्य लाञ्छनं मत्स्यस्तद्रूपे.)  
(4. कठिनताया आवासे स्थानभूते; (पक्षे) कठिनताया आवासे कूर्मे.)  
(5. रसेनालिङ्गिते; (पक्षे) रसया पृथिव्या स्वोद्धरणकाले आलिङ्गिते वराहे.)  
(6. प्रकृष्टाह्लादे एकरसे तत्परे; (पक्षे) प्रह्लादे एको रसः प्रीतिर्यस्य तस्मिन्नृसिंहे.)  
(7. क्रमाद्बदरामलकादिपरिमाणलाभेनोपचिते प्रवृद्धे; (पक्षे) क्रमः पादविक्षेपस्तदनुसारेणोपचिते प्रवृद्धे वामने.)  
(8. भूभृतां पर्वतानां गुरुत्वमपहन्ति नाशयति तादृशे. ततोऽपि महत्त्वात्; (पक्षे) भूभृतां राज्ञां गौरवनाशके भार्गवे.)  
(9. चक्रवाकस्पर्धाशीले. तत्सदृशत्वात्; (पक्षे) सीतावियोगातुरतया चक्रवाकशापदे रामे.)  
(10. भोगः सुखं शरीरं वा तद्भाजि; (पक्षे) भोगः फणा तद्भाजि शेषावतारे बलभद्रे.)  
(11. जनितमदने; (पक्षे) जनितमनङ्गमङ्गस्य शरीरस्य विरुद्धं मौनभोगत्यागसमाधिप्रभृति येन तस्मिन्बुद्धे.)  
(12. खेष्विन्द्रियेषु लीना आसक्ता उन्मुखा यस्मिंतादृशे; (पक्षे) खलीनमश्वस्य वल्गा तदुन्मुखे कल्किनीति.)  
(13. विष्णोः.)  
मध्योऽयं बलिसद्म दृष्टिरधिकं पृथ्वी सुपर्वालयो बाहुस्तत्कमलेक्षणा त्रिजगतीमेकैव संरक्षति।  
इत्येवं स्तनयोर्मिषेण कनकक्षोणीभृता सन्धृतौ यस्यामात्मकिशोरकौ पविभयव्यग्रेण जम्भद्विषः॥ 298 ॥  
%(कञ्चुकी)%॥ उपरि पीनपयोधरपातिता पटकुटीव मनोभवभूपतेः। विजयिनस्त्रिपुरारिजिगीषया तव विराजति भामिनि कञ्चुकी॥ 299 ॥  
%(हारः)%॥ घटीयन्त्रायते हारो नाभिकूपे मृगीदृशः।  
संसेक्तुमिव लावण्यपयसा यौवनद्रुमम्॥ 300 ॥  
हारः कुरङ्गशावाक्ष्या राजति स्थूलमौक्तिकः।  
नाभिलावण्यपानीयघटीयन्त्रगुणोपमः॥ 301 ॥  
(1)मातङ्गकुम्भसंसर्गजातपातकशङ्कया।  
स्नातीव मुक्ताहारोऽस्याः स्फुरत्कान्तिजले गले॥ 302 ॥  
F.N.  
(1. अन्त्यजः; (पक्षे) गजः.)  
प्राणेश्वरपरिष्वङ्गविभ्रमप्रतिपत्तिभिः।  
मुक्ताहारेण लसता हसतीव स्तनद्वयम्॥ 303 ॥  
हारोऽयं हरिणाक्षीणां लुठति स्तनमण्डले।  
मुक्तानामप्यवस्थेयं के वयं स्मरकिङ्कराः॥ 304 ॥  
मणिहारलता विभाति तन्व्याः स्तनसिंहासनसीम्नि तस्थिवांसम्।  
अभिषेक्तुमनङ्गदेवराजं गलशङ्खाद्गलितेव दुग्धधारा॥ 305 ॥  
ग्रीवाद्भुतैवावटुशोभितापि प्रसाधिता माणवकेन सेयम्।  
आलिङ्ग्यतामप्यवलम्बमाना सुरूपताभागखिलोर्ध्वकाया॥ 306 ॥  
स्तनातटे चन्दनपङ्किलेऽस्या जातस्य यावद्युवमानसानाम्।  
हारावलीरत्नमयूखधाराकाराः स्फुरन्ति स्खलनस्य रेखाः॥ 307 ॥  
निबिडानुषक्तकुचकोकदम्पती मुखतारकापरिवृढेन शासितुम्।  
अवतारितेव निजतारकावली हरिणीदृशः स्फुरति हारवल्लरी॥ 308 ॥  
एकावलीकलितमौक्तिककैतवेन तन्व्याः समुन्नतपयोधरयुग्मसेवाम्।  
चक्रुर्मनांसि यमिनामतिनिर्मलानि कन्दर्पमुक्तशरपातकृतान्तराणि॥ 309 ॥  
सारङ्गाक्ष्याः कुचकलशयोरन्तराकाशदेशः प्राप्तच्छेदः क्वचिदपि चलन्प्रस्खलन्निःपपात।  
नाभीकूपः समजनि नतस्तस्य देहच्युतासौ नक्षत्राणां ततिरिव समालम्बते हारशोभाम्॥ 310 ॥  
मुक्तावली स्मरविदाहरविपाण्डुमूले नद्धा चकास्ति सितकम्बुनि कण्ठकाण्डे।  
निश्चिन्वती मृगदृशो वदनं मृगाङ्कं नक्षत्रपङ्क्तिरिव सम्पतिता नभस्तः॥ 311 ॥  
%मध्यदेशः%॥ युक्तं मध्ये कृशा तन्वी कार्मुकीकरणाय यत्।  
अत्रैव कुसुमास्त्रेण पीड्यते श्लिष्टमुष्टिना॥ 312 ॥  
स्तनौ भारार्पणव्यग्रौ काञ्ची कलकलोन्मुखी।  
कस्यां दिशि न मध्यस्य तस्याः कार्श्यं सहेतुकम्॥ 313 ॥  
मध्यं तव सरोजाक्षि पयोधरभरार्दितम्।  
अस्ति नास्तीति सन्देहः कस्य चित्ते न भाषते॥ 314 ॥  
स्मरमानसिकसमस्याः स्यात्स्तनिमा निरवधिर्मध्यः।  
श्रीरेव पूरयति यां न गिरां देवी न चापि गुरुरस्याः॥ 315 ॥  
अस्मिन्प्रकृतिमनोज्ञे लग्ना प्रायेण मान्मथी दृष्टिः।  
सुन्दरि यतो भवत्याः प्रतिक्षणं क्षीयते मध्यः॥ 316 ॥  
(1)वयःप्रकर्षादुपचीयमानस्तनद्वयस्योद्वहनश्रमेण।  
अत्यन्तकार्श्यं वनजायताक्ष्या मध्यो जगामेति ममैष तर्कः॥ 317 ॥  
F.N.  
(1. पुष्यमाणः.)  
बद्ध्वा ह्रियो मा त्रिवली गुणेन गृह्णाति रोमावलिनेत्रवल्लीम्।  
इतीव चिन्ताकुलभङ्गुरोऽयं मध्यो मृगाक्ष्याः कृशतामुपैति॥ 318 ॥  
काञ्चीगुणैर्विरचिता जघनेषु लक्ष्मीर्लब्धा स्थितिः स्तनतटेषु च रत्नहारैः।  
नो भूषिता वयमितीव नितम्बिनीनां कार्श्यं निरर्गलमधार्यत मध्यभागैः॥ 319 ॥  
स्फुटम(2)सदवलग्नं तन्वि निश्चिन्वते ते तदनुपलभमानास्तर्कयन्तोऽपि लोकाः।  
कुचगिरिवरयुग्मं यद्विनाधारमास्ते तदिह मकरकेतोरिन्द्रजालं प्रतीमः॥ 320 ॥  
F.N.  
(2. मध्यम्.)  
तुङ्गाभोगे स्तनगिरियुगे प्रौढबिम्बे नितम्बे सीमादेशं हरति नृपतौ यौवने जृम्भमाणे।  
मध्यो भीरुः क्वचिदपि ययौ पद्मपत्त्रेक्षणायाः शून्यं मध्यस्थलमिति ततः किंवदन्तीं वदन्ति॥ 321 ॥  
देहं हेमद्युति परिहृताम्भोजवृष्टिं च दृष्टिं राशीभूतभ्रमपटलीचारुवेषं च केशम्।  
दृष्ट्वा सद्यो विपुलहृदयानन्दमूढेन धात्रा सारङ्गाक्ष्याः किमु रचयितुं विस्मृतो मध्यदेशः॥ 322 ॥  
आक्रान्ते शैशवेऽस्मिन्नभिनववयसा शासनान्मीनकेतोर्बालाया नेत्रयुग्मं श्रुतियुगमविशद्भ्रूयुगेनापि सार्धम्।  
वक्षोजद्वन्द्वमुच्चैर्बहिरिह निरगाच्छ्रोणिबिम्बेन साकं मध्यः सङ्गृह्य बद्धस्त्रिवलिभिरभितः कार्श्यमङ्गीकरोति॥ 323 ॥  
%नाभिः%॥ मन्ये समाप्तलावण्यसारे सर्गे मृगीदृशः।  
अपूरयित्वेव गतो नाभिरन्ध्रं चतुर्मुखः॥ 324 ॥  
कुचकुम्भौ समालम्ब्य तरन्ती कान्तिनिम्नगाम्।  
भ्रमादितस्ततो दृष्ट्वा दृष्टिर्नाभौ निमज्जति॥ 325 ॥  
स्तनौ तुङ्गौ समारूढे चापन्यस्तभरे स्मरे।  
कोदण्डाटनिमुद्रेव जाता नाभी न तद्भ्रुवः॥ 326 ॥  
उरोजवच्चक्रमनोज्ञरूपा केशावलीव भ्रमराजिता वा।  
सङ्गीतवत्सत्पुटभेदहृद्या विद्येत नाभीसरसी मृगाक्ष्याः॥ 327 ॥  
%वलित्रयम्%॥ एकमेव (3)बलिं बद्ध्वा जगाम हरिरुन्नतिम्।  
तन्व्यास्त्रिवलिबन्धेऽपि सैव मध्यस्य नम्रता॥ 328 ॥  
F.N.  
(3. बलिनामानं दैत्यम्; (पक्षे) वलिम्.)  
स्तनभाराय मध्येन त्रिवलिव्याजतः कृता।  
तस्याः शङ्कितभङ्गेन भ्रूभङ्गानामिवावलिः॥ 329 ॥  
तदीयत्रिवलीमार्गसोपानारोहणश्रमः।  
अनङ्गत्वादनङ्गस्य जातो रत्येकगोचरः॥ 330 ॥  
परिहृत्य दुरारोहं तस्याः स्तनतटं कुता।  
कंदर्परथसंचारमार्गालीव वलित्रयी॥ 331 ॥  
दरिद्रमुदरं दृष्ट्वा चक्रे लावण्यपूर्णयोः।  
पन्थानं स्तनयोस्तस्यास्त्रिवलीविषमं विधिः॥ 332 ॥  
राजति त्रिवली तस्याः स्तनभारोन्नतिक्रमात्।  
उपर्युपरि जातेव हारमुद्रापरम्परा॥ 333 ॥  
मध्यत्रिवलीत्रिपथे पीवरकुचचत्वरे च चपलदृशाम्।  
छलयति मदनपिशाचः पुरुषं हि मनागपि स्खलितम्॥ 334 ॥  
मध्येन सा वेदिविलग्नमध्या वलित्रयं चारु बभार बाला।  
आरोहणार्थं नवयौवनेन कामस्य सोपानमिव प्रयुक्तम्॥ 335 ॥  
अनन्यसाधारणकान्तिकान्ततनोरमुष्याः किमु मध्यदेशः।  
जगत्त्रयीजन्मभृतां निषण्णा चित्तावलीयं त्रिवलीमिषेण॥ 336 ॥  
मध्यात्समानीय सुसारभागं वक्षोजमुत्पादयिता विधाता।  
अतिप्रयत्नात्त्रिवलीमिषेण सोपानवर्त्मत्रितयं चकार॥ 337 ॥  
मत्वा चापं शशिमुखि निजं मुष्टिना पुष्पधन्वा तन्वीमेनां तव तनुलतां मध्यदेशे बभार।  
यस्मादत्र त्रिभुवनवशीकारमुद्रानुकारास्तिस्रो भान्ति त्रिवलिकपटादङ्गुलीसन्धिरेखाः॥ 338 ॥  
%रोमावली%॥ नाभिरन्ध्रं प्रविष्टास्याः श्यामला रोमवल्लरी।  
त्रस्ता तिमिरलेखेन मेखलामणिकान्तितः॥ 339 ॥  
भाति रोमावली तस्याः पयोधरभरोन्नतौ।  
जाता रत्नशलाकेव श्रोणिवैढूर्यभूमितः॥ 340 ॥  
नाभिसङ्गेन गौराङ्ग्याः शोभते रोममञ्जरी।  
कन्दर्पहेमकटकाल्लाक्षाधारेव निर्गता॥ 341 ॥  
नाभीवलयसम्बद्धा रोमाली भाति सुभ्रुवः।  
सहिता निगडेनेव शृङ्खला स्मरदन्तिनः॥ 342 ॥  
रोमावली विलासिन्याः प्रविष्टा नाभिमण्डलम्।  
कियद्गाम्भीर्यमत्रेति तात्पर्यमिव बिभ्रती॥ 343 ॥  
लिखन्त्याः कामसाम्राज्यशासनं यौवनश्रियः।  
गलितेव मषीधारा रोमाली नाभिगोलकात्॥ 344 ॥  
जाने रात्रिषु तन्मध्ये ददाति शनकैः पदम्।  
गम्भीरनाभिकुहरप्रवेशाशङ्कया स्मरः॥ 345 ॥  
कुचदुर्गराजधान्योर्मध्येमार्गं मृगीदृशो मदनः।  
किमकृत नाभीवापीमपि रोमालीतमालवनरेखाम्॥ 346 ॥  
वयसी शिशुतातदुत्तरे सुदृशि स्वाभिविधिं विधित्सुनी।  
विधिनापि न रोमरेखया कृतसीम्नि प्रविभज्य रज्यतः॥ 347 ॥  
तस्याः प्रविष्टा नतनाभिरन्ध्रं रराज तन्वी नवरोमराजिः।  
नीवीमतिक्रम्य सितेतरस्य तन्मेखलामध्यमणेरिवार्चिः॥ 348 ॥  
गौरीव पत्या सुभगा कदाचित्कर्त्रीयमप्यर्धतनूसमस्याम्।  
इतीव मध्ये निदधे विधाता रोमावलीमेचकसूत्रमस्याः॥ 349 ॥  
रोमावलीरज्जुमुरोजकुम्भौ गम्भीरमासाद्य च नाभिकूपम्।  
मद्दृष्टितृष्णा विरमेद्यदि स्यान्नैषां बतैषा सिचयेन गुप्तिः॥ 350 ॥  
उन्मूलितालानविलाभनाभिश्छिन्नस्खलच्छृङ्खलरोमदामा।  
मत्तस्य सेयं मदनद्विपस्य प्रस्वापवप्रोच्चकुचास्तु वास्तु॥ 351 ॥  
रोमावलिभ्रूकुसुमैः स्वमौर्वी चापेषुभिर्मध्यललाटमूर्ध्नि।  
व्यस्तैरपि स्थास्नुभिरेतदीयैर्जैत्रः स चित्रं रतिजानिवीरः॥ 352 ॥  
गम्भीरनाभिह्रदसंनिवेशे रराज तन्वी नवरोमराजिः।  
मुखेन्दुभीतस्तनचक्रवाकद्वन्द्वोज्झिता शैवलमञ्जरीव॥ 353 ॥  
स्वर्णावदातद्युतिकायकाण्डे सम्पूर्णपीयूषमयूखमुख्यः।  
एणीदृशः पृष्ठविलम्बिवेणीबिम्बः पुरो राजति रोमराजी॥ 354 ॥  
पयोधरस्तावदयं समुन्नतो रसस्य वृष्टिः सविधे भविष्यति।  
अतः समुद्गच्छति नाभिरन्ध्रतो विसारि रोमा(1)लिपिपीलिकावलिः॥ 355 ॥  
F.N.  
(1. रोमावलिरेव पिपीलिकापङ्क्तिः.)  
गभीरनाभीह्रदपर्श्ववर्तिनी विराजते लोमतती मृगीदृशः।  
मुखारविन्दस्य रसाभिलाषिणी द्विरेफपङ्क्तिश्चलितेव नीरवा॥ 356 ॥  
समुदितकुचकुम्भमङ्गनाया हृदयमनङ्गमतङ्गजोऽधिशेते।  
यदखिलपदबन्धनाय रोमावलिरिह शृङ्खलिका विलोक्यते यत्॥ 357 ॥  
दत्तं मया पदमिदं नवयौवनाय त्वं सत्वरं क्वचन शैशव साधयेति।  
कामस्य हस्तलिखिताक्षरमालिकेव रोमावली विजयते जलजेक्षणायाः॥ 358 ॥  
नाभीबिलान्तरविनिर्गतपन्नगीयं सम्प्रस्थिता नयनखञ्जनभक्षणाय।  
नासामुदीक्ष्य गरुडभ्रममुद्वहन्ती गुप्तेव पीनकुचपर्वतयोरधस्तात्॥ 359 ॥  
अतिबहुतरलज्जाशृङ्खलाबद्धपादो मदननृपतिवाहो यौवनोन्मत्तहस्ती।  
प्रकटितकुचकुम्भो लोमराजीकरेण पिबति सरसि नाभीमण्डलाख्ये पयांसि॥ 360 ॥  
रचयति युवनेत्रक्षेत्रपीयूषवृष्टिं नवजलधररेखा रोमराजिच्छलेन।  
यदुदयति कलापिप्रक्रियेयं तदुच्चैः स्तनघनसमयोऽस्यामाविरस्तीति विद्मः॥ 361 ॥  
अमुष्मिल्लावण्यामृतसरसि नूनं मृगदृशः स्मरः शर्वप्लुष्टः पृथुजघनभागे निपतितः।  
यदङ्गाङ्गाराणां प्रशमपिशुना नाभिकुहरे शिखा धूमस्येयं परिणमति रोमाववलिमिषात्॥ 362 ॥  
इयं सृष्टा चञ्चत्कनकलतिक्रा पङ्कजभुवा निषक्ता लावण्यामृतरसभरेणानुदिवसम्।  
अकस्माद्रोमालीमधुपपटलीह स्फुरति यत्ततः शङ्के पुष्पोद्गमसमयमायातमधुना॥ 363 ॥  
हरक्रोधज्वालावलिभिरवलीढेन वपुषा गभीरे ते नाभीसरसि कृतझम्पो मनसिजः।  
समुत्तस्थौ तस्मादचलतनये धूमलतिका जनस्तां जानीते तव जननि रोमावलिरिति॥ 364 ॥  
निर्णेतव्यो मनसिजकलातन्त्रसिद्धान्तसारो जेतव्या च त्रिदशसुदृशामङ्गलावण्यलक्ष्मीः।  
रोमश्रेणीलिखनसुभगं पत्त्रमादर्शयन्ती पत्रालम्बं जगति कुरुते सुभ्रुवो यौवनश्रीः॥ 365 ॥  
अत्तुङ्गस्तनपर्वतादवतरद्गङ्गेव हारावली रोमाली नवनीलनीरजरुचिः सेयं (1)कलिन्दात्मजा।  
जातं तीर्थमिदं सुपुण्यजनकं यत्रानयोः सङ्गमश्चन्द्रो मज्जति लाञ्छनापहृतये नूनं (2)नखाङ्कच्छलात्॥ 366 ॥  
F.N.  
(1. यमुना.)  
(2. नखव्रणच्छलेन.)  
उत्तुङ्गस्तनभार एष तरले नेत्रे चले भ्रूलते रागान्धेषु तदोष्ठपल्लवमिदं कुर्वन्तु नाम व्यथाम्।  
सौभाग्याक्षरपङ्क्तिरेव लिखिता पुष्पायुधेन स्वयं मध्यस्थापि करोति तापमधिकं रोमावली केन सा॥ 367 ॥  
यूनां धैर्यतृणाङ्कुरं कवलयन्व्रीडाम्बुपूरं पिबञ्शृङ्गारो हरिणस्तव स्तनगिरेः सीमानमारोहति।  
नाभेः काचन तस्य निःसृतवती कस्तूरिकामालिका रोमश्रेणिमहोत्सवं वितनुते कल्याणि जानीमहे॥ 368 ॥  
सौन्दर्यस्य मनोभवेन गणनारेखा किमेषा कृता लावण्यस्य विलोकितुं त्रिजगतामेषा किमुद्ग्रीविका।  
आनन्दद्रुमकन्दली नयनयोः किंवा समुज्जृम्भते सुन्दर्याः किमु वा स्वभावसुभगा रोमालिरुन्मीलति॥ 369 ॥  
%पृष्ठभागः%॥ अस्याः खलु ग्रन्थिनिबद्धकेशमल्लीकदम्बप्रतिबिम्बवेशात्।  
स्मरप्रशस्ती रजताक्षरेयं पृष्ठस्थलीहाटकपट्टिकायाम्॥ 370 ॥  
%नितम्बः%॥ तन्नितम्बस्य निन्दन्ति वृद्धिं परिजनाङ्गनाः।  
काञ्चीनवनवग्रन्थिग्रथनेन कदर्थिताः॥ 371 ॥  
नितम्बबिम्बं बिम्बोष्ठी चन्द्रकान्तशिलाघनम्।  
धत्ते कन्दर्पदोःस्तम्भप्रशस्तिफलकोपमम्॥ 372 ॥  
विस्तारिणा मुहुस्तस्याः श्रोणीबिम्बेन पीडिता।  
त्रुटिता त्रुटितास्मीति पूत्करोतीव मेखला॥ 373 ॥  
अपर्याप्तभुजायामः सखेदोऽस्याः सखीजनः।  
श्रोण्यां कथञ्चित्कुरुते रशनादामबन्धनम्॥ 374 ॥  
नितम्बगौरवेणासौ गौराङ्गी खिद्यते दृढम्।  
हारयत्यपरिस्पन्दा कन्दुकं क्रीडितेषु यत्॥ 375 ॥  
स कथं न स्पृहणीयो विषयरतैस्तन्नितम्बविन्यासः।  
(3)शान्तात्मनापि विहितं विश्व(4)सृजा गौरवं यत्र॥ 376 ॥  
F.N.  
(3. प्रशान्तमनसा.)  
(4. ब्रह्मणा.)  
पृथुवर्तुलतन्नितम्बकृन्मिहिरस्यन्दनशिल्पशिक्षया।  
विधिरेककचक्रचारिणं किमु निर्भिर्त्सति मान्मथं रथम्॥ 377 ॥  
चक्रेण विश्वं युधि मत्स्यकेतुः पितुर्जितं वीक्ष्य सुदर्शनेन।  
जगज्जिगीषत्यमुना नितम्बद्वयेन किं दुर्लभदर्शनेन॥ 378 ॥  
रोमावलीदण्डनितम्बचक्रे गुणं च लावण्यजलं च बाला।  
तारुण्यमूर्तेः कुचकुम्भकर्तुर्बिभर्ति शङ्के सहकारिचक्रम्॥ 379 ॥  
%(काञ्ची)%॥ बद्धा मणिमयकाञ्ची तस्याः परिणाहशालिनि नितम्बे।  
पङ्क्तिरिव सारसानां सुरसरितः पुलनमण्डलाभोगे॥ 380 ॥  
स्रस्तां नितम्बादवरोपयन्ती पुनः पुनः केसरपुष्पकाञ्चीम्।  
न्यासीकृतां स्थानविदा स्मरेण द्वितीयमौर्वीमिव कार्मुकस्य॥ 381 ॥  
%जघनम्%॥ तस्याः पद्मपलाशाक्ष्यास्तन्व्यास्तज्जघनं घनम्।  
दृष्टं सखीभिर्याभिस्ताः पुंभावं मनसा ययुः॥ 382 ॥  
अनङ्गरङ्गपीठोऽस्याः शृङ्गारस्वर्णविष्टरः।  
लावण्यसारसङ्घातः सा घना जघनस्थली॥ 383 ॥  
तदीयजघनाभोगगरिमा विस्मयास्पदम्।  
दूरपाती पृषत्कोऽभूद्येनानङ्गस्य साङ्गना॥ 384 ॥  
वपुरनुपमं नाभेरूर्ध्वं विधाय मृगीदृशां (1)ललितललितैरङ्गन्यासैः पुरा रभसादिव।  
तदनु सहसा खिन्नेनेव(2) प्रजापतिना भृशं पृथुलपृथुला स्थूलस्थूला कृता जघनस्थली॥ 385 ॥  
F.N.  
(1. अत्यन्तसुन्दरैः.)  
(2. श्रान्तेनेव.)  
%मदनमन्दिरम्%॥ अङ्गेन केनापि विजेतुमस्या गवेष्यते किं जलपत्त्रपत्त्रम्।  
न चेद्विशेषादितरच्छदेभ्यस्तस्यास्तु कम्पस्तु कुतो भयेन॥ 386 ॥  
गौरमुग्धवनितावराङ्गके रेजुरुत्थिततनूरुहाकुराः।  
तर्पणाय मदनस्य वेधसा स्वर्णशुक्तिनिहितास्तिला इव॥ 387 ॥  
%ऊरू%॥ मन्ये तदूरू सम्भाव्य हस्तसर्वस्वहारिणौ।  
वहन्त्यस्पृश्यताहेतोर्मातङ्गत्वं मतङ्गजाः॥ 388 ॥  
लम्भिताः कदलीस्तम्भास्तदूरुभ्यां पराभवम्।  
अत्यन्तमृदुभिर्लब्धो जडैः क्व जयडिण्डिमः॥ 389 ॥  
ऊरुः कुरङ्गकदृशश्चञ्चलचेलाञ्चलो भाति।  
सपताकः कनकमयो विजयस्तम्भः स्मरस्येव॥ 390 ॥  
तरुमूरुयुगेण सुन्दरी किमु रम्भां परिणाहिना परम्।  
तरुणीमपि जिष्णुरेव तां धनदापत्यतपःफलस्तनीम्॥ 391 ॥  
रम्भापि किं चिह्नयति प्रकाण्डं न चात्मनः स्वेन न चैतदूरू।  
स्वस्यैव येनोपरि सा ददाना पत्त्राणि जागर्त्यनयोर्भ्रमेण॥ 392 ॥  
विधाय मूर्धानमधश्चरं चेन्मुञ्चेत्तपोभिः स्वमसारभावम्।  
जाड्यंच नाञ्चेत्कदली बलीयस्तदा यदि स्यादिदमूरुचारुः॥ 393 ॥  
ऊरुप्रकाण्डद्वितयेन तस्याः करः पराजीयत वारणीयः।  
युक्तं ह्रिया कुण्डलनच्छलेन गोपायति स्वं मुखपुष्करं सः॥ 394 ॥  
अस्यां मुनीनामपि मोदमूहे भृगुर्महान्यत्कुचशैलशीली।  
नानारदाह्लादि मुखं श्रितोरुर्व्यासो महाभारतसर्गयोग्यः॥ 395 ॥  
पश्यन्हतो मन्मथबाणपातैः शक्तो विधातुं न निमील्य चक्षुः।  
ऊरू विधात्रा हि कथं कृतौ तौ विन्यासवत्याः सुमतेर्वितर्कः॥ 396 ॥  
नागेन्द्र(3)स्तास्त्वचि कर्कशत्वादेका(4)न्तशैत्यात्कदलीविशेषाः।  
लब्ध्वापि लोके परिणाहि रूपं जातास्तदूर्वोरुपमानबाह्याः॥ 397 ॥  
F.N.  
(3. शुण्डाः.)  
(4. नियमेन.)  
कदली कदली करभः करभः करिराजकरः करिराजकरः।  
भुवनत्रितयेऽपि बिभर्ति तुलामिदमूरुयुगं न चमूरुदृशः॥ 398 ॥  
%जङ्घे॥% जङ्घे तदीये सन्तापं यज्जनस्यानुरागिणः।  
जनयांचक्रतुस्तीव्रं तत्र हेतुर्विलोमता॥ 399 ॥  
हेममञ्जीरमालाभ्यां भाति जङ्गालताद्वयम्।  
लावण्यशाखिनः स्थानं कुङ्कुमेनेव वेष्टितम्॥ 400 ॥  
वृत्तानुपूर्वे च न चातिदीर्घे जङ्घे शुभे सृष्टवतस्तदीये।  
शेषाङ्गनिर्माणविधौ विधातुर्लावण्य उत्पाद्य इवास यत्नः॥ 401 ॥  
क्रमोद्गता पीवरताधिजङ्घं वृक्षाधिरूढं विदुषी किमस्याः।  
अपि भ्रमीभङ्गिभिरावृताङ्गं वासो लतोवेष्टितकप्रवीणम्॥ 402 ॥  
%चरणौ%॥ अमूल्यस्य मम (1)स्वर्णतुलाकोटिद्वयं कियत्।  
इति कोपादिवाताम्रं पादयुग्मं मृगीदृशः॥ 403 ॥  
F.N.  
(1. सुवर्णस्य विंशतिपलात्मकस्य तुलाकोटिद्वयम्. (पक्षे) षादाङ्गदद्वयम्.)  
जाग्रतः कमलाल्लक्ष्मीं यज्जग्राह तदद्भुतम्।  
पादद्वन्द्वस्य मत्तेभगतिस्तेये तु का स्तुतिः॥ 404 ॥  
स्तनभारोऽत्र वक्त्रेन्दुचन्द्रिकावरणं मम।  
इति तत्पादयोर्लग्ना वेद्मि प्राङ्गणपद्मिनी॥ 405 ॥  
अत्यपूर्वस्य रागस्य पूर्वपक्षाय पल्लवाः।  
पद्मानि पादयुग्मस्य प्रत्युदाहरणानि च॥ 406 ॥  
दृश्यन्ते मानसोत्तंसा राजहंसाः क्वचिद्यदि।  
गतौ चरणयोस्तस्याः प्रक्ष्यते यावदन्तरम्॥ 407 ॥  
नितम्बपीड्यमानेन पादयुग्मेन सुभ्रुवः।  
कृता भ्रुकुटिभङ्गीव नीलनूपुरमालया॥ 408 ॥  
चरणकमलं तदीयं लाक्षाबालातपेन संवलितम्।  
अध्यास्त भृङ्गमालावलिभिर्मणिखचितनूपुरव्याजात्॥ 409 ॥  
अननुरणन्मणिमेखलमविरलसिञ्जानमञ्जुमञ्जीरम्।  
परिसरणमरुणचरणे रणरणकमकारणं कुरुते॥ 410 ॥  
दशकैरवबान्धवान्दधानौ जडसंसर्गविमुक्तिसावधानौ।  
चरणौ नलिनेन तोलयन्तः कथमस्याः कवयो न यान्ति लज्जाम्॥ 411 ॥  
अभ्युन्नताङ्गुष्ठनखप्रभाभिर्निक्षेपणाद्रागमिवोद्गिरन्तौ।  
आजह्रतुस्तच्चरणौ पृथिव्यां स्थलारविन्दश्रियमव्यवस्थाम्॥ 412 ॥  
अस्याः पदौ चारुतया महान्तावपेक्ष्य सौक्ष्म्याल्लवभावभाजः।  
जाता प्रवालस्य महीरुहाणां जानीमहे पल्लवशब्दलब्धि-॥ 413 ॥  
जगद्वधूमूर्धसु रूपदर्पाद्यदेतयाधायि पदारविन्दम्।  
तत्सान्द्रसिन्दूरपरागरागैर्द्वयं प्रवालप्रबलारुणं तत्॥ 414 ॥  
यानेन तन्व्या जितदन्तिनाथौ पदाब्जराजौ परिशुद्धपार्ष्णी।  
जाने न शुश्रूषयितुं स्वमिच्छू नतेन मूर्ध्ना कतरस्य राज्ञः॥ 415 ॥  
प्रियासखीभूतवतो मुदेदं व्यधाद्विधिः साधुदशत्वमिन्दोः।  
एतत्पदच्छद्मसरागपद्मसौभाग्यभाग्यं कथमन्यथा स्यात्॥ 416 ॥  
%गुल्फौ%॥ अरुन्धतीकामपुरन्ध्रिलक्ष्मीजम्भद्विषद्दारनवाम्बिकानाम्।  
चतुर्दशीयं तदिहोचितैव गुल्फद्वयाप्ता यददृश्यसिद्धिः॥ 417 ॥  
%पादाङ्गुल्यः%॥ एष्यन्ति यावद्गणनाद्दिगन्तान्नृपाः स्मरार्ताः शरणे प्रवेष्टुम्।  
इमे पदाब्जे विधिनापि सृष्टास्तावत्य एवाङ्गुलयोऽत्र रेखाः॥ 418 ॥  
%नखाः%॥ तस्याः पादनखश्रेणिः शोभते किल सुभ्रुवः।  
रत्नावलीव लावण्यरत्नाकरसमुद्गता॥ 419 ॥  
तत्पादनखरत्नानां यदलक्तकमार्जनम्।  
इदं श्रीखण्डलेपेन पाण्डुरीकरणं विधोः॥ 420 ॥  
तद्वक्त्रं नेत्रपद्मं प्रकटितमसकृत्स्पर्धितं यन्मयैतज्जातं तस्मात्कृशत्वं ग्रहणमपि ततो जायमानः कलङ्कः।  
तत्सर्वं क्षम्यतां मे पुनरपि न करोम्येवमुक्त्वा तु तस्या गाढं लग्नः शशाङ्कश्चरणनखमणिच्छद्मना पादयुग्मम्॥ 421 ॥  
%(गमनम्)%॥ सलीलमियमायाति कामिनी गजगामिनी।  
उन्नतं हि नखज्योतिः पुष्पैर्भुवमिवार्चती॥ 422 ॥  
मारयन्त्या जनं सर्वं निरागसमिवाज्ञया।  
मातङ्गानां गतिर्यादृक्तादृगासीदसंशयम्॥ 423 ॥  
सा राजहंसैरिव सन्नताङ्गी गतेषु लीलाञ्चितविक्रमेषु।  
व्यनीयत प्रत्युपदेशलुब्धैरादित्सुभिर्नूपुरसिञ्जितानि॥ 424 ॥  
गुरुतरकलनूपुरानुनादं सललितनार्तितवामपादपद्मा।  
इतरदनतिलोलमादधाना पदमथ मन्मथमन्थरं जगाम॥ 425 ॥  
%(जृम्भा॥%) चक्रीकृतभुजलतिकं वक्रीकृतवक्त्रमुन्नमद्ग्रीवम्।  
नो हरति कस्य हृदयं हरिणदृशो जृम्भणारम्भः॥ 426 ॥  
आस्येन्दोः परिवेषवद्रतिपतेश्चाम्पेयकोदण्डवद्धम्मिल्लाम्बुमुचः क्षणद्युतिवदासज्जौ क्षिपन्ती भुजौ।  
विश्लिष्यद्वलि लक्ष्यनाभि विगलन्नीव्युन्नमन्मध्यमं किञ्चित्किंचिदुदञ्चदञ्चलमहो कुम्भस्तनी जृम्भते॥ 427 ॥  
%(निद्रा)%॥ सार्थकानर्थकपदं ब्रुवती मन्थराक्षरम्।  
निद्रार्धमीलिताक्षी सा लिखितेवास्ति मे हृदि॥ 428 ॥  
उत्तानामुपधाय बाहुलतिकामेकामपाङ्गश्रितामन्यामप्यलसां निधाय विपुलाभोगे नितम्बस्थले।  
नीवीं किञ्चिदवश्लथां विदधती निश्वासलोलालका तल्पोत्पीडनतिर्यगुन्नतकुचं निद्राति शातोदरी॥ 429 ॥  
आमीलन्नवनीलनीरजतुलामालम्बते लोचनं शैथिल्यं नवमल्लिकासहचरैरङ्गैरपि स्वीकृतम्।  
आलापादधरः स्फुरत्कलयति प्रेङ्खत्प्रवालोपमामानन्दप्रभवाश्च बाष्पकणिका मुक्ताश्रियं बिभ्रति॥ 430 ॥  
%(कान्तिः)%॥ सुन्दरी सा भवत्येवं विवेकः केन जायते।  
प्रभामात्रं हि तरलं दृश्यते नात्र संशयः॥ 431 ॥  
अवयवेषु परस्परबिम्बितेष्वतुलकान्तिषु राजति तत्तनोः।  
अयमयं प्रविभाग इति स्फुटं जगति निश्चिनुते चतुरोऽपि कः॥ 432 ॥  
तरुणीपृथगवयववर्णनम्।>  
  
सा दृष्टा यैर्न वा दृष्टा मुषिताः सममेव ते।  
हृदयं हृतमेकेषामन्येषां चक्षुषोः फलम्॥ 1 ॥  
मुखेन चन्द्रकान्तेन महानीलैः शिरोरुहैः।  
पदाभ्यां पद्मरागाभ्यां रेजे रत्नमयीव सा॥ 2 ॥  
गुरुणा स्तनभारेण मुखचन्द्रेण भास्वता।  
शनैश्चराभ्यां पादाभ्यां रेजे ग्रहमयीव सा॥ 3 ॥  
फलायते कुचद्वन्द्वमियं हेमलतायते।  
अङ्गानि कुसुमायन्ते मनो मे भ्रमरायते॥ 4 ॥  
वक्त्रे गुरुत्वं यदि ते छन्दःशास्त्रविदो विदुः।  
कठिने कुचयुग्मेऽस्या वदतां किं नु हीयते॥ 5 ॥  
विकसन्नेत्रनीलाब्जे तथा तन्व्याः स्तनद्वयी।  
तव दत्तां सदा मोदं लसत्तरलहारिणी॥ 6 ॥  
दन्तप्रभापुष्पचिता पाणिपल्लवशोभिनी।  
केशपाशालिवृन्देन सुवेषा हरिणेक्षणा॥ 7 ॥  
अकृशं नितम्बभागे क्षामं मध्ये समुन्नतं कुचयोः।  
अत्यायतं नयनयोर्मम जीवितमेतदायाति॥ 8 ॥  
अव्याजसुन्दरीं तां विज्ञानेनाद्भुतेन योजयता।  
उपकल्पितो विधात्रा बाणः कामस्य विषदिग्धः॥ 9 ॥  
आलोक्य चिकुरनिकरं सततं सुमनोधिवासयोग्यं ते।  
कामो निजं निषङ्गं परिवृत्य पराममर्ष साशङ्कः॥ 10 ॥  
आलपति पिकवधूरिव पश्यति हरिणीव चलति हंसीव।  
स्फुरति तडिल्लतिकेव स्वदते तुहिनांशुलेखेव॥ 11 ॥  
वेणीबन्धमहीनं कृष्णं नेत्रान्तमचलरूपं तम्।  
कुचमस्याः स्वीकुर्वन्पुरुषो लीलां वहत्यहो शंभोः॥ 12 ॥  
अङ्गं भूषणनिकरो भूषयतीत्येष लौकिको वादः।  
अङ्गानि भूषणानां कामपि सुषमामजीजनंस्तस्याः॥ 13 ॥  
सौरभमम्भोरुहवन्मुखस्य कुम्भाविव स्तनौ पीनौ।  
हृदयं मदयति वदनं तव शरदिन्दुर्यथा बाले॥ 14 ॥  
मधुरः सुधावदधरः पल्लवतुल्योऽतिपेलवः पाणिः।  
चकितमृगलोचनाभ्यां सदृशी चपले च लोचने तस्याः॥ 15 ॥  
कलयति कुवलयमालाललितं कुटिलः कटाक्षविक्षेपः।  
अधरः किसलयलीलामाननमस्याः कलानिधिविलासम्॥ 16 ॥  
तरुणिमनि कलयति कलामनुमदनधनुर्भ्रुवोः पठत्यग्रे।  
अधिवसति सकलललनामौलिमियं चकितहरिणचलनयना॥ 17 ॥  
नयनयुगासेचनकं मानसवृत्त्यापि दुष्प्रापम्।  
रूपमिदं मदिराक्ष्या मदयति हृदयं दुनोत्यपि च॥ 18 ॥  
सन्यस्तभूषापि नवैव नित्यं विनापि हारं हसतीव कान्त्या।  
मदं विनापि स्खलतीव भावैर्वाचं विना व्याहरतीव दृष्टा॥ 19 ॥  
भ्रूयुग्ममुच्चैर्धनुरुज्झितज्यं बाणाः कटाक्षाः कुटिला नितान्तम्।  
तथापि यूनां हृदयं भिनत्ति कोऽयं विलासो वनिताजनस्य॥ 20 ॥  
अलीकरूपो यदि मध्यभागः पयोधराकारभृतश्च केशाः।  
उत्सङ्गशोभापि सरोरुहाक्ष्याः करस्य शोभां कलयेन्न कस्मात्॥ 21 ॥  
सर्वोपमाद्रव्यसमुच्चयेन यथाप्रदेशं विनिवेशितेन।  
सा निर्मिता विश्वसृजा प्रयत्नादेकस्थसौन्दर्यदिदृक्षयेव॥ 22 ॥  
प्रत्यङ्गमस्यामभिकेन रक्षां कर्तुं मघोनेव निजास्त्रमस्ति।  
वज्रं च भूषामणिमूर्तिधारि नियोजितं तद्द्युतिकार्मुकं च॥ 23 ॥  
भ्रूश्चित्ररेखा च तिलोत्तमास्या नासा च रम्भा च यदूरुसृष्टिः।  
दृष्टा ततः पूरयतीयमेकानेकाप्सरःप्रेक्षणकौतुकानि॥ 24 ॥  
कर्णाक्षिदन्तच्छदबाहुपाणिपदादिनः स्वाखिलतुल्यहेतुः।  
उद्वेगभागद्वयताभिमानादिहैव वेधा व्यधित द्वितीयम्॥ 25 ॥  
यशः पदाङ्गुष्ठनखौ मुखं च बिभर्ति पूर्णेन्दुचतुष्टयं या।  
कलाचतुःषष्टिरुपैति वासं तस्यां कथं सुभ्रुवि नाम नास्याम्॥ 26 ॥  
कार्त्स्न्येन निर्वर्णयितुं च रूपमिच्छन्ति तत्पूर्वसमागतानाम्।  
न तु प्रियेष्वायतलोचनानां समग्रपातीनि विलोचनानि॥ 27 ॥  
यतो यतोऽङ्गादपयाति कञ्चुकं ततस्ततः स्वर्णमरीचिवीचयः।  
यतो यतोऽस्या निपतन्ति दृष्टयस्ततस्ततः श्यामसरोजवृष्टय॥ 28 ॥  
तदा तदङ्गस्य बिभर्ति सम्भ्रमं विलेपनामोदमुचः स्फुरद्रुचः।  
दरस्फुरत्काञ्चनकेतकीदलात्सुवर्णमभ्यस्यति सौरभं यदि॥ 29 ॥  
अधरे मधुरा सरस्वतीयं ननु कर्णे मणिकर्णिकाप्रवाहः।  
शिरसि प्रतिभाति चारुवेणी कथमेणीनयना न तीर्थराजः।(1)॥ 30 ॥  
F.N.  
(1. हरिणनयना.)  
वेणी विडम्बयति मत्तमधुव्रतालीमङ्गीकरोति गुणमैन्दवमास्यमस्याः।  
बाहू मृणाललतिकाश्रियमाश्रयेते पुङ्खानुपुङ्खयति कामशरान्कटाक्षः॥ 31 ॥  
बन्धूकबन्धुरधरः सितकेतकाभं चक्षुर्मधूककलिकामधुरः कपोलः।  
दन्तावली विजितदाडिमबीजराजिरास्यं पुनर्विकचपङ्कजदत्तदास्यम्॥ 32 ॥  
येनोत्पलानि च सशी च मृणालिकाश्च रम्भालताश्च कमलानि च निर्मितानि।  
नूनं स एव मृगशावदृशोऽपि वेधाः सृष्टिक्रमो यदयमेकतया चकास्ति॥ 33 ॥  
सा रामणीयकनिधेरधिदेवता वा सौन्दर्यसारसमुदायनिकेतनं वा।  
तस्याः सखे नियतमिन्दुसुधामृणालज्योत्स्नादि कारणमभून्मदनश्च वेधाः॥ 34 ॥  
राजीव जीवसि मुधा न सुधाकर त्वमस्याः समः पदनखस्य कुतो मुखस्य।  
अग्रे दृशोर्मृगदृशः कतमः कुरङ्गस्तत्खञ्जन त्वमपि किं जनरञ्जनाय॥ 35 ॥  
सा दुग्धमुग्धमधुरच्छविरङ्गयष्टिस्ते लोचने तरुणकेतकपत्त्रदीर्घे।  
कम्बोर्विडम्बनकरश्च स एव कण्ठः सैवेयमिन्दुवदना मदनायुधं वा॥ 36 ॥  
ऊरुद्वयं मृगदृशः कदलेश्च काण्डौ मध्यं च वेदिरतुलं स्तनयुग्ममस्याः।  
लावण्यवारिपरिपूरितशातकुम्भकुम्भौ मनोजनृपतेरभिषेचनाय॥ 37 ॥  
तन्वी शरत्त्रिपथगापुलिने कपोलौ लोले दृशौ रुचिरचञ्चलखञ्जरीटौ।  
तद्बन्धनाय सुचिरार्पितसुभ्रुचापचाण्डालपाशयुगलाविव शून्यकर्णौ॥ 38 ॥  
व्याकोशकोकनदशोककरः करोऽयं खेलच्चकोरमयचोरमिदं च चक्षुः।  
उद्भिन्नविद्रुमरहस्यहरोऽधरोऽयं तत्स्यादरण्यमपि वश्यमवश्यमस्याः॥ 39 ॥  
मुखं यदि किमिन्दुना यदि चलाञ्चले लोचने किमुत्पलकदम्बकैर्यदि तरङ्गभङ्गी भ्रुवौ।  
किमात्मभवधन्वना यदि सुसंयताः कुन्तलाः सिमम्बुरुहडम्बरैर्यदि तनूरियं किं श्रिया॥ 40 ॥  
इदं वक्त्रं साक्षाद्विरहितकलङ्कः शशधरः सुधाधाराधारश्चिरपरिणतं बिम्बमधरः।  
इमे नेत्रे रात्रिं दिवमधिकशोभे कुवलये तनुर्लावण्यानां जलधिरवगाहे सुखतरः॥ 41 ॥  
विनैवाम्भोवाहं बहलरुचिदीप्ताम्बरतलात्तडिल्लेखा हेमद्युतिविततिरम्या विलसति।  
विनैव स्वर्गङ्गां नभसि रभसव्यग्रशफरीपरीवर्तैः सार्धं स्फुरति विकचेन्दीवरवनम्॥ 42 ॥  
तमःस्तोमः पूर्वं तदनु सकलः शीतकिरणस्ततः कोकद्वन्द्वं तदनु च न किञ्चित्पुनरभूत्।  
अधस्तस्यावर्तस्तदनु कदलीकाण्डयुगलं ततोऽवाञ्चौ पद्मौ शिवशिव विधेः शिल्परचना॥ 43 ॥  
पदाभ्यामुन्निद्रामधरयति शोणाम्बुजरुचिं कराभ्यामादत्ते नवकिसलयानामरुणताम्।  
प्रवालस्य च्छायां दशनवसनाग्रेण पिबति स्मितज्योत्स्नापूरैरुपहसति कान्तिं हिमरुचेः॥ 44 ॥  
वहत्यस्या दृष्टिर्विकचनवनीलोत्पलतुलामखण्डस्याभिख्यां वदनमिदमिन्दोः कलयति।  
कुचौ किञ्चिन्मीलत्कमलतुलनां कन्दलयतस्तमःशोभां चित्रां चिकुरनिकुरम्बं हि कुरुते॥ 45 ॥  
करे वेणीमेणीसदृशनयना स्नानविरतौ दधाना हर्म्याग्रे हरनयनतेजोहुतमपि।  
इयं मुग्धा दुग्धाम्बुधिबहलकल्लोलसदृशा दृशा वारं वारं मनसिजतरुं पल्लवयति॥ 46 ॥  
दायादत्वं मनसिजधनुर्भ्रूविलासस्य धत्ते योगक्षेमौ वहति नयनद्वन्द्वमिन्दीवराणाम्।  
तद्गात्राणां पुनरिह जगज्जैत्रलावण्यभाजामाभात्यग्रे मलवदखिलं म्लानवर्णं सुवर्णम्॥ 47 ॥  
नीलाब्जानां नयनयुगलद्राघिमा दत्तपत्त्रः कुम्भावैभौ कुचपरिकरः पूर्वपक्षीचकार।  
भ्रूविश्रान्तिर्मदनधनुषो विभ्रमानन्ववादीद्वक्त्रज्योत्स्ना शशधररुचं दूषयामास तस्याः॥ 48 ॥  
तन्वी श्यामा शिखरिदशना पक्वबिम्बाधरोष्ठी मध्ये क्षामा चकितहरिणीप्रेक्षणा निम्ननाभिः।  
श्रोणीभारादलसगमना स्तोकनम्रा स्तनाभ्यां या तत्र स्याद्युवतिविषये सृष्टिराद्येव धातुः॥ 49 ॥  
(1)वापी कापि स्फुरति (2)गगने तत्परं सूक्ष्मपद्या(3) सोपा(4)नालीमधिगतवती काञ्चनीमैन्द्रनीली।  
अग्रे शैलौ(5) (6)सुकृतिसुगमौ (7)चन्दनच्छन्नदेशौ तत्रत्यानां सुलभममृतं सन्निधानात्सुधांशोः॥ 50 ॥  
F.N.  
(1. तद्वद्गम्भीरा नाभिः.)  
(2. सूक्ष्मतया तद्वद्दुर्लक्ष्ये मध्ये.)  
(3. सरणिस्तच्छायारोमावली.)  
(4. सोपानपक्तिं तत्सदृशीं त्रिवलीम्.)  
(5. कुचौ.)  
(6. पुण्यकृतां सुगम्यौ; (पक्षे) सुलभगमनौ.)  
(7. चन्दनतरुभिः; (पक्षे) चन्दनपङ्केन.)  
तद्वक्त्रं यदि मुद्गिता शशिकथा तच्चेत्स्मितं का सुधा तच्चक्षुर्यदि हारितं कुवलयैस्ताश्चेद्गिरो धिङ्मधु।  
धिक्कन्दर्पधनुर्भ्रुवौ यदि च ते किं वा बहु ब्रूमहे यत्सत्यं पुनरुक्तवस्तुविरसः सर्गक्रमो वेधसः॥ 51 ॥  
सौरभ्यं मृगलाञ्छने यदि भवेदिन्दीवरे वक्रता माधुर्यं यदि विद्रुमे तरलता कन्दर्पचापे यदि।  
रम्भायां यदि विप्रतीपगमनं प्राप्तोपमानं तदा तद्वक्त्रं तदुदीक्षणं तदधरस्तद्भ्रूस्तदूरूयुगम्॥ 52 ॥  
वेणीवेल्लनमङ्गणं किमु वलन्नेणीदृशो मध्यमं संव्यानं किमिदं विवृत्तिविषमाद्वासः स्तनात्स्रंसते।  
नृत्यन्तीव किमन्तिके वलितयोः स्निग्धा दृशोः कान्तयः साकूतस्मितगर्भितं किमु मुखं वक्तुं सखीं वाञ्छति॥ 53 ॥  
बाहू द्वौ च (8)मृणालमास्यकमलं लावण्यलीलाजलं श्रोणीतीर्थशिला च नेत्रशफ(9)रीधम्मिल्लशैवालकम्।  
कान्तायाः स्तनचक्रवाकयुगलं कन्दर्पबाणानलैर्दग्धानामवगाहनाय विधिना रम्यं सरो निर्मितम्॥ 54 ॥  
F.N.  
(8. बिसम्.)  
(9. मत्सी.)  
जिघ्रत्याननमिन्दुकान्तिरधरं बिम्बप्रभा चुम्बति स्प्रष्टुं वाञ्छति चारुपद्ममुकुलच्छायाविशेषः स्तनौ।  
लक्ष्मीः कोकनदस्य खेलति करावालम्ब्य किं चादरादेतस्याः सुदृशः करोति पदयोः सेवां प्रवालद्युतिः॥ 55 ॥  
कर्णारुन्तुदमेव कोकिलरुतं तस्याः श्रुते भाषिते चन्द्रे लोकरुचिस्तदाननरुचेः प्रागेव सन्दर्शनात्।  
चक्षुर्मीलनमेव तन्नयनयोरग्रे मृगीणां वरं हैमी वल्ल्यपि तावदेव ललिता यावन्न सा लक्ष्यते॥ 56 ॥  
चक्षुर्मेच(1)कमाम्बुजं विजयते वक्त्रस्य मित्त्रं शशी (2)भ्रूसूत्रस्य (3)सनाभि मन्मथधनुर्लावण्यपण्यं वपुः।  
लेखा कापि रदच्छदे च सुतनोर्गात्रे च तत्कामिनीमेनां वर्णयिता स्मरो यदि भवेद्वैदग्ध्यमभ्यस्यति॥ 57 ॥  
F.N.  
(1. नीलम्.)  
(2. भ्रूलेखायाः.)  
(3. सोदरम्.)  
स्निग्धस्मेरविलोलमुग्धमधुरा यन्नेत्रयोर्विभ्रमा यद्व्यामृष्टविलासपत्त्रलतिका घर्मोद्गमाद्गण्डयोः।  
यच्च प्रौढकदम्बकुङ्मलसखी काप्यङ्गके विक्रिया तत्तस्यां किमपि स्फुटं रतिपतेः कोदण्डविस्फूर्जितम्॥ 58 ॥  
स्निग्धेन्द्रोपलसुन्दरः कचभरो वक्त्रं सगोत्रं विधोर्वक्षोजौ मणिकुम्भडम्बरमुषौ मध्योऽस्ति वा नास्ति वा।  
श्रोणीमण्डलमूरुदुर्वहमहो शोणाब्जतुल्ये पदे मन्ये मञ्जुगिरो (4)मरालमहिलाध्येयो गतेर्विभ्रमः॥ 59 ॥  
F.N.  
(4. हंसी.)  
नेत्रोपान्तवतंसिते श्रुतिपुटे नीलोत्पलं निष्फलं हासश्रीपरिकर्मिते स्तनतटे हारोऽन्यहारः कथम्।  
पिण्डालक्तकपातनं चरणयोः पीडाफलं ताम्रयोर्वामाक्ष्या वपुषि स्वभावसुरभौ व्यर्थानुलेपव्यथा॥ 60 ॥  
एतस्याः स्तनपद्‌मकोरकयुगं यस्याननेन्दोः सितज्योत्स्नाभिर्न यजत्यदो मृगदृशः शङ्के विकासं पुनः।  
तस्मिल्लोचनपङ्कजं विकसितं भ्रूभृङ्गसंसेवितं स्वान्ते संशयमातनोति सुतरामेतन्ममैवासकृत्॥ 61 ॥  
पानायाधरतोऽमृतं वसतयेऽप्यस्या स्तनक्ष्माधरोऽधस्तात्स(5)ज्जघनान्तकन्दरधरः सख्याय चक्षुर्मृगः।  
जप्यो मन्त्रवरो मनोहरकथा ध्यानाय वक्त्राम्बुजं चेत्थं देहतपःस्थले सति कथं सन्तो वनान्तं गताः॥ 62 ॥  
कर्णोत्सङ्गविसर्पिणी नयनयोः कान्तिर्वतंसोत्पलं लाक्षासम्भ्रमनिर्व्यपेक्षमधरं लावण्यमेवाञ्चति।  
हारोऽस्याः स्मितचन्द्रिकैव कुचयोरङ्गप्रभाकञ्चुकी तन्व्याः केवलमङ्गभारमधुना मन्ये परं भूषणम्॥ 63 ॥  
अस्याश्चेदलकावली कृतमलिश्रेणीभिरेणीदृशः सौन्दर्यं यदि चक्षुषोस्तरलयोः किं मन्मथस्यायुधैः।  
का प्रीतिः कनकारविन्दमुकुले पीनौ स्तनौ चेदतो मन्ये काचिदियं मनोभवकृता माया जगन्मोहिनी॥ 64 ॥  
ऊर्ध्वं नीरदवृन्दमैन्दवमिदं बिम्बं त्वधो निर्मितं व्योम्नः पल्वलचित्रितस्य निहितौ शैलावुपर्युन्नतौ।  
किं चाधः पुलिनोच्चयस्य कदलीकाण्डाववारोपितौ तन्मन्ये चतुरस्य पुष्पधनुषः सर्गोऽयमन्यादृशः॥ 65 ॥  
भृङ्गालीमुदरे क्षिपन्ति शतशः पद्मानि शस्त्रीमिव प्रत्यागच्छति लङ्घनार्थमसकृद्व्योमाङ्गणं चन्द्रमाः।  
वक्त्रेणापहृते कुरङ्गसुदृशस्त्रैलोक्यरूपोच्चये प्रत्यावर्तनवाञ्छयेव कति न क्लेशं समातन्वते॥ 66 ॥  
वक्त्रं निर्मलमुन्नता कुचतटी मध्यप्रदेशः कृशः श्रोणीमण्डलमङ्गनाकुलगुरोर्देवस्य सिंहासनम्।  
कृत्वा चारुदृशश्चतुष्टयमिदं तुष्टाव मन्ये विधिर्हर्षाद्गद्गदगद्यपद्यरचनागर्भैश्चतुर्भिर्मुखैः॥ 67 ॥  
मध्यं विष्णुपदं कुचौ शिवपदं वक्त्रं विधातुः पदं धम्मिल्लः सुमनः- पदं प्रविलसत्काञ्ची नितम्बस्थली।  
वाणी चेन्मधुराधरोऽरुणधरः श्रीरङ्गभूमिर्वपुस्तस्याः किं कथयामि पुण्यचरितं मान्या सदा निर्जरैः॥ 68 ॥  
यत्तीर्थाम्बु मुखाम्बुजासवरसो नेत्रे नवेन्दीवरे दन्तश्रेणिरखण्डिताक्षतचयो दूर्वा च रोमावली।  
उत्तुङ्गं च कुचद्वयं फलयुगं पात्रं कराम्भोरुहं तन्मन्ये मदनार्चनाहितमतिः स्वाङ्गोपहारैरियम्॥ 69 ॥  
दीर्घाक्षं शरदिन्दुकान्ति वदनं बाहू नतावंसयोः सङ्क्षिप्तं निबिडोन्नतस्तनमुरः पार्श्वे प्रमृष्टे इव।  
मध्यः पाणिमितो नितम्बि जघनं पादावुदग्राङ्गुली छन्दो नर्तयितुर्यथैव मनसः सृष्टं तथास्या वपुः॥ 70 ॥  
नेत्रे खञ्जनगञ्जने सरसिजप्रत्यर्थि पाणिद्वयं वक्षोजौ करिकुम्भविभ्रमकरीमत्युन्नतिं गच्छतः।  
कान्तिः काञ्चनचम्पकप्रतिनिधिर्वाणी सुधास्पर्धिनी स्मेरेन्दीवरदामसोदरवपुस्तस्याः कटाक्षच्छटाः॥ 71 ॥  
दृष्टिः कापि सुरा सुधा स्मितमिदं वक्त्रं कलानां निधिर्वक्षः कुम्भि झषौ दृशौ विजयते धन्वन्तरिः सत्कृपा।  
कान्तिः श्रीस्त्रिवलीतरङ्गलहरी नाभी गतावर्ततामेतस्यामचिरेण भाविकलने लावण्यवारांनिधौ॥ 72 ॥  
किं तारुण्यतरोरियं रसभरोद्भिन्ना नवा वल्लरी वेलाप्रोच्छलितस्य किं लहरिका लावण्यवारांनिधेः।  
उद्गाढोत्कलिकावतां स्वसमयोपन्यासविश्रम्भिणः किं साक्षादुपदेशयष्टिरथवा देवस्य शृङ्गारिणः॥ 73 ॥  
जानीमो वदनं सरोरुहदृशो निर्माय पश्यन्मुहुर्हृष्यन्कामकठोरपावकशिखासन्तापितः पद्मभूः।  
रम्भामूरुतटीं स्तनं रसघटीं पीयूषवीचीं वचो बाहू बालबिसं करं किसलयं नाभीं सरो निर्ममे॥ 74 ॥  
जानीमो वयमासनस्य कमले तस्या मुखेन्दोस्त्विषा सङ्कोचं समुपागते स भगवान्दुःस्थः सरोजासनः।  
भुग्नं भ्रूलतिकायुगं विहितवान्वक्रे दृशौ सृष्टवान्मध्यं विस्मृतवान्कचांश्च कुटिलान्वामभ्रुवः सृष्टवान्॥ 75 ॥  
मुक्ता विद्रुममन्तरा(1) मधुरसः पुष्पं (2)परं (3)धूर्वहं (4)प्रालेयद्युतिमण्डले खलु तयोरेकासिका(5) नार्णवे।  
तच्चोदञ्चति शङ्खमूर्ध्नि न पुनः पूर्वाचलाभ्यन्तरे तानीमानि विकल्पयन्ति त इमे येषां न सा दृक्पथे॥ 76 ॥  
F.N.  
(1. मध्ये.)  
(2. केवलम्.)  
(3. भारवाहकम्, न तु मधुररसयुक्तम्.)  
(4. चन्द्रमण्डले.)  
(5. एकस्मिन्नासिकावस्थितिः. एकाधिकरण्यमित्यर्थः.)  
इन्दुर्लिप्त इवाञ्जनेन जडिता दृष्टिर्मृगीणामिव प्रम्लानारुणिमेव विद्रुमदलं श्यामेव हेमप्रभा।  
कार्कश्यं कलया च कोकिलवधूकण्ठेष्विव प्रस्तुतं सुन्दर्याः पुरतश्च हन्त शिखिनां बर्हाः सगर्हा इव॥ 77 ॥  
समग्रस्त्रीस्वरूपवर्णनम्।>  
  
स्मरतोरभिलाषकल्पितान्बहुशः स्वप्नभुवः समागमान्।  
अपि दृष्टिपथं प्रपन्नयोर्विविशश्वास चिरं मनस्तयोः॥ 1 ॥  
आघ्रातं कमलं प्रियेण सुदृशा स्मित्वापनीतं मुखं दत्तं विभ्रमकन्दुके नखपदं सीत्कृत्य गूढौ स्तनौ।  
दत्ता चम्पकमालिकोरसि भुजानिर्भिन्नरोमाञ्चया मीलल्लोचनया स्थितं प्रणयिनोर्दूरेऽपि पूर्णो रसः॥ 2 ॥  
परस्परदर्शनम्।>  
  
न जाने संमुखायाते प्रियाणि वदति प्रिये।  
सर्वाण्यङ्गानि किं यान्ति नेत्रतामुत कर्णताम्॥ 1 ॥  
यां यां प्रियः प्रैक्षत कातराक्षीं सा सा ह्रिया नम्रमुखी बभूव।  
निःशङ्कमन्याः सममाहितेर्ष्यास्तत्रान्तरे जघ्नुरमुं कटाक्षैः॥ 2 ॥  
काचिन्निवारितबहिर्गमना जनन्या द्रष्टुं प्रियं भवनजालकमाससाद।  
तस्या विलोचनमदृश्यत दाशदत्तयन्त्रोपरुद्धशफरोपमितं क्षणेन॥ 3 ॥  
कृच्छ्रेण कापि गुरुणैव जने निरोधमुल्लङ्घ्य नायकसमीपभुवं प्रतस्थे।  
हा हन्त शीघ्रगमनप्रतिरोधहेतुस्तस्याः पुनः स्तनभरोऽपि गुरुर्बभूव॥ 4 ॥  
नान्तः प्रवेशमरुणद्विमुखी न चासीदाचष्ट दोषपरुषाणि न चाक्षराणि।  
सा केवलं सरलपक्ष्मभिरक्षिपातैः कान्तं विलोकितवती जननिर्विशेषम्॥ 5 ॥  
किञ्चित्कुञ्चितहारयष्टि सरलभ्रूवल्लि साचिस्मितं प्रान्तभ्रान्तविलोचनद्युति भुजापर्यस्तकर्णोत्पलम्।  
अङ्गुल्या स्फुरदङ्गुलीयकरुचा कर्णस्य कण्डूयनं कुर्वाणा नृपकन्यका सुकृतिनं सव्याजमालोकते॥ 6 ॥  
नायकदर्शनम्।>  
  
प्रियादर्शनमेवास्तु किमन्यैर्दर्शनान्तरैः।  
प्राप्यते येन निर्वाणं सरागेणापि चेतसा॥ 1 ॥  
क्षीरसागरकल्लोललोललोचनयानया।  
असारोऽपि हि संसारः सारवानिव लक्ष्यते॥ 2 ॥  
सेयं सीधुमयी वा सुधामयी वा हलाहलमयी वा।  
दृग्भ्यां निपीतमात्रा मदयति मोदयति मूर्च्छयति॥ 3 ॥  
गच्छति न तृप्तिमेतत्सुललितमस्याः समापिबद्रूपम्।  
नयनयुगं मम नूनं सम्प्रति समुपैति सफलतां चैवम्॥ 4 ॥  
जानीमहेऽस्याः खलु सारसाक्ष्या विराजतेऽन्तः प्रियवक्त्रचन्द्रः।  
तत्कान्तिजालैः प्रसृतैस्तदङ्गेष्वापाण्डुता कुड्मलताक्षिपद्मे॥ 5 ॥  
सेयं ममाङ्गेषु सुधारसच्छटा सुपूरकर्पूरशलाकिका दृशोः।  
मनोरथश्रीर्मनसः शरीरिणी प्राणेश्वरी लोचनगोचरं गता॥ 6 ॥  
तामनङ्गजयमङ्गलश्रियं किञ्चिदुच्चभुजमूललोकिताम्।  
नेत्रयोः कृतवतोऽस्य गोचरे कोऽप्यजायत रसो निरन्तरः॥ 7 ॥  
इदमसौ तरलायतलोचना गुरुसमुन्नतपीनपयोधरा।  
पृथुनितम्बभरालसगामिनी प्रियतमा मम जीवितहारिणी॥ 8 ॥  
इयं सुस्तनी मस्तकन्यस्तकुम्भा कुसुम्भारुणं चारु (1)वासो वसाना।  
समस्तस्य लोकस्य चेतः(2)प्रवृत्तिं गृहीत्वा घटे न्यस्य यातीव भाति॥ 9 ॥  
F.N.  
(1. वस्त्रम्.)  
(2. मनोवृत्तिम्.)  
कर्पूरधूलिधवलद्युतिपूरधौतदिङ्मण्डले शिशिररोचिषि तस्य यूनः।  
लीलाशिरोंशुकनिवेशविशेषक्लृप्तिव्यक्तस्तनोन्नतिरभून्नयनावनौ सा॥ 10 ॥  
अर्धस्मितेन विनिमन्त्र्य (3)दशार्धबाणमर्धं विधूय वसनाञ्चलमर्धमार्गे।  
अर्धेन नेत्रविशिखेन निवृत्य सार्धमर्धार्धमेव तरुणी तरुणं चकार॥ 11 ॥  
F.N.  
(3. मदनम्.)  
आधाय कोमलकराम्बुजकेलिनालीमालीसमाजमधिकृत्य समालपन्ती।  
मन्दस्मितेन मयि साचिविलोकितेन चेतश्चकोरनयना चुलुकीचकार॥ 12 ॥  
मदनमपि गुणैर्विशेषयन्ती रतिरिव मूर्तमती विभाति येयम्।  
मम हृदयमनङ्गवह्नितप्तं भृशमिव चन्दनशीतलं करोति॥ 13 ॥  
पुरः स्थित्वा किञ्चिद्वलितमुखमालोक्य सखे सखेदाः स्थास्यन्ति ध्रुवमिदमदृष्ट्वा तव दृशः।  
इतश्चञ्चत्काञ्चीरणितमुखरात्सौधशिखरादराकायां कोऽयं कवलयति चान्द्रेण महसा॥ 14 ॥  
अये केयं लीलाधवलगृहवातायनतले (4)तुलाकोटिक्वाणैः कुसुमविशिखं जागरयति।  
अहो नेत्रद्वन्द्वं विकसति विलङ्घ्य श्रुतिमहो कथं न त्रैलोक्यं जयति मदनः स्मेरवदनः॥ 15 ॥  
F.N.  
(4. नूपुरध्वनिभिः.)  
तडिल्लेखा नेयं विलसति परं सौधशिखरे वसन्त्याः कस्याश्चित्कनकरुचिरा गात्रलतिका।  
अपीदं नोन्मज्जत्कुवलयवनं मीनतरलं परं तस्या एव स्फुरति नयनालोकललितम्॥ 16 ॥  
सखे सायं स्नात्वा कनकरुचिकौसुम्भवसनं वसानायास्तिर्यग्वलितचिकुरस्यन्दिसलिलम्।  
दिशन्त्या दृष्टेति कुसुमशरकोदण्डलतिकामकस्मादस्माकं मृगशिशुदृशो दर्शनमभूत्॥ 17 ॥  
अमृतममृतं चन्द्रश्चन्द्रस्तथाम्बुजमम्बुजं रतिरपि रतिः कामः कामो मधूनि मधून्यपि।  
इति न भजते वस्तु प्रायः परस्परसङ्करं तदियमबला धत्ते लक्ष्मीं कुतः सकलात्मिकाम्॥ 18 ॥  
केयं श्यामोपलविरचितोल्लेखहेमैकरेखालग्नैरङ्गैः कनककदलीकन्दलीगर्भगौरैः।  
हारिद्राम्बुद्रवसहचरं कान्तिपूरं वहद्भिः कामक्रीडाभवनवलभीदीपिकेवाविरस्ति॥ 19 ॥  
अर्कच्छायं तिरयति सुधालिप्तविद्युन्मतल्ली चक्रप्रख्यं महति सुषुमामण्डले दूरमग्नम्।  
रक्तादर्शप्रतिफलमिव श्रीसदङ्गं वहन्ती दृष्टा काचित्तरलनयना देवतेव स्मरस्य॥ 20 ॥  
नेयं विद्युद्भुवमधिगता काञ्चनी नापि वल्ली मन्दं मन्दं प्रचलति यतो नापि वा पन्नगस्य।  
चूडारत्नस्फुरदुरुशिखा क्वापि धत्ते सरोजं का वा तर्हि प्रकृतिसुभगा तत्सखे न प्रतीमः॥ 21 ॥  
वक्त्रोपान्तं नयनयुगलं सर्वतो निक्षिपन्ती श्रोणीभाराच्छिथिलशिथिलन्यस्तपादारविन्दा।  
आरादालीकरकिसलये दत्तहस्तावलम्बा काचित्कान्त्या विकसितमहीचक्रमायाति तन्वी॥ 22 ॥  
इयं भुजगिनीश्रिता लसदनेकपुष्पान्विता द्विरेफततिसेविता प्रमदखञ्जनालङ्कृता।  
फलद्वयभरानता विलसिता नवैः पल्लवैर्विलोचनपथं गता भवति कापि हैमी लता॥ 23 ॥  
पातालाद्भुवनावलोकनपरा किं नागकन्योत्थिता मिथ्या तत्खलु दृष्टमेव हि मया तस्मिन्कुतोऽस्तीदृशी।  
मूर्ता स्यादिह कौमुदी न घटते तस्या दिवा दर्शनं क्वेयं हस्ततलस्थितेन कमलेनालोक्यते श्रीरिव॥ 24 ॥  
अच्छिन्नामृतविन्दुवृष्टिसदृशीं प्रीतिं ददत्या दृशां याताया विगलत्पयोधरभराद्द्रष्टव्यतां कामपि।  
अस्याश्चन्द्रमसस्तनोरिव करस्पर्शास्पदत्वं गता नैते यन्मुकुलीभवन्ति सहसा पद्मास्तदेवाद्भुतम्॥ 25 ॥  
श्रोणीभारभरालसा दरगलन्माल्यापवृत्तिच्छलाल्लीलोत्क्षिप्तभुजोपदर्शितकुचोन्मीलन्नखाङ्कावलिः।  
नीलेन्दीवरदामदीर्घतरया दृष्ट्या धयन्ती मनो दूरान्दोलनलोलकङ्कणझणत्कारोत्तरं सर्पति॥ 26 ॥  
लग्नं पादतले नखेषु विलुठत्संसक्तमूर्वोर्युगे विश्रान्तं जघनस्थले निपतितं नाभीसरोमण्डले।  
शून्यं मध्यमवेक्ष्य रोमलतिकामालम्बमानं क्रमादारूढं स्तनयोः प्लुतं नयनयोर्लीनं मनः कैशिके॥ 27 ॥  
अस्या धामसरोवरे भुजबिसे वक्त्रारविन्दे भ्रमन्नेत्रभ्रूभ्रमरे सुयौवनजले कस्तूरिकापङ्किले।  
वक्षोजप्रतिकुम्भकुम्भदलनक्रोधादुपेत्य द्रुतं मग्नश्चित्तमतङ्गजः कथमसावुत्थाय निर्यास्यति॥ 28 ॥  
स्वैरं सस्मितमीक्षते क्षणमलं व्याजृम्भते वेपते रोमाञ्चं तनुते मुहुः स्तनतटे व्यालम्बते नाम्बरम्।  
आलिङ्गत्यपरां तनोति चिकुरं प्रत्युत्तरं याचते केयं कामकलाविलासवसतिर्लोलेक्षणा भाविनी॥ 29 ॥  
खेलत्खञ्जननेत्रया परिलसत्स्वर्णारविन्दास्यया पीनोत्तुङ्गनिरन्तरस्तनभरव्यालोलसन्मध्यया।  
स्फीतस्फीतनितम्बया क्षणमपि व्यालोकितश्चानया किं न स्याद्वशिनां वरः स्मरहरः स्मारैः शरैर्जर्जरः॥ 30 ॥  
सायं चन्द्रकलामृतोदयगिरिस्पर्धां दधानः स्तनस्पर्शोत्तुङ्गतरो नखाङ्करुचिरः शोणाम्बराभ्यन्तरे।  
अस्याः कं न विलोकनोत्कमकरोत्तीक्ष्णः कटाक्षः क्षणं भृङ्गाकृष्टगरिष्ठकेतकदलभ्रान्तिं वहन्नप्ययम्॥ 31 ॥  
उत्तुङ्गस्तनशैलदुस्तरमुरो निम्नातिनाभिस्थली भीमं देहवनं स्फुरद्भुजलतं रोमालिजालाकुलम्।  
व्याधः पञ्चशरः किरत्यतितरांस्तीक्ष्णान्कटाक्षाशुगांस्तन्मे ब्रूहि मनः-कुरङ्ग शरणं कं साम्प्रतं यास्यसि॥ 32 ॥  
वक्त्रश्रीजितजर्जरेन्दुमलिनं कृत्वा करे कन्दुकं क्रीडाकौतुकमिश्रभावमनया ताम्रं वहन्त्याननम्।  
भृङ्गाग्रग्रहकृष्णकेतकदलस्पर्धावतीनां दृशां दीर्घापाङ्गतरङ्गितैकसुहृदामेषोऽस्मि पात्रीकृतः॥ 33 ॥  
स्कन्धे विन्यस्य सख्या भुजमपरकरस्यार्धचन्द्रेण मध्यं बिभ्राणा धूयमानस्तनतटवसना गन्धवाहेन मन्दम्।  
पन्थानं दृग्विलासैरिव नलिनदलैः कोमलैरास्तृणन्ती सौधाग्रे कस्य साक्षात्परिणमति तपःसिद्धिरेषा सुवेषा॥ 34 ॥  
नायिकादर्शनम्।>  
  
समानकुलशीलयोः सुवयसोः परायत्तयोः परस्परविलोकनाकुलितचेतसोः प्रेयसोः।  
तनुत्वमनुविन्दतोर्बहुविधां व्यथां विन्दतोरशक्यविनिवेदना विरहवेदना वर्धते॥ 1 ॥  
विरहः।>  
  
प्रियाविरहितस्यास्य हृदि चिन्ता समागता।  
इति मत्वा गता निद्रा के कृतघ्नमुपासते॥ 1 ॥  
अत्राशितं शयितमत्र निपीतमत्र तोयं तया सह मया विधिवञ्चितेन।  
इत्यादि हन्त परिचिन्तयता वनान्ते हा तस्य लोचनपयोभिरभूत्पयोधिः॥ 2 ॥  
मन्दं गरुद्वहति गर्जति वारिवाहो विद्युल्लता चलति नृत्यति नीलकण्ठः।  
एतावति व्यतिकरे तरुणस्य तस्य मूर्च्छैव केवलमभूदवलम्बनाय॥ 3 ॥  
गमनमलसं शून्या दृष्टिः शरीरमसौष्ठवं श्वसितमधिकं किं न्वेतत्स्यात्किमन्यदितोऽथवा।  
भ्रमति भुवने कन्दर्पाज्ञा विकारि च यौवनं ललितमधुरास्ते ते भावाः क्षिपन्ति च धीरताम्॥ 4 ॥  
धत्ते चक्षुर्मुकुलिनि रणत्कोकिले बालचूते मार्गे गात्रं क्षिपति बकुलामोदगर्भस्य वायोः।  
दाहप्रेम्णा सरसबिसिनीपत्त्रमात्रान्तरायस्ताम्यन्मूर्तिः श्रयति बहुशो मृत्यवे चन्द्रपादान्॥ 5 ॥  
रम्यं द्वेष्टि यथा पुरा प्रकृतिभिर्न प्रत्यहं सेव्यते शय्योपान्तविवर्तनैर्विगमयत्युन्निद्र एव क्षपाः।  
दाक्षिण्येन ददाति वाचमुचितामन्तःपुरेभ्यो यदा गोत्रेषु स्खलितस्तदा भवति च व्रीडावनम्रश्चिरम्॥ 6 ॥  
प्रत्यादिष्टविशेषमण्डनविधिर्वामप्रकोष्ठे श्लथं बिभ्रत्काञ्चनमेकमेव वलयं श्वासापरक्ताधरः।  
चिन्ताजागरप्रताम्रनयनस्तेजोगुणैरात्मनः संस्कारोल्लिखितो महामणिरिव क्षीणोऽपि नालक्ष्यते॥ 7 ॥  
चन्द्रश्च(1)ण्डकरायते मृदुगतिर्वातोऽपि वज्रायते माल्यं सूचिकुलायते (2)मलयजालेपः (3)स्फुलिङ्गायते।  
(4)रात्रिः कल्पशतायते विधिवशात्प्राणोऽपि भारायते हा हन्त प्रमदावियोगसमयः संहारकालायते॥ 8 ॥  
F.N.  
(1. सूर्यवदाचरति.)  
(2. चन्दनलेपः.)  
(3. अग्निकण इवाचरति.)  
(4. सहस्रकल्पमितेवाचरति.)  
माकन्दाक्षिपमा मरन्दनिकरं मूको भव त्वं शुक स्फारं कोकिल कोमलं कलरवं भ्रातः क्षणं संहर।  
सौगन्ध्यं वह गन्धवाह न मनाक्सर्वैः क्षणं क्षम्यतां जानीध्वं तरुणस्य तस्य यदयं कालः करालो महान्॥ 9 ॥  
वियोगिनोऽवस्थावर्णनम्।>  
  
दह्यमानेऽपि हृदये मृगाक्ष्या मन्मथाग्निना।  
स्नेहस्तथैव यत्तस्थौ तदाश्चर्यमिवाभवत्॥ 1 ॥  
जीवेन तुलितं प्रेम सखि मूढेन वेधसा।  
लघुर्जीवो ययौ कण्ठं गुरुप्रेम हृदि स्थितम्॥ 2 ॥  
कपोलफलकावस्याः कष्टं भूत्वा तथाविधौ।  
अपश्यन्ताविवान्योन्यमीदृक्षां क्षामतां गतौ॥ 3 ॥  
वल्लभोत्सङ्गसङ्गेन विना हरिणचक्षुषः।  
राकाविभावरीजानिर्विषज्वालाकुलोऽभवत्॥ 4 ॥  
अस्तमितविषयसङ्गा मुकुलितनयनोत्पला मुहुः श्वसिता।  
ध्यायति किमप्यलक्ष्यं बाला योगाभियुक्तेव॥ 5 ॥  
लिखति न गणयति रेखा निर्झरबाष्पाम्बुधौतगण्डतटा।  
अवधिदिवसावसानं मा भूदिति शङ्किता बाला॥ 6 ॥  
अपसारय घनसारं कुरु हारं दूर एव किं कमलैः।  
अलमलमालि मृणालैरिति वदति दिवानिशं बाला॥ 7 ॥  
पातयति हृदयदेशे प्रियजनगर्भे पुनः पुनर्मुग्धा।  
वर्णितमदनातङ्का बाष्पवतीं भावमन्थरां दृष्टिम्॥ 8 ॥  
श्लिष्यति पश्यति चुम्बति पुनः पुनः पुलकमुकुलितैरङ्गैः।  
प्रियसङ्गाय स्फुरितां वियोगिनी वामबाहुलताम्॥ 9 ॥  
कमले निधाय कमलं कलयन्ती कमलवासिनं कमले।  
कमलयुगादुद्भूतं कमलं कमलेन वारयति॥ 10 ॥  
नयनोत्पलचलधारां दृष्ट्वा वारांनिधिभ्रान्त्या।  
वडवानल इव भगवान्वसति तनौ कृशतनोस्तापः॥ 11 ॥  
लीनानसून्सरोरुहदृष्टेरन्वेष्टुमेष कुसुमेषुः।  
भ्रमति द्राग्वपुरन्तः सन्तापं दीपमादाय॥ 12 ॥  
कुसुमितलताभिरहताप्यधत्त रुजमलिकुलैरदष्टापि।  
परिवर्तते स्म नलिनी लहरीभिर्लोलिताप्यघूर्णत सा॥ 13 ॥  
शशभृन्नवपल्लवे शशाङ्के मकरन्दस्रुतिवारिणी सरोजे।  
अपि चास्य मरुद्गणान्प्रसूते तिलकुसुमं स्फुटचम्पकौघदाम्नि॥ 14 ॥  
अदिदेहलि हन्त हेमवल्ली शरदिन्दुः सरसीरुहे शयानः।  
उपखञ्जनचञ्चु मौक्तिकाली फलितं कस्य सुजन्मनस्तपोभिः॥ 15 ॥  
विश्राम्य विश्रम्य वनद्रुमाणां छायासु तन्वी विचचार काचित्।  
तनूत्तरीयेण करोद्धृतेन निवारयन्ती शशिनो मयूखान्॥ 16 ॥  
अपि मरणमुपैति सा मृगाङ्के विसलति कैव कथा रसान्तरस्य।  
अपि कथमधुना दधातु शान्तिं विषमशरज्वरतीव्रदेहदाहः॥ 17 ॥  
निविशते यदि शूकशिखा पदे सृजति सा कियतीमिव न व्यथाम्।  
मृदुतनोर्वितनोतु कथं न तामवनिभृत्तु निविश्य हृदि स्थितः॥ 18 ॥  
सा तोरणान्तिकमुपेत्य दिशोऽवलोक्य निःश्वस्य दीर्घमुपधाय करं कपोले।  
मत्वा च तं पुरत एव ससम्भ्रमत्वाज्ज्ञात्वा स(1) मोहलिखितेव न किं किमासीत्॥ 19 ॥  
F.N.  
(1. आसेति क्रियापदम्.)  
अस्यास्तनौ विरहताण्डवरङ्गभूमौ स्वेदोदबिन्दुकुसुमाञ्जलिमाविकीर्य।  
नान्दीं पपाठ पृथुवेपथुवेपमानकाञ्चीलताकलरवैः स्मरसूत्रधारः॥ 20 ॥  
मदनदहनशुष्यत्क्लान्तकान्ताकुचान्तर्घनमलयजपङ्के गाढबद्धाखिलाङ्घ्रिः।  
उपरि विततपक्षो लक्ष्यतेऽलिर्निमग्नः शर इव कुसुमेषोरेष पुङ्खावशेषः॥ 21 ॥  
नवकिसलयतल्पं कल्पितं तापशान्त्यै करसरसिजसङ्गात्केवलं म्लापयन्त्याः।  
कुसुमशरकृशानुप्रापिताङ्गारतायाः शिवशिव परितापं को वदेत्कोमलाङ्ग्याः॥ 22 ॥  
दरललितहरिद्राग्रन्थिगौरे शरीरे स्फुरति विरहजन्मा कोऽप्ययं पाण्डुभावः।  
वलति सति हि यस्मिन्सार्धमावर्त्य हेम्ना रजतमिव मृगाक्ष्याः कल्पितान्यङ्गकानि॥ 23 ॥  
किसलयमिव मुग्धं बन्धनाद्विप्रलूनं हृदयकुसुमशोषी दारुणो दीर्घशोकः।  
ग्लपयति परिपाण्डुक्षाममस्याः शरीरं शरदिज इव घर्मः केतकीगर्भपत्त्रम्॥ 24 ॥  
(2)परिमृदितमृणालीम्लानमङ्गं प्रवृत्तिः कथमपि (3)परिवारप्रार्थनाभिः क्रियासु।  
कलयति च हिमांशोर्निष्कलङ्कस्य लक्ष्मीमभिनवकरिदन्तच्छेदकान्तः कपोलः॥ 25 ॥  
F.N.  
(2. प्राप्तमर्दा.)  
(3. सखीजनः.)  
स्थगयति नयनास्रं छद्मना धूमधूम्रं प्रथयति च नितान्तं कार्श्यमङ्गप्रकृत्या।  
अहह विरहबाधां छादयत्यम्बुजाक्षी तदपि वदति साक्षी पाण्डुरो गण्डदेशः॥ 26 ॥  
परिम्लानं पीनस्तनजघनसङ्गादु(4)भयतस्तनो(5)र्मध्यस्यान्तः(6)परिमिलनमप्राप्य (7)हरितम्।  
इदं व्यस्तन्यासं श्लथभुजलताक्षेपवलनैः कृशाङ्ग्याः सन्तापं (8)वदति बिसिनीपत्त्रशयनम्(9)॥ 27 ॥  
F.N.  
(4. ऊर्ध्वाधोभागयोः.)  
(5. कृशस्य.)  
(6. सङ्घर्षम्.)  
(7. हरिद्वर्णम्.)  
(8. अनुमापयति.)  
(9. शय्या.)  
प्रयातेऽस्तं भानौ श्रितशकुनिनीडेषु तरुषु स्फुरत्सन्ध्यारागे शशिनि शनकैरुल्लसति च।  
प्रियप्रत्याख्यानद्विगुणविरहोत्कण्ठितदृशा तदारब्धं तन्व्या मरणमपि यत्रोत्सवपदम्॥ 28 ॥  
लतामूले लीनो हरिणपरिहीनो हिमकरः स्खलन्मुक्ताकारा गलति जलधारा कुवलयात्।  
धुनीते बन्धूकं तिलकुसुमजन्मा हि पवनो गृहद्वारे पुण्यं परिणमति कस्यापि कृतिनः॥ 29 ॥  
मरालश्रेणीभिर्नियतमुपनीतं सफलतां गतिस्पर्धावैरं मृदुकलरवैरम्बुजदृशः।  
यदेताञ्शृण्वत्याः प्रियविरहवत्याः कृशतनोरगादस्याः स्तम्भादहह गतिसम्भावनमपि॥ 30 ॥  
अगारेऽस्मिन्कान्ते गिरिशमनिशानाथशकलं भुजङ्गानुत्तुङ्गान्सकलमपि वातायनपथे।  
निकुञ्जेषु श्येनानधिगृहशिरो राहुवलयं लिखन्त्या नीयन्ते शिवशिव तया हन्त दिवसाः॥ 31 ॥  
स्तनन्यस्तोशीरं प्रशिथिलमृणालैकवलयं प्रियायाः साबाधं तदपि कमनीयं वपुरिदम्।  
समस्तापः कामं मनसिजनिदाघप्रसरयोर्न तु ग्रीष्मस्यैवं सुभगमपराद्धं युवतिषु॥ 32 ॥  
कपोले पाण्डुत्वं किमपि जलधारां नयनयोस्तनौ कार्श्यं दैन्यं वचसि हृदि दावानलशिखाम्।  
अवज्ञां प्राणेषु प्रकृतिषु विपर्यासमधुना किमन्यद्वैराग्यं सकलविषयेष्वाकलयते॥ 33 ॥  
निकामं क्षामाङ्गी सरसकदलीगर्भसुभगा कलाशेषा मूर्तिः शशिन इव नेत्रोत्सवकरी।  
अवस्थामापन्ना मदनदहनोद्दाहविधुरामियं नः कल्याणी रमयति मनः कम्पयति च॥ 34 ॥  
घनोऽयं चेदञ्चेदुपरि विकिरंश्चन्दनरसानुदारान्नैहारी सरिदुरसि हारीभवति वा।  
समन्तात्प्राणाली चिरमुपवनाली मिलति वा तदप्यस्यास्तापः प्रियविरहजः किं विरमति॥ 35 ॥  
इतो विद्युद्वल्लीविलसितमितः केतकरजः स्फुरद्गन्धं प्रोद्यज्जलदनिनदस्फूर्जितमितः।  
इतः केकिक्रीडाकलकलभरः पक्ष्मलदृशां कथं यास्यन्त्येते विरहदिवसाः स्भ्रमरसाः॥ 36 ॥  
न नीतमुपनासिकं परिमलव्ययाशङ्कया न हन्त विनिवेशितं विरहवह्निकुण्डे हृदि।  
दृशोर्बहिरिति श्रुतौ न निहितं प्रियप्रेषितं करे कमलमर्पितं मृगदृशा दृशा पीयते॥ 37 ॥  
वीणामङ्के कथमपि सखीप्रार्थनाभिर्विधाय स्वैरं रत्यां सरसिजदृशा गातुमारब्धमेव।  
तन्त्रीबुद्ध्या किमपि विरहक्षीणदीनाङ्गवल्लीमेनामेव स्पृशति बहुशो मूर्धना चित्रमेतत्॥ 38 ॥  
अन्तस्तारं तरलतरलाः स्तोकमुत्पीडभाजः पक्ष्माग्रेषु ग्रथितपृषतः कीर्णधाराः क्रमेण।  
चित्तातङ्कं निजगरिमतः सम्यगासूत्रयन्तो निर्यान्त्यस्याः कुवलयदृशो बाष्पवारां प्रवाहाः॥ 39 ॥  
मुक्त्वानङ्गः कुसुमविशिखान्पञ्च कुण्ठीकृताग्रान्मन्ये मुग्धां प्रहरति हठात्पत्त्रिणा वारुणेन।  
वारां पूरः कथमपरथा स्फारनेत्रप्रणालीवक्त्रोद्वान्तस्त्रिवलिविपिने सारणीसाम्यमेति॥ 40 ॥  
स्विन्नौ गण्डौ स्फुरितमधरं स्पन्दितं चूचुकाग्रं सन्नौ बाहू मसृणमुकुले लोचने भ्रूश्चलैव।  
अङ्गादङ्गादजनि पुलकश्रेणिरूपू सकम्पौ किं च श्वासास्तरलितदुकूलाञ्चलाश्चञ्चलाक्ष्याः॥ 41 ॥  
पीनोत्तुङ्गस्तनकलशयोस्तारहारं न धत्ते हस्तेनापि स्पृशति सहसा नैव कर्पूरवीटीम्।  
मञ्चं नापि श्रयति शयितुं हंसतूलास्तराढ्यं तादृक्तन्वी गुरुजनभयाद्गोप्तुकामा स्वतापम्॥ 42 ॥  
गण्डे पाण्डौ कलयति पुनश्चान्दनान्पत्त्रभङ्गान्निद्रालाभे स्वयमरुणदृक्पृच्छति त्वां निदानम्।  
प्रत्यासन्ने मधुरलपिते गृह्यके कीरशावे कण्ठे धत्ते कमलनयना चारु वैदूर्यहारम्॥ 43 ॥  
नीवीबन्धोच्छ्वसनमधरस्पन्दनं दोर्विषादः स्वेदश्चक्षुर्मसृणमधुराकेकरस्निग्धमुग्धम्।  
गात्रस्तम्भः स्तनमुकुलयोरुत्प्रबन्धः प्रकम्पो गण्डाभोगे पुलकपटलं मूर्छना चेतना च॥ 44 ॥  
सन्ध्यां कोषं तत उपगतां हन्त रात्रिं कृपामीं चन्द्रं चक्रं विरहविधुरा तारकापङ्क्तिमुग्राम्।  
तूणीरान्तर्गतशरततीं प्रज्वलत्पुङ्खभागां सन्नद्धास्त्रं कलयति पुनर्मन्मथं राक्षसेन्द्रम्॥ 45 ॥  
लीलावल्लीभवनकुहरे पत्त्ररन्ध्राच्चकोरीचञ्चुस्रस्तं शशिकरकणं वीक्ष्य मूर्च्छामुपैति।  
लीलारामात्पिकमुखरितात्का कथा सा बिभेति स्वालापेभ्यश्चकितनयना यत्कुहूकोमलेभ्यः॥ 46 ॥  
व्यजनमरुतः श्वासश्रेणीमिमामुपचिन्वते मलयजरसो धाराबाष्पं प्रपञ्चयितुं प्रभुः।  
कुसुमशयनं कामास्त्राणां करोति सहायतां द्विगुणगरिमा कामोन्मादः कथं नु विरंस्यति॥ 47 ॥  
विषयविधुरा दृष्टिः श्वासानिला ग्लपिताधरास्तनुरपि भृशं म्लाना लूनेव पल्लवमञ्जरी।  
अपि च लवलीपाकोद्भेदाभिरामवदावदः स्फुरति कुचयोर्मूले गण्डे च कश्चन पाण्डिमा॥ 48 ॥  
कथमपि कृतप्रत्यावृत्तौ प्रिये स्खलितोत्तरे विरहकृशया कृत्वा व्याजं प्रकल्पितमश्रुतम्।  
असहनसखीश्रोत्रप्राप्तिप्रमादससम्भ्रमं प्रचलितदृशा शून्ये गेहे समुच्छ्वसितं पुनः॥ 49 ॥  
तन्वङ्ग्या गुरुसन्निधौ नयनजं यद्वारि संस्तम्भितं तेनान्तर्गलितेन मन्मथशिखी सिक्तो वियोगोद्भवः।  
मन्ये तस्य निरस्यमानकिरणस्यैषा मुखेनोद्गता श्वासायाससमागतालिसरणिव्याजेन धूमावली॥ 50 ॥  
मुग्धास्वप्नसमागते प्रियतमे तत्पाणिसंस्पर्शनं रोमाञ्चाञ्चितया शरीरलतया सम्भाव्य कोपात्किल।  
मा वा वल्लभ संस्पृशेति सहसा शून्यं वदन्ती मुहुः सख्या नो हसिता सचिन्तमसकृत् संशोचिता प्रत्युत॥ 51 ॥  
शीघ्रं भूमिगृहे गृहाण वसतिं प्राणैः किमु क्रीडसि प्राप्तां पश्यसि किं न दैवहतिकां ज्योत्स्नां गवाक्षोदरे।  
इत्थं मन्मथतीव्रसन्ज्वरजुषो गेहेषु वामभ्रुवामुद्गच्छन्ति कुरङ्गलाञ्छनभयाद्दीनाः सखीनां गिरः॥ 52 ॥  
श्या पुष्पमयी परागमयतामङ्गार्पणादश्नुते ताम्यन्त्यन्तिकतालवृन्तनलिनीपत्त्राणि दाहोष्मणा।  
न्यस्तं च स्तनमण्डले मलयजं शीर्णान्तरं दृश्यते क्वाथादाशु भवन्ति फेनिलमुखा भूषामृणालाङ्कुराः॥ 53 ॥  
आदातुं सकृदीक्षितेऽपि कुसुमे हस्ताग्रमालोहितं लाक्षारञ्जनवार्तयापि सहसा रक्तं तलं पादयोः।  
अङ्गानामनुलेपनस्मरणमप्यत्यन्तखेदावहं हन्ता(1)धीरदृशः किमन्यदलकामोदोऽपि भारायते॥ 54 ॥  
F.N.  
(1. चञ्चलदृशः.)  
अङ्गासङ्गि(2)मृणालकाण्ड(3)मयते (4)भृङ्गावलीनां (5)रुचं नासामौक्तिकमिन्द्रनीलसरणिं श्वासानिलाद्गाहते(6)।  
क्षिप्ता सा हिम(7)वालुकापि कुचयोर्धत्ते क्षणं (8)दीपतां (9)तप्तायःपतिताम्बुवत्करतले धाराम्बु सम्लीयते॥ 55 ॥  
F.N.  
(2. बिसखण्डम्.)  
(3. प्राप्नोति.)  
(4. भृङ्गपङ्क्तीनाम्.)  
(5. कान्तिम्.)  
(6. प्राप्नोति.)  
(7. कर्पूरः.)  
(8. दीपरूपताम्.)  
(9. तप्तलोहपतितजलवत्.)  
केशैः कोमलमालिकामपि चिरं या बिभ्रती खिद्यते या गात्रेषु घनं विलेपनमपि न्यस्तं न वोढुं क्षमा।  
दीपस्यापि शिखां न चापि भवने स्वप्नेऽपि या वीक्षितुं तापं सा विरहानलस्य महतः सोढुं कथं शक्ष्यते॥ 56 ॥  
अद्भूयेत तनूलतेति बिसिनीपत्त्रेण नो वीज्यते स्फोटः स्यादिति नाङ्गकं मलयजक्षोदाम्भसा सिच्यते।  
स्यादस्यातिभरात्पराभव इति त्रासान्न वा पल्लवारोपो वक्षसि तत्कथं वरतनोराधिः समाधीयताम्॥ 57 ॥  
निःश्वासानलविद्धदन्तवसना नेत्राम्बुसिक्तस्तनी हस्तन्यस्तकपोलदीनवदना हारैकभूषावती।  
बिभ्राणांसपदेन तुङ्गजघना विस्रंसिनीं वेणिकामास्ते स्थण्डिल एव पाण्डुमधुरक्षामालसैरङ्गकैः॥ 58 ॥  
क्षामक्षामकपोलमाननमुरः काठिन्यमुक्तस्तनं मध्यः क्लान्ततरः प्रकामविनतावंसौ छविः पाण्डुरा।  
शोच्या च प्रियदर्शना च मदनग्लानेयमालक्ष्यते पत्त्राणामिव शोषणेन मरुता स्पृष्टा लता माधवी॥ 59 ॥  
कर्पूराम्बुनिषेकभाजि सरसैरम्भोजिनीनां दलैरास्तीर्णेऽपि विवर्तमानवपुषः स्रस्तस्रजि स्रस्तरे।  
मन्दोन्मेषदृशा किमन्यदभवत्सा काप्यवस्था तदा यस्याश्चन्दनचन्द्रचम्पकदलश्रेण्यादि वह्नीयते॥ 60 ॥  
आलीचालितपद्मिनीदलचलत्सर्वाङ्गमङ्गीकृतस्वाङ्गालिङ्गनमर्मरीकृतनवाम्भोजालिशय्या चिरात्।  
चैतन्यं कथमप्युपेत्य शनकैरुन्मील्य नेत्राञ्चलं बाला केवलमेव शून्यहृदया शून्यं जगत्पश्यति॥ 61 ॥  
न क्रीडासु कुतूहलं वितनुते नालङ्कृतौ सादरा नाहारेऽपि च सस्पृहा न गणयत्यालापलोलां सखीम्।  
बाला केवलमङ्गकैरनुकलक्षामैर्विविक्तस्थले ध्यायन्ती किल किञ्चिदन्तरधुना निस्पन्दमास्ते सदा॥ 62 ॥  
सोन्मेषो न सखीजनः परिजनः प्रागल्भ्यभूमिर्न वा वात्सल्यादविभावितस्फुटवयोवस्थाविशेषो गुरुः।  
आयाता नवमल्लिकापरिमलक्रूराः शरद्वासराः कस्याख्यातु नितम्बिनी पितृगृहावस्थानदुःस्थं जनुः॥ 63 ॥  
दुःखं दीर्घतरं वहत्यपि सखीवर्गाय नो भाषते शैवालैः शयनं सृजत्यपि पुनः शेते न वा लज्जया।  
कण्ठे गद्गदवाचमञ्चति दृशा धत्ते न बाष्पोदकं सन्तापं सहते यदम्बुजमुखी तद्वेद चेतो भवः॥ 64 ॥  
कण्ठे मौक्तिकमालिकाः स्तनतटे कार्पूरमच्छं रजः सान्द्रं चन्दनमङ्गके वलयिताः पाणौ मृणालीलताः।  
तन्वी नक्तमियं चकास्ति तनुनी चीनांशुके बिभ्रती शीतांशोरधिदेवतेव गलिता व्योमाग्रमारोहतः॥ 65 ॥  
वियोगिन्या अवस्थावर्णनम्।>  
  
(1)यदि प्रियावियोगेऽपि रुद्यते दीनदीनकम्।  
तदिदं दग्धमरणमुपयोगं क्व यास्यति॥ 1 ॥  
F.N.  
(1. रोदनं क्रियते.)  
(2)दिव्यचक्षुरहं जातः सरागेणापि चक्षुषा।  
इहस्थो येन पश्यामि देशान्तरगतां प्रियाम्॥ 2 ॥  
F.N.  
(2. अतीन्द्रियज्ञानवान्.)  
नपुंसकमिति ज्ञात्वा तां प्रति प्रहितं मनः।  
तत्तु तत्रैव रमते हताः(3) पाणिनिना वयम्॥ 3 ॥  
F.N.  
(3. वञ्चिताः.)  
न मे दुःखं प्रिया दूरे न मे दुःखं हृतेति सा।  
एतदेवानुशोचामि वयोऽस्या ह्यतिवर्तते॥ 4 ॥  
यदि स्मरामि तन्वङ्गीं जीविताशा कुतो मम।  
अथ विस्मृत्य जीवामि जीवितव्यसनेन किम्॥ 5 ॥  
(4)मुखं तस्याः स्मितस्मेरं किञ्चिदञ्चलसंवृतम्।(5)  
(6)मदालोकनलोलाक्षं स्मृत्वा मन्ये सुधां मुधा।(7)॥ 6 ॥  
F.N.  
(4. स्मितेन हास्येन स्मेरं प्रसन्नम्.)  
(5. वस्त्राञ्चलेनावगुण्ठितम्.)  
(6. अमृतम्.)  
(7. व्यर्थम्.)  
तद्वियोगसमुत्थेन तच्चिन्ताविपुलार्चिषा।  
रात्रिं दिवं शरीरं मे दह्यते मदनाग्निना॥ 7 ॥  
विशालाक्ष्याः कटाक्षेण विकृष्टं रश्मिनेव मे।  
हृदयं किं करिष्यामि न पुनर्विनिवर्तते॥ 8 ॥  
सति प्रदीपे सत्यग्नौ सत्सु तारारवीन्दुषु।  
विना मे मृगशावाक्ष्या तमोभूतमिदं जगत्॥ 9 ॥  
दत्त्वा कटाक्षमेणाक्षी जग्राह हृदयं मम।  
मया तु हृदयं दत्त्वा गृहीतो मदनज्वरः॥ 10 ॥  
अपूर्वो दृश्यते वह्निः कामिन्याः स्तनमण्डले।  
दूरतो दहते गात्रं हृदि लग्नस्तु शीतलः॥ 11 ॥  
भ्रूचापवल्लीं सुमुखी यावन्नयति वक्रताम्।  
तावत्कटाक्षविशिखैर्भिद्यते हृदयं मम॥ 12 ॥  
मनः प्रकृत्यैव चलं दुर्लक्ष्यं च तथापि मे।  
कामेनैतत्कथं विद्धं समं सर्वैः शिलीमुखैः॥ 13 ॥  
या जयश्रीर्मनोजस्य यया जगदलङ्कृतम्।  
यामेणाक्षीं विना प्राणा विफला मे कुतोऽद्य सा॥ 14 ॥  
अरविन्दमिदं वीक्ष्य खेलत्खञ्जनमञ्जुलम्।  
स्मरामि वदनं तस्याश्चारु चञ्चललोचनम्॥ 15 ॥  
स्पर्शः स्तनतटस्पर्शो वीक्षणं वक्रवीक्षणम्।  
तस्याः केलिकथालापसमयः समयः सखे॥ 16 ॥  
कुतः प्रेमलवोऽप्यस्ति खले मे हृदये खलु।  
सुन्दरीं तामनालोक्य यदहं प्राणिमि प्रिय॥ 17 ॥  
(1)नूनमयं मे पापः कान्ताविरहो रसायनीभूतः।  
वर्षसहस्राभ्यधिकान्नयामि कथमन्यथा दिवसान्॥ 18 ॥  
F.N.  
(1. जीवनसाधकरसायनरूपो जातः.)  
सङ्गमविरहवितर्के वरमिह विरहो न सङ्गमस्तस्याः।  
सङ्गे सैव तथैका त्रिभुवनमपि तन्मयं विरहे॥ 19 ॥  
अनिशमपि मकरकेतुर्मनसो रुजमावहन्नभिमतो मे।  
यदि मदिरायतनयनां तामधिकृत्य प्रहरतीति॥ 20 ॥  
दैवादहमत्र तया चपलायतनेत्रया वियुक्तश्च।  
अविरलविलोलजलदः कालः समुपागतश्चायम्॥ 21 ॥  
स्मेरं विधाय नयनं विकसितमिव नीलमुत्पलं मयि सा।  
कथयामास कृशाङ्गी मनोगतं निखिलमाकूतम्॥ 22 ॥  
आनन्दममन्दमिमं कुवलयदललोचने ददासि त्वम्।  
विरहस्त्वयैव जनितस्तापयतितरां शरीरं मे॥ 23 ॥  
तस्यां सुतनुसरस्यां चेतो नयनं च निष्पतितम्।  
चेतो गुरु तु निमग्नं लघु नयनं सर्वतो भ्रमति॥ 24 ॥  
निष्कासयन्त्यनेके सागरसरिदम्बुपूरपरिपतितम्।  
हृदयह्रदे निमग्नामिन्दुमुखीं मा बहिः कुरुताम्॥ 25 ॥  
दर्शनपथमुपयाता यदवधि मदिरायतेक्षणा सहसा।  
तदवधि हृदयेनाहं मदनेषुभयादिवोन्मुक्तः॥ 26 ॥  
अपसरति न चक्षुषो मृगाक्षी रजनिरियं च न याति नैति निद्रा।  
प्रहरति मदनोऽपि दुःखितानां बत बहुशोऽभिमुखीभवन्त्यपायाः॥ 27 ॥  
पुनरपि मिलनं यदाकदाचित्प्रियतमया कृपया भवेद्विधातुः।  
हरिरिव करवै हृदि प्रतिष्ठामिह रमणीं तनवै तनोरभिन्नाम्॥ 28 ॥  
स्खलदंशुकमव्यवस्थतारं स्मितकान्तिस्नपिताधरप्रवालम्।  
असमाप्तनकारमाप्तशोभं हरिणाङ्कं हरिणीदृशः स्मरामः॥ 29 ॥  
अधृतपरिपतन्निचोलबन्धं मुषितनकारमवक्रदृष्टिपातम्।  
प्रकटहसितमुन्नतास्यबिम्बं पुरसुदृशः स्मरचेष्टितं स्मरामि॥ 30 ॥  
नयनेन निरीक्षिता नताङ्गी हृदये हन्त पतत्त्रिणः पतन्ति।  
विषमा विषमायुधव्यथासौ परिभूयेत परः परापराधैः॥ 31 ॥  
यत्राकृतिस्तत्र गुणा वसन्ति नैतद्धि सम्यक्कविभिः प्रणीतम्।  
येनातिचार्वङ्ग्यपि मे हृदिस्था दुनोति गात्रं विरहे प्रियासौ॥ 32 ॥  
पञ्चसायकमहेन्द्रजालिना पाणिपद्मसमुदञ्चिता स्वयम्।  
मोहनाय मनसः प्रगल्भते पिच्छिकेव मम चञ्चलेक्षणा॥ 33 ॥  
दूरमस्तु दरघूर्णिततारं शारदेन्दुमुखवीक्षणमक्ष्णोः।  
एतदेव मम पुण्यमगण्यं यत्कृशोदरि दृशोरतिथिस्त्वम्॥ 34 ॥  
ग्रसति कोऽपि विमोहविधुंतुदो हृदयचन्द्रमसं मम दारुणः।  
तदपि हन्त तदन्तरशायिनी लगति चिह्नमृगीव मृगेक्षणा॥ 35 ॥  
असुलभा सकलेन्दुमुखी च सा किमपि चेदमनङ्गविचेष्टितम्।  
(1)अभिमुखीष्विव वाञ्छितसिद्धिषु व्रजति निर्वृतिमेकपदे मनः।(2)॥ 36 ॥  
F.N.  
(1. इष्टसिद्धिषु.)  
(2. सन्तोषम्.)  
तप्ते महाविरहवह्निशिखावलीभिरापाण्डुरस्तनतटे हृदये प्रियायाः।  
मन्मार्गवीक्षणनिवेशितदीनदृष्टेर्नूनं छमच्छमिति बाष्पकणाः पतन्ति॥ 37 ॥  
कान्तामुखं सुरतकेलिविमर्दखेदसञ्जातघर्मकणविच्छुरितं रतान्ते।  
आपाण्डुरं विलसदर्धनिमीलिताक्षं संस्मृत्य हे हृदय किं शतधा न यासि॥ 38 ॥  
अद्यापि तत्प्रचलकुण्डलमृष्टगण्डं वक्त्रं स्मरामि विपरीतरताभियोगे।  
आन्दोलनश्रमजलस्फुटसान्द्रबिन्दुमुक्ताफलप्रकरविच्छुरितं प्रियायाः॥ 39 ॥  
(3)निद्रार्धमीलितदृशो मदमन्थराणि नाप्यर्थवन्ति न च नाम निरर्थकानि।  
अद्यापि मे मृगदृशो मधुराणि तस्यास्तान्यक्षराणि हृदये किमपि ध्वनन्ति॥ 40 ॥  
F.N.  
(3. मन्दानि.)  
अद्यापि तां कनकचम्पकदामगौरीं फुल्लारविन्दनयनां तनुरोमराजिम्।  
सुप्तोत्थितां मदनविह्वललालसाङ्गीं विद्यां प्रमादगलितामिव चिन्तयामि॥ 41 ॥  
अद्यापि सा मनसि सम्प्रति वर्तते मे रात्रौ मयि क्षुतवति क्षितिपालपुत्र्या।  
जीवेति मङ्गलवचः परिहृत्य कोपात्कर्णे कृतं कनकपत्त्रमनालपन्त्या॥ 42 ॥  
आसन्नमार्गमतिलङ्घ्य न तेन मूर्ध्ना पश्चात्प्रसङ्गवलितेन मुखेन यान्त्या।  
आरोपिताः कतिपये मयि पङ्कजाक्ष्या साकूतहासमनतिप्रकटाः कटाक्षाः॥ 43 ॥  
राजल्ललाटफलका कमनीयकूजत्काञ्चीगुणप्रणयिनी धृतकेशपक्षा।  
हा किं करोमि मम सा हृदयं प्रविष्टा नाराचयष्टिरिव पुष्पशिलीमुखस्य॥ 44 ॥  
यत्र क्षिपामि दृशमन्यदिदृक्षयाहं तत्राग्रतः स्फुरति केवलमेतदेव।  
तद्वक्त्रबिम्बमरुणाधरलोभनीयं ते लोचने तदलसालसमीक्षितं च॥ 45 ॥  
मन्दस्मितेन मधुराधरपल्लवेन कुम्भोन्नमत्कुचभरेण कृशोदरेण।  
विद्युन्निभाङ्गलतया च विचिन्त्यमाना चेतो धुनोति च धिनोति च चञ्चलाक्षी॥ 46 ॥  
तामिन्दुसुन्दरमुखीं सुचिरं विभाव्य चेतः कथं कथमपि व्यपवर्तते मे।  
लज्जां विजित्य विनयं विनिवार्य धैर्यमुन्मथ्य मन्थरविवेकमकाण्ड एव॥ 47 ॥  
यद्विस्मयस्तिमितमस्तमितान्यभावमानन्दमन्दममृतप्लवनादिवाभूत्।  
तत्सन्निधौ तदधुना हृदयं मदीयमङ्गारचुम्बितमिव व्यथमानमास्ते॥ 48 ॥  
पश्यामि तामित इतः पुरतश्च पश्चादन्तर्बहिः परित एव विवर्तमानाम्।  
उद्बुद्धमुग्धकनकाब्जनिभं वहन्तीमासक्ततिर्यगपवर्तितदृष्टि वक्त्रम्॥ 49 ॥  
लीलास्मितेन शुचिना मृदुनोदितेन व्यालोकितेन लघुना गुरुणा गतेन।  
व्याजृम्भितेन जघनेन च दर्शितेन सा हन्ति तेन गलितं मम जीवितेन॥ 50 ॥  
यान्त्या मुहुर्वलितकन्धरमाननं तदावृत्तवृन्तशतपत्त्रनिभं वहन्त्या।  
दिग्धोऽमृतेन च विषेण च पक्ष्मलाक्ष्या गाढं निखात इव मे हृदये कटाक्षः॥ 51 ॥  
तां हेमचम्पकरुचिं मृगशावकाक्षीं पार्श्वे स्थितां च पुरतः परिवर्तमानाम्।  
पश्चात्तथा दशदिशासु परिस्फुरन्तीं पश्यामि तन्मयमहो भुवनं किमेतत्॥ 52 ॥  
अद्यापि तिष्ठति दृशोरिदमुत्तरीयं धर्तुं पुरः स्तनतटात्पतितं प्रवृत्ता।  
वाचं निशम्य नयनं नयनं ममेति किञ्चित्तदा यदकरोत् स्मितमायताक्षी॥ 53 ॥  
राकासुधाकरमुखी तरलायताक्षी सस्मेरयौवनतरङ्गितविभ्रमास्या।  
तत्किं करोमि कथमत्र तनोमि मैत्त्रीं तत्स्वीकृतिव्यतिकरे क इहाभ्युपायः॥ 54 ॥  
यान्त्याः सरः सलिलकेलिकुतूहलाय व्याजादुपेत्य मयि वर्त्मनि वर्तमाने।  
अन्तःस्थितद्युतिचमत्कृतिदृक्तरङ्गैरङ्गीकृतं किमपि वामदृशः स्मरामि॥ 55 ॥  
मन्दादरः कुसुमपत्त्रिषु पेलवेषु नूनं बिभर्ति मदनः पवनास्त्रमद्य।  
हारप्रकाण्डसरलाः कथमन्यथामी श्वासाः प्रनर्तितदुकूलदशाः सरन्ति॥ 56 ॥  
पीतो यतः-प्रभृति कामपिपासितेन तस्या मयाधररसः प्रचुरः प्रियायाः।  
तृष्णा ततः प्रभृति मे द्विगुणत्वमेति लावण्यमस्ति बहु तत्र किमप्यपूर्वम्॥ 57 ॥  
अलसविलसितानामुल्लसद्भूलतानां मसृणमुकुलितानां प्रान्तविस्तारितानाम्।  
प्रतिनयननिपाते किञ्चिदाकुञ्चितानां विविधमहमभूवं पात्रमालोकितानाम्॥ 58 ॥  
अलसवलितमुग्धस्निग्धनिष्पन्दमन्दैरधिकविकसदन्तर्विस्मयस्मेरतारैः।  
हृदयमशरणं मे पक्ष्मलाक्ष्याः कटाक्षैरपहृतमपविद्धं पीतमुन्मूलितं च॥ 59 ॥  
क्रमसरलितकण्ठप्रक्रमोल्लासितोरस्तरलितवलिलेखासूत्रसर्वस्वमस्याः।  
स्तितमतिचिरमुच्चैरग्रपादाङ्गुलीभिः करकलितसखीकं मां दिदृक्षोः स्मरामि॥ 60 ॥  
(1)व्रीडायोगा(2)न्नतवदनया सन्निधाने गुरूणां बद्धोत्कम्पस्तनकलशया (3)मन्युमन्तर्निगृह्य(4)।  
तिष्ठेत्युक्तं किमिव न तया यत्समुत्सृज्य बाष्पं मय्यासक्तश्चकितहरिणीहारिनेत्रत्रिभागः॥ 61 ॥  
F.N.  
(1. लज्जा.)  
(2. नम्रमुखत्वेन.)  
(3. क्रोधम्.)  
(4. रुद्ध्वा.)  
वारं वारं तिरयति दृशोरुद्गमं बाष्पपूरस्तत्सङ्कल्पोपहितजडिमस्तम्भमभ्येति गात्रम्।  
सद्यः स्विद्यन्नयमविरतोत्कम्पलोलाङ्गुलीकः पाणिर्लेखाविधिषु नितरां वर्तते किं करोमि॥ 62 ॥  
हा हा देवि स्फुटति हृदयं स्रंसते देहबन्धः शून्यं मन्ये जगदविरतज्वालमन्तर्ज्वलामि।  
सीदन्नन्धेतमसि विधुरो मज्जतीवान्तरात्मा विष्वङ्मोहः स्थगयति कथं मन्दभाग्यः करोमि॥ 63 ॥  
ऊरू रम्भा दृगपि कमलं शेवलं केशपाशो वक्त्रं चन्द्रो लपितममृतं मध्यदेशो मृणालम्।  
नाभिः कूपो वलिरपि सरित्पल्लवः किं च पाणिर्यस्याः सा चेदुरसि न कथं हन्त तापस्य शान्तिः॥ 64 ॥  
प्रासादे सा दिशि दिशि च सा पृष्ठतः सा पुरः सा पर्यङ्के सा पथि पथि च सा तद्वियोगातुरस्य।  
हंहो चेतः प्रकृतिरपरा नास्ति मे कापि सा सा सा सा सा सा जगति सकले कोऽयमद्वैतवादः॥ 65 ॥  
कुन्दं दन्तैर्मधु निगदितैः षट्पदं दृग्विलासैरेभिर्हासैरमृतलहरीं कुन्तलैरम्बुवाहम्।  
इन्दोर्बिम्बं वदनशशिना पङ्कजं च स्तनाभ्यां त्वं जित्वा तान्वससि हृदये तेन मां विद्विषन्ति॥ 66 ॥  
स्वप्ने दृष्टा किमपि पिशुनाशङ्कया नैव पृष्टा स्पृष्टा नीवी न खलु भयतः किङ्किणीनिक्वणानाम्।  
आश्लेषाय स्पृहयति मयि द्राग्व्यरंसीदसीमा निद्रामुद्रा शिव शिव दृशोरीदृशो दुर्विपाकः॥ 67 ॥  
दलति हृदयं गाढोद्वेगं द्विधा न तु भिद्यते वहति विकलः कायो मोहं न मुञ्चति चेतनाम्।  
ज्वलयति तनूमन्तर्दाहः करोति न भस्मसात्प्रहरति विधिर्मर्मच्छेदी न कृन्तति जीवितम्॥ 68 ॥  
जगति जयिनस्ते ते भावा नवेन्दुकलादयः प्रकृतिमधुराः सन्त्येवान्ये मनो मदयन्ति ये।  
मम तु यदियं याता लोके विलोचनचन्द्रिका नयनविषयं जन्मन्येकः स एव महोत्सवः॥ 69 ॥  
मयि सकपटं किञ्चित्क्वापि प्रणीतविलोचने किमपि नयनं प्राप्ते तिर्यग्विजृम्भिततारकम्।  
स्थितमुपगतामालीं दृष्ट्वा सलज्जमवाञ्चितं कुवलयदृशः स्मेरं स्मेरं स्मरामि तदाननम्॥ 70 ॥  
हृदयमिषुभिः कामस्यान्तः सशल्यमिदं सदा कथमुपलभे निद्रां स्वप्ने समागमकारिणीम्।  
 न च सुवदनामालेख्येऽपि प्रियामसमाप्य तां मम नयनयोरुद्बाष्पत्वं सखे न भविष्यति॥ 71 ॥  
कुसुमशयनं न प्रत्यग्रं न चन्द्रमरीचयो न च मलयजं सर्वाङ्गीणं न वा मणियष्टयः।  
मनसिजरुजं सा वा दिव्या ममालममोहितुं रहसि लघयेदारब्धा वा तदाश्रयिणी कथा॥ 72 ॥  
(1)इदम(2)शिशिरैरन्त(3)स्तापाद्विवर्ण(4)मणीकृतं निशि निशि भुजन्यस्ता(5)पाङ्गप्रवर्तिभिरश्रुभिः।  
अनतिलुलितज्या(6)घाताङ्कं मुहुर्मणिबन्धनात्कन(7)कवलयं स्रस्तं(8) स्रस्तं मया प्रतिसार्यते॥ 73 ॥  
F.N.  
(1. अनकवलयमित्यर्थः.)  
(2. उष्णैः. अश्रुभिरित्यनेन सम्बन्धः.)  
(3. अभ्यन्तरे विरहजन्यतापाद्धेतोः.)  
(4. विवर्णा हीनवर्णा मणयो यस्मिन्नेवं विधं कृतम्.)  
(5. नेत्रप्रान्तः.)  
(6. मौर्वीघर्षणजन्यः किणः.)  
(7. सुवर्णकङ्कणम्.)  
(8. वारं वारं गलितम्.)  
(9. विकसितम्.)  
(10. शैत्यम्.)  
(11. वह्निः.)  
कदा कान्तागारे परिमलमिलत्पुष्पशयने शयानः श्यामायाः कुचयुगमहं वक्षसि वहन्।  
अये स्निग्धे मुग्धे चपलनयने चन्द्रवदने प्रसीदेत्याक्रोशन्निमिषमिव नेष्यामि दिवसान्॥ 74 ॥  
तया गाढं मुक्तो भ्रुवि धनुषि सन्धाय निशितः कटाक्षेषुर्नान्यैः सह पठनयोग्यः शरगणैः।  
पतन्गात्रे गात्रे परममृतमास्नौदिव तदा दवीयानद्यायं दलयति पुनर्न व्रणयति॥ 75 ॥  
तदामुग्धं वक्त्रं किसलयसखः सोऽधरमणिर्विशाले ते नेत्रे स्तनभरनता सा तनुलता।  
सलीलं तद्यातं जननयनसञ्जीवनसुधा प्रिया सा सा सा सेत्यजनि हृदयं तन्मयमहो॥ 76 ॥  
कटाक्षेणापीषत्क्षणमपि निरीक्षेत यदि सा तदानन्दः सान्द्रः स्फुरति निहताशेषविषयः।  
सरोमाञ्चोदञ्चत्कुचकलशनिर्भिन्नवसनः परीरम्भारम्भः क इव भविताम्भोरुहदृशः॥ 77 ॥  
पुरस्ताद्गच्छन्ती सह सहचरीभिः प्रियतमा ममालापं श्रुत्वा सचकितपरावृत्तवदना।  
किमग्रे व्यासङ्गादहमहह यामीति विनयप्रणालीमालीनां यदकृत तदन्तर्व्यथयति॥ 78 ॥  
समुत्तीर्णे तन्व्या निशितनयनान्तेन मृदितेस्तनद्वन्द्वस्पन्दैः स्मितलवसुधाभिः प्लुतमति।  
मदन्तःकेदारे मदनकृषिकारेण जनिता चिरादाशावल्ली किमिति न फलं हन्त लभते॥ 79 ॥  
विलीयेन्दुः साक्षादमृतरसवापी यदि भवेत्कलङ्कस्तत्रत्यो यदि च विक(9)चेन्दीवरवनम्।  
ततः स्नानक्रीडाजनित(10)जडभावैरवयवैः कदाचिन्मुञ्चेयं मदनशिखिपीडाव्यतिकरम्(11)॥ 80 ॥  
F.N.  
(9. विकसितम्.)  
(10. शैत्यम्.)  
परागैः कार्पूरैस्तुहिनसलिलैश्चान्दनरसैः सुधाभिर्ज्योत्स्नाभिः स्नपितमिव यः प्रागकृत माम्।  
स एवासौ मारः शिव शिव वियोगे मृगदृशः करालं काकोलं किरति मयि कालानलमपि॥ 81 ॥  
न दूतीसञ्चारो न सरसपरोक्षोक्तिकलना न सांमुख्ये हासः क्वचिदपि न वाचां व्यतिकरः।  
अहो चित्रं चेतः क्षणपरिचितालोकनवशान्मुहुर्धावं धावं व्रजति सुदृशं नो विरमति॥ 82 ॥  
शशीरं क्षामं स्यादसति दयितालिङ्गनसुखे भवेत्सास्रं चक्षुः क्षणमपि न सादृश्यत इति।  
तया सारङ्गाक्ष्या त्वमसि न कदाचिद्विरहितं प्रसक्ते निर्वाणे हृदय परितापं वहसि किम्॥ 83 ॥  
दृगन्तव्यापारप्रबलनिगडेन स्फुरदुरस्तटीकारागारे तव समुचितं बन्धनमिदम्।  
अरे चेतस्त्यक्त्वा यदिह जनमाजन्मसुहृदं क्षणप्राप्तामेतामधरमधुलाभेन भजसे॥ 84 ॥  
विपत्सिन्धुं बन्धुं विगलितजलं नेत्रयुगलं सशोकं भूलोकं भुवनवलयं खेदनिलयम्।  
अनङ्गं नीरङ्गं विघटितधनं कोशभवनं विधातुं किं धातस्तव हृदि न लज्जा प्रभवति॥ 85 ॥  
न वक्षोजाश्लेषप्रभृतिकुतुकानामवगमो न पीयूषस्वादस्मितवलितवाचामनुभवः।  
न चासीन्मे तादृग्दृढपरिचयः पङ्कजदृशः कुतो हेतोस्तन्वी क्षणमपि न निर्याति मनसः॥ 86 ॥  
आः पात्री स्यामकृतकघनप्रेमविस्फारितानां सव्रीडानां सकलकरणानन्दनाडिन्धमानाम्।  
तेषां तेषां हृदयनिहिताकूतनिष्यन्दिनेत्रव्यापाराणां पुनरपि तथा सुभ्रुवो विभ्रमाणाम्॥ 87 ॥  
तदङ्गमपि नाम तत्सहजकान्तिपूराप्लुतं सुवर्णकदलीदलोद्दलितगर्भगौरं पुनः।  
कठोरमदनव्यथापिशुनपाण्डिमाधिष्ठितप्रथीयकुचमण्डलं परिरभेय वीक्षेय वा॥ 88 ॥  
जाने कोपपराङ्मुखी प्रियतमा स्वप्नेऽद्य दृष्टा मया मा मा संस्पृश पाणिनेति रुदती गन्तुं प्रवृत्ता पुरः।  
नो यावत्परिरभ्य चाटुकशतैराश्वासयामि प्रियां भ्रातस्तावदहं शठेन विधिना निद्रादरिद्रीकृतः॥ 89 ॥  
याताः किं न मिलन्ति सुन्दरि पुनश्चिन्ता त्वया मत्कृते नो कार्या नितरां कृशासि कथयत्येवं सबाष्पे मयि।  
लज्जामन्थरतारकेण निपतत्पीताश्रुणा चक्षुषा दृष्ट्वा मा हसितेन भाविमरणोत्साहस्तया सूचितः॥ 90 ॥  
श्वासा एव मृगीदृशो न गणिताः के नाम झञ्झानिलास्तीर्णा बाष्पपरम्परैव सरितां वृन्देषु कः सम्भ्रमः।  
सोढा कातरदृष्टिरेव कियती वज्राभिघातव्यथा प्रेमैवायमुपेक्षितो यदि तदा प्राणेषु कोऽनुग्रहः॥ 91 ॥  
सा बाला वयमप्रगल्भवचसः सा स्त्री वयं कातराः सा पीनोन्नतिमत्पयोधरयुगं धत्ते सखेदा वयम्।  
साक्रान्ता जघनस्थलेन गुरुणा गन्तुं न शक्ता वयं दोषैरन्यजनाश्रयैरपटवो जाताः स्म इत्यद्भुतम्॥ 92 ॥  
प्रेमार्द्राः प्रणयस्पृशः परिचयादुद्गाढरागोदयास्तास्ता मुग्धदृशो निसर्गमधुराश्चेष्टा भवेयुर्मयि।  
यास्वन्तःकरणस्य बाह्यकरणव्यापाररोधी क्षणादाशंसापरिकल्पितास्वपि भवत्यानन्दसान्द्रो लयः॥ 93 ॥  
धन्या सा गृहदेहली स्पृशति या तत्पादपद्मप्रभां जाता सा सरसी रसाद्विशति सा यस्यां विहारेच्छया।  
वन्द्यः कोऽपि स एव यः खलु तया नेत्रेण सम्भाव्यते धिग्धिग्वेधसमेषु मां यदनयन्नैकं कथञ्चित्कथम्॥ 94 ॥  
किं मे सद्गुरुसेवनैः प्रतिदिनं किं व्योमकेशार्चनैः किं स्यादध्ययनेन वा सुरपुरप्राप्त्याथवा किं फलम्।  
एतस्याः कुचकुम्भनिर्भरपरीरम्भप्रभावोद्भवस्वेदाम्भोभिरनङ्गवह्निरधुना निर्वापितो नो यदि॥ 95 ॥  
तन्वी सा यदि गायति श्रुतिकटुर्वीणाध्वनिर्जायते यद्याविष्कुरुते स्मितानि मलिनैवालक्ष्यते चन्द्रिका।  
आस्ते म्लानमिवोत्पलं नवमपि स्याच्चेत्पुरो नेत्रयोस्तस्याः श्रीरवलोक्यते यदि तडिद्वल्ली विवर्णैव सा॥ 96 ॥  
तानि स्पर्शसुखानि ते च तरलस्निग्धा दृशोर्विभ्रमास्तद्वक्त्राम्बुजसौरभं स च सुधास्यन्दी गिरां वक्रिमा।  
सा बिम्बाधरमाधुरीति विषयासङ्गेऽपि मन्मानसं तस्यां लग्नसमाधि हन्त विरहव्याधिः कथं वर्तते॥ 97 ॥  
तस्मिन्पञ्चशरे स्मरे भगवता भर्गेण भस्मीकृते जानाम्यक्षयसायकं कमलभूः कामान्तरं निर्ममे।  
यस्यामीभिरितस्ततश्च विशिखैरापुङ्खमग्नात्मभिर्जातं मे विदलत्कदम्बमुकुलस्पष्टोपमानं वपुः॥ 98 ॥  
ज्योत्स्नीं श्यामलिमानमानयत भोः सान्द्रैर्मषीकूर्चकैर्मन्त्रं तन्त्रमथ प्रयुज्य हरत श्वेतोत्पलानां स्मितम्।  
चन्द्रं चूर्णयत क्षणाच्च कणशः कृत्वा शिलापट्टके येन द्रष्टुमहं क्षमे दश दिशश्तद्वक्त्रमुद्राङ्किताः॥ 99 ॥  
किं तिष्ठामि किमु व्रजामि किमहं जागर्मि निद्रामि किं किं जानामि किमु भ्रमामि किमु वा सुख्यामि दुःख्यामि वा।  
किं नास्म्यस्मि किमित्यनल्पकलिते न क्वापि पक्षे स्थितः प्राप्यानिर्वचनीयमेव कमपि क्रूरं विकारं सखे॥ 100 ॥  
आसीनः शयितः स्थितः प्रचलितः स्वप्नायितो जागृतः पश्यन्मीलितलोचनो व्यवहरन्मौनं प्रपन्नोऽथवा।  
तां प्रेमाकुलवीक्षितां स्मितमुखीं सव्रीडमन्दागमां श्लिष्यन्तीं प्रणयार्द्रमुग्धलपितां पश्यामि नक्तं दिवम्॥ 101 ॥  
नीलेन्दीवरशङ्कया नयनयोर्बन्धूकबुद्ध्याधरे पाणौ पद्मधिया मधूककुसुमभ्रान्त्या तथा गण्डयोः।  
लीयन्ते कबरीषु बान्धवजनव्यामोहजातस्पृहा दुर्वारा मधुपाः कियन्ति तरुणि स्थानानि रक्षिष्यसि॥ 102 ॥  
सा मे यद्यपि सुन्दरी भगवतो मामेव चेतोभुवो न स्वप्ने न च जागरे नयनयोः पन्थानमासादिता।  
तामाकर्ण्य तथापि तादृशदशावैधुर्यमासेदुषीमानन्दाद्भुतशोककौतुकभयव्रीडाकुलं मे मनः॥ 103 ॥  
सा सञ्चारचमत्कृतिर्नयनयोः स भ्रूलताविभ्रमस्तद्बिम्बाधरपाटलस्मितयुतस्यास्यस्य सा वैखरी।  
सेयं चङ्क्रमचातुरी चरणयोः सोऽप्यङ्गहारक्रमो दिष्ट्या तन्मम नेत्रपात्रमखिलं जायेत जीवामि च॥ 104 ॥  
लीनेव प्रतिम्बितेव लिखितेवोत्कीर्णरूपेव च प्रत्युप्तेव च वज्रलेपघटितेवान्तर्निखातेव च।  
सा नश्चेतसि कीलितेव विशिखैश्चेतोभुवः पञ्चभिश्चिन्तासन्ततितन्तुजालनिबिडस्यूतेव लग्ना प्रिया॥ 105 ॥  
सा विद्याधरकन्यका किमु भुवं पुण्यैः प्रपन्ना नृणां लावण्यामृतसागराद्विमथिता लक्ष्मीः किमन्योत्थिता।  
आ ज्ञातं घनसारचन्दनसुधाज्योत्स्नामृणालादिभिः प्रारब्धा हृदयं मम भ्रमयितुं पौष्पेषवी शाम्बरी॥ 106 ॥  
हृत्वा पद्मवनद्युतिं प्रियतमेवेयं दिनश्रीर्गता रागोऽस्मिन्मम चेतसीव सवितुर्बिम्बेऽधिकं लक्ष्यते।  
चक्राह्वोऽहमिव स्थितः सहचरीं ध्यायन्नलिन्यास्तटे सञ्जाताः सहसा ममैव भुवनस्याप्यन्धकारा दिशः॥ 107 ॥  
नेत्रे खञ्जनगञ्जने नवसुधाधारानुकारा गिरः पाणिः पद्मसहोदरः कचरुचिः शैवालजालोपमा।  
वक्त्रं कार्तिकपौर्णिमापतिसमं हारिद्रहृद्यं वपुस्त्वं यस्मै वलसे विलासिनि हृदा तेनैव तप्तं तपः॥ 108 ॥  
आस्तां दूरतया तदीयवदनाम्भोजामृतास्वादनं नोदेत्येव मनोरथोऽपि हृदये तत्संगमाशां प्रति।  
उत्कण्ठाशिथिलीकृताङ्गलतिकं वीक्षेत मामेकदा सस्नेहं यदि सा सरोजवदना धन्या वयं तावता॥ 109 ॥  
निद्रे लोचनमुद्रणं विरचय स्वप्न त्वमप्याचर प्राणाभिन्नतमां चिरात्प्रियतमां मच्चेतसो गोचरम्।  
भ्रातर्बोध दृढानुरोध न तथा कुर्या यथा प्रेयसीप्रौढाश्लेषविघट्टन्नेन भवतः क्रीडन्ति दुष्कीर्तयः॥ 110 ॥  
लज्जैवोद्घटिता किमत्र कुलिशोद्विग्ना कपाटावली मर्यादैव विलङ्घिता सखि पुनः केयं कलिन्दात्मजा।  
आक्षिप्ता खलु दृष्टिरेव किमियं व्यालावली वा पुनः प्राणा एव समर्पिताः सखि पुनस्तस्मै किमेषा तनुः॥ 111॥  
सव्याजं तिलकालकान्विरलयल्लोलाङ्गुलिः संस्पृशन्वारं वारमुदञ्चयन्कुचयुगप्रोदञ्चिनीलाञ्चलम्।  
यद्भ्रूभङ्गतरङ्गिताञ्चितदृशा सावज्ञमालोकितं तद्गर्वादवधीरितोऽस्मि न पुनः कान्ते कृतार्थीकृतः॥ 112 ॥  
क्वाकार्यं शशलक्ष्मणः क्व च कुलं भूयोऽपि दृश्येत सा दोषाणां प्रशमाय नः श्रुतमहो कोपेऽपि कान्तं मुखम्।  
किं वक्ष्यन्त्यपकल्मषाः कृतधियः स्वप्नेऽपि सा दुर्लभा चेतः स्वास्थ्यमुपैहि कः खलु युवा धन्योऽधरं पास्यति॥ 113 ॥  
हा धिक् सा किल तामसी शशिमुखी दृष्टा मया यत्र सा तद्विच्छेदरुजान्धकारितमिदं दग्धं दिनं कल्पितम्।  
किं कुर्मः कुशले सदैव विधुरो धाता न चेत् तत् कथं तादृग्यामवतीमयो भवति मे नो जीवलोकोऽधुना॥ 114 ॥  
स्नाता तिष्ठति कुन्तलेश्वरसुता वारोङ्गराजस्वसुर्द्यूतै रात्रिरियं जिता कमलया देवी प्रसाद्याद्य च।  
इत्यन्तःपुरसुन्दरीः प्रति मया विज्ञाय विज्ञापिते देवेनाप्रतिपत्तिमूढमनसा द्वित्राः स्थितं नाडिकाः॥ 115 ॥  
सा सौन्दर्यनिधिर्विलासभवनं मीनध्वजस्यापि वा कान्तीनामधिदेवताधिकरणं माधुर्यसारस्य वा।  
तामुद्वीक्ष्य सखे तदादि गतवान्सर्वेन्द्रियाणामहं सार्धं तद्गतमानसेन गलितोत्साहः किलानीशताम्॥ 116 ॥  
तस्याः किं मुखपङ्कजं स्मितरुचा चन्द्रद्युतेर्निन्दकं किं वा नेत्रयुगं कटाक्षचतुरं किं भ्रूलताविभ्रमम्।  
किं वा स्निग्धमवेक्षितं मयि पुनर्यान्त्या सखीनां पुरः किं किं सम्प्रति चिन्तयामि हृदये कामेन लक्ष्यीकृते॥ 117 ॥  
शीतांशुर्विषसोदरः फणभृतां लीलास्पदं चन्दनं हारः क्षारपयोभवः प्रियसुहृत्पङ्केरुहं भास्वतः।  
इत्येषां किमिवास्तु वस्तु मदनज्वालाविघाताय यद्बाह्याकारपरिभ्रमेण तु वयं तत्त्वत्यजो वञ्चिताः॥ 118 ॥  
जाने स्वप्नविधौ ममाद्य चुलुकोत्सेक्यं पुरस्तादभूत्प्रत्यूषे परिवेषमण्डलमिव ज्योत्स्नासपत्नं महः।  
तस्यान्तर्नखनिस्तुषीकृतशरच्चन्द्रप्रभैरङ्गकैर्दृष्टा काप्यबला बलात्कृतवती सा मन्मथं मन्मथम्॥ 119 ॥  
सौमित्रे ननु सेव्यतां तरुतलं चण्डांशुरुज्जृम्भते चण्डांशोर्निशि का कथा रघुपते चन्द्रोऽयमुन्मीलति।  
वत्सैतद्विदितं कथं तु भवता धत्ते कुरङ्गं यतः क्वासि प्रेयसि हा कुरङ्गनयने चन्द्रानने जानकि॥ 120 ॥  
पादाङ्गुष्ठेन भूमिं (1)किसलयरुचिना (2)सापदेशं लिखन्ती भूयो भूयः क्षिपन्ती मयि सितशबले लोचने (3)लोलतारे।  
वक्रं ह्रीन(4)म्रमीषत्स्फुरदधरपुटं वाक्यगर्भं दधाना यन्मां नोवाच किञ्चित् स्थितमपि पुरतो मानसं तद्दुनोति(5)॥ 121 ॥  
F.N.  
(1. कोमलपल्लवकान्तिना.)  
(2. सव्याजम्.)  
(3. लोला चञ्चला तारा कनीनिका ययोः.)  
(4. लज्जया नम्रम्.)  
(5. सन्तापयति.)  
चक्षुः-प्रीत्या निषण्णे मनसि परिचयाच्चिन्त्यमानेऽभ्युपाये याते रागे विवृद्धिं प्रविसरति गिरां विस्तरे दूतिकायाः।  
आस्तां दूरे स तावत्सरभसदयितालिङ्गनानन्दलाभस्तद्गेहोपान्तरथ्याभ्रमणमपि परां निर्वृतिं सन्तनोति॥ 122 ॥  
%मदनं प्रत्युक्तयः%॥ स्वयमप्राप्तदुःखो यः स दुनोति न विस्मयः।  
त्वं स्मर प्राप्तदाहोऽपि दहसीति किमुच्यते॥ 123 ॥  
भवनेत्रभवो वह्निरद्यापि त्वयि मन्मथ।  
ज्वलतीवान्यथा किं ते विशिखास्तत्कणा इव॥ 124 ॥  
(6)अद्यापि नूनं हरकोपवह्निस्त्वयि ज्वलत्यौर्व इवाम्बुराशौ।(7)  
त्वमन्यथा मन्मथ मद्विधानां भस्मावशेषः कथमेवमुष्णः॥ 125 ॥  
F.N.  
(6. वडवाग्निः.)  
(7. समुद्रे.)  
वृथैव सङ्कल्पशतैरजस्रमनङ्ग नीतोऽसि मयातिवृद्धिम्।  
आकृष्य चापं श्रवणोपकण्ढे मय्येव युक्तस्तव बाणमोक्षः॥ 126 ॥  
क्व रुजा हृदयप्रमाथिनी क्व च ते विश्वसनीयमायुधम्।  
मृदुतीक्ष्मतरं यदुच्यते तदिदं मन्मथ दृश्यते त्वयि॥ 127 ॥  
अनुममार न मार कथं नु सा रतिरतिप्रथितापि पतिव्रता।  
अयमनाथवधूवधपातकी दयितयापि तयासि किमुज्झितः॥ 128 ॥  
भुवनमोहनजेन किमेनसा तव परेत बभूव पिशाचता।  
यदधुना विरहाधिमलीमसामभिभवन्भ्रमसि स्मर मद्विधाम्॥ 129 ॥  
स्मर नृशंसतमस्त्वमतो विधिः सुमनसः कृतवान्भवदायुधम्।  
यदि दृढं धनुरायसमाशुगं तव सृजेत्त्रिजगत्प्रलयं व्रजेत्॥ 130 ॥  
विधिरनंशमभेद्यमवेक्ष्य ते जनमनः खलु लक्ष्यमकल्पयत्।  
अपि स वज्रमदास्यत चेत्तदा त्वदिषुभिर्व्यदलिष्यदसावपि॥ 131 ॥  
अपि विधिः कुसुमानि तवाशुगान्स्मर विधाय स निर्वृतिमाप्तवान्।  
अदित पञ्च हि ते स नियम्य तांस्तदपि तैर्बत जर्जरितं जगत्॥ 132 ॥  
सह तया स्मर भस्म झटित्यभूः पशुपतिं प्रति यामिषुमग्रहीः।  
ध्रुवमभूदधुना वितनोः शरस्तव कटुस्वर एव स पञ्चमः॥ 133 ॥  
त्वमुचितं नयनार्चिषि शंभुना भुवनशान्तिकहोमहविः कृतः।  
(1)तव वयस्यमपास्य मधुं मधुं हतवता हरिमा बत किं कृतम्॥ 134 ॥  
F.N.  
(1. दैत्यविशेषम्.)  
बाणाग्निमस्तकरुणो विकिरन्ममाङ्गे प्रायो न वेत्सि विषमास्त्रवर स्वपीडाम्।  
सन्ताप एष भवता किमु नान्वभावि चण्डीपतेरलिकलोचनगोचरेण॥ 135 ॥  
तव कुसुमशरत्वं शीतरश्मित्वमिन्दोर्द्वयमिद(2)मयथार्थं दृश्यते मद्विधेषु।  
विसृजति हिमगर्भैरग्निमिन्दुर्मयूखैस्त्वमपि कुसुमबाणान्व(3)ज्रसारीकरोषि॥ 136 ॥  
F.N.  
(2. असत्यम्.)  
(3. वज्रवत्कठिनान्करोषि.)  
हृदि बिसलताहारो नायं (4)भुजङ्गमनायकः कुवलयदलश्रेणी कण्ठे न सा गरलद्युतिः।  
मलयजरजो नेदं भस्म प्रियारहिते मयि प्रहर न हरभ्रान्त्यानङ्ग क्रुधा किमु धावसि॥ 137 ॥  
F.N.  
(4. वासुकिः.)  
पाणौ मा कुरु चूतसायकममुं मा चापमारोपय क्रीडानिर्जितविश्व मूर्च्छितजनाघातेन किं पौरुषम्।  
तस्या एव मृगीदृशो मनसिजप्रेङ्खत्कटाक्षानलश्रेणीजर्जरितं मनागपि मनो नाद्यापि सन्धुक्षते॥ 138 ॥  
रे रे निर्दय(5) दुर्निवार मदन प्रोत्फु(6)ल्लपङ्केरुहं बाणं संवृणु(7)संवृणु त्यज धनुः किं पौरुषं मां प्रति।  
कान्तासङ्गवियोगदुःखदहनज्वालावलीढं वपुः शूराणां मृतमारणे न हि परो धर्मः प्रयुक्तो बुधैः॥ 139 ॥  
F.N.  
(5. निष्करुण.)  
(6. विकसितम्.)  
(7. उपसंहर.)  
आपुङ्खाग्रममी शरा मनसि मे मग्नाः समं पञ्च ते निर्दग्धं विरहाग्निना वपुरिदं तैरेव सार्धं मम।  
तत्कन्दर्प निरायुधोऽसि भवता जेतुं न शक्तः परो दुःखी स्यामहमेक एव सकलो लोकः सुखं जीवतु॥ 140 ॥  
बाणाः पञ्च मनोभवस्य नियतास्तेषामसंख्यो जनः प्रायोऽस्मद्विध एव लक्ष्य इति यल्लोके प्रसिद्धिं गतम्।  
दृष्टं तत्त्वयि विप्रतीपमधुना यस्मादसङ्ख्यैरयं विद्धः कामिजनः शरैरशरणो नीतस्त्वया पञ्चताम्॥ 141 ॥  
तद्विच्छेदकृशस्य कण्ठलुठितप्राणस्य मे निर्दयं क्रूरः पञ्चशरः शरैरतिशितैर्भिन्दन्मनो निर्भरम्।  
शंभोर्भूतकृपाविधेयमनसः प्रोद्दामनेत्रानलज्वालाजालकरालितः पुनरसावास्तां समस्तात्मना॥ 142 ॥  
बाणान्संहर मुञ्च कार्मुकलतां लक्ष्यं तव त्र्यम्बकः के नामात्र वयं शिरीषकलिकाकल्पं यदीयं मनः।  
तत्कारुण्यपरिग्रहात्कुरु दयामस्मिन्विधेये जने स्वामिन्मन्मथ तादृशं पुनरपि स्वप्नाद्भुतं दर्शय॥ 143 ॥  
%चन्द्रं प्रयुक्तयः॥% चण्डीशचूडाभरण चन्द्र लोकतमोपह।  
विरहिप्राणहरण कदर्थय न मां वृथा॥ 144 ॥  
तारापते कुमुदिनीमनुकूलकान्तां पादेन पीडयसि कम्पयसि द्विजातीन्(1)।  
विद्वेषमाचरसि किं च वियोगिलोके (2)नक्तञ्चरस्य भवतः करुणा कुतः स्यात्॥ 145 ॥  
F.N.  
(1. पक्षिणः; (पक्षे) ब्राह्मणान्.)  
(2. रात्रिचरस्य; (पक्षे) राक्षसस्य.)  
किं रे विधो मृगदृशां मुखमद्वितीयं राजीव दृप्यसि दृगम्बुजमन्यदेव।  
झङ्कारमावहसि भङ्गतनुर्न तादृक्कर्माणि धिङ् न पुनरीदृशमीक्षणीयम्॥ 146 ॥  
अभिलषसि यदिन्दो वक्त्रलक्ष्मीं मृगाक्ष्याः पुनरपि सकृदब्धौ मज्ज संक्षालयाङ्कम्।  
सुविमलमथ बिम्बं पारिजातस्य गन्धैः सुरभय वद नो चेत्त्वं क्व तस्या मुखं क्व॥ 147 ॥  
सूतिर्दुग्धसमुद्रतो भगवतः श्रीकौस्तुभौ सोदरौ सौहार्दं कुमुदाकरेषु किरणाः पीयूषधाराकिरः।  
स्पर्धा ते वदनाम्बुजैर्मृगदृशां तत्स्थाणुचूडामणे हंहो चन्द्र कथं नु सिञ्चसि मयि ज्वालामुचो रोचिषः॥ 148 ॥  
%पवनं प्रत्युक्तयः%॥ उन्मीलन्मुकुलकरालकुन्दकोशप्रश्च्योतद्धनमकरन्दगन्धबन्धो।  
तामीषत्प्रचलविलोचनां नताङ्गीमालिङ्गन्पवन मम स्पृशाङ्गमङ्गम्॥ 149 ॥  
व्याधूय यद्वसनमम्बुजलोचनाया वक्षोजयोः कनककुम्भविलासभाजोः।  
आलिङ्गसि प्रसभमङ्गमशेषमस्या धन्यस्त्वमेव मलयाचलगन्धवाह॥ 150 ॥  
%मेघं प्रयुक्तयः%॥ भो मेघ गम्भीरतरं नद त्वं तव प्रसादात्स्मरपीडितं मे।  
संस्पर्शरोमाञ्चितजातरागं कदम्बपुष्पत्वमुपैति गात्रम्॥ 151 ॥  
भ्रमय जलदानम्भोगर्भान्प्रमोहय चातकान्कलय शिखिनः केकोत्कण्ठान्कठोरय केतकान्।  
विरहिणि जने मूर्च्छां लब्ध्वा विनोदयति व्यथामकरुण पुनः संज्ञाव्याधिं विधाय किमीहसे॥ 152 ॥  
मलयमरुतां व्राता याता विकासितमल्लिकाः परिमलभरो भग्नो ग्रीष्मस्त्वमुत्सहसे यदि।  
घन घटयितुं निःस्नेहं तं य एव निवर्तने प्रभवति गवां किं नश्छिन्नं स एव धनंजयः॥ 153 ॥  
%अशोकं प्रत्युक्तिः%॥ (1)रक्तस्त्वं नवपल्लवैरहमपि श्लाघ्यैः प्रियाया गुणैस्त्वामायान्ति शिलीमुखाः(2) स्मरधनुर्मुक्तास्तथा मामपि।  
(3)कान्तापादतलाहतिस्तव मुदे तद्वन्ममाप्यावयोः सर्वं तुल्यमशोक केवलमहं धात्रा सशोकः कृत॥ 154 ॥  
F.N.  
(1. रक्तवर्णः; (पक्षे) अनुरक्तः.)  
(2. भ्रमराः; (पक्षे) बाणाः.)  
(3. कान्तापादघातः. 'पादाहतः प्रमदया विकसत्यशोकः’.)  
रक्ताशोक कृशोदरी क्व नु गता त्यक्त्वानुरक्तं जनं नो दृष्टेति मुधैव चालयसि किं वातावधूतं शिरः।  
उत्कण्ठाघटमानषट्पदघटासंघट्टदष्टच्छदस्तत्पादाहतिमन्तरेण भवतः पुष्पोद्गमोऽयं कुतः॥ 155 ॥  
%तमालं प्रत्युक्तिः%॥ धन्यस्त्वमसि तमाल स्पृष्टस्तन्व्या लतावदनया यत्।  
अद्य स्थावरजन्मा जातस्त्वं जङ्गमादधिकः॥ 156 ॥  
%मृणालहारं प्रत्युक्तिः%॥ परिच्युतस्तत्कुचकुम्भमध्यात्किं शोषमायासि मृणालहार।  
न सूक्ष्मतन्तोरपि तावकस्य तत्रावकाशो भवतः किमु स्यात्॥ 157 ॥  
%मधुकरं प्रत्युक्तयः%॥ वदनमिदं न सरोजं नयने नेन्दीवरे एते।  
इह सविधे मुग्धदृशो मधुकर न मुधा परिभ्राम्य॥ 158 ॥  
भ्रातर्द्विरेफ भवता भ्रमता समन्तात्प्राणाधिका प्रियतमा मम वीक्षिता किम्।  
ब्रूषे किमोमिति सखे कथयाशु तन्मे किं किं व्यवस्यति कुतोऽस्ति च कीदृशीयम्॥ 159 ॥  
चलापाङ्गां दृष्टिं स्पृशसि बहुशो वेपथुमतीं रहस्याख्यायीव स्वनसि मृदु कर्णान्तिकचरः।  
करौ व्याधुन्वन्त्याः पिबसि रतिसर्वस्वमधरं वयं तत्त्वान्वेषान्मधुकर हतास्त्वं खलु कृती॥ 160 ॥  
उन्मीलन्नयनान्तकान्तिलहरीनिष्पीतयोः केवलादामोदादवधारणीयवपुषोः कान्तासखे न क्षणम्।  
यत्कर्णोत्पलयोः स्थितेन भवता किञ्चित्समुद्गुञ्जितं भ्रातस्तिष्ठति कुत्र तत्कथय मे कान्तं प्रियाया मुखम्॥ 161 ॥  
%हंसं प्रत्युक्तिः%॥ हंस प्रयच्छ मे कान्तां गतिरस्यास्त्वया हता।  
विभावितैकदेशेन देयं यदभियुज्यते॥ 162 ॥  
%चकोरं प्रत्युक्तिः%॥ चुलुकयसि चन्द्रदीधितिमविरलमश्नासि नूनमङ्गारान्।  
अधिकरणमुष्णमनयोः किमिह चकोरावधारयसि॥ 163 ॥  
%कृष्णसारं प्रत्युक्तिः%॥ स्नेहं स्वीकुरु कृष्णसार कथय क्वागान्मम प्रेयसी नो जानासि यदावयोः समजनि व्यापारतो मित्त्रता।  
स्फीते यत्किल मण्डले हिमरुचेर्जातं त्वया लाञ्छनं भव्ये (1)भास्करमण्डले तदधुना दत्तः कलङ्को मया॥ 164 ॥  
F.N.  
(1. सीतावियोगदूयमानमानसस्य सूर्यवंशमुक्तामणेः श्रीरामस्योक्तिरियम्.)  
%सारङ्गं प्रत्युक्तिः%॥ रे सारङ्गा वनवसतयस्तत्त्वमाख्यात यूयं कुत्राधीतं त्रिभुवनमनोहारि चाञ्चल्यमक्ष्णोः।  
आं जानीमो गमनसमये हन्त कान्तारसीमन्येकाकिन्याः कुवलयदृशो लुण्ठिता यौवनश्रीः॥ 165 ॥  
%मयूरविषयकोक्तिः%॥ मृदुपवनविभिन्नो मत्प्रियाया विनाशाद्धनरुचिरकलापो निःसपत्नोऽद्य जातः।  
रतिविगलितबन्धे केशपाशे सुकेश्याः सति कुसुमसनाथे किं हरेदेष बर्हः॥ 166 ॥  
%मुक्ताकलापं प्रत्युक्तिः%॥ सूचीमुखेन सकृदेव कृतव्रणस्त्वं मुक्ताकलाप लुठसि स्तनयोः प्रियायाः।  
बाणैः स्मरस्य शतशो विनिकृत्तमर्मा स्वप्नेऽपि तां कथमहं न विलोकयामि॥ 167 ॥  
वियोगिनो विप्रलापाः।>  
  
हारो नारोपितः कण्ठे मया विश्लषभीरुणा(2)।  
इदानीमन्तरे जाताः पर्वताः सरितो द्रुमाः॥ 1 ॥  
F.N.  
(2. वियोगः.)  
बिभेमि सखि संवीक्ष्य भ्रमरीभूतकीटकम्।  
यद्ध्यानादागते पुंस्त्वे तेन सार्धं रतिः कथम्॥ 2 ॥  
याः पश्यन्ति प्रियं स्वप्ने धन्यास्ताः सखि योषितः।  
अस्माकं तु गते कान्ते गता निद्रापि वैरिणी॥ 3 ॥  
यदीयबलमालोक्य गतः प्रेयान्वियुज्यते।  
आलोकये कथं सख्यस्तस्य चन्द्रमसो मुखम्॥ 4 ॥  
(3)विरमत विरमत सख्यो नलिनीदलतालवृन्तपवनेन।  
हृदयगतोऽयं वह्निर्झटिति कताचिज्ज्वलत्येव॥ 5 ॥  
F.N.  
(3. विरामं कुरुत.)  
अनलस्तम्भनविद्यां सुभग भवान्नियतमेव जानाति।  
मन्मथशराग्नितप्ते हृदि मे कथमन्यथा वससि॥ 6 ॥  
अजनि प्रतिदिनमेषा कर्ममशेषा मदङ्गसङ्गेन।  
(4)प्रतिनिशमपूरि कम्पा दक्षिणसम्पातिभिः सलिलैः॥ 7 ॥  
F.N.  
(4. एतन्नामकं सरः. इयमपि रामोक्तिः.)  
मदकलकृतान्तकासरखुरपुटनिर्धूतधूलिसङ्काशम्।  
केतकरजो निवार्यं सखि यदि कार्यं मम प्राणैः॥ 8 ॥  
आलि बलिशतया बलिरस्मै दीयतां बलिभुजे न कदापि।  
केवलं हि कलकण्ठशिशूनामेष एव कुशलेषु निदानम्॥ 9 ॥  
गरलद्रुमकन्दमिन्दुबिम्बं करुमावारिजवारणो वसन्तः।  
रजनी स्मरभूपतेः कृपाणी करणीयं किमतःपरं विधातः॥ 10 ॥  
हन्तालि सन्तापनिवृत्तयेऽस्याः किं तालवृन्तं तरलीकरोषि।  
उत्ताप एषोऽन्तरदाहहेतुर्नतभ्रुवो न व्यजनापनोद्यः।(1)॥ 11 ॥  
F.N.  
(1. नव्यो नवीनो जनस्तरुणः; (पक्षे व्यजनं तालवृन्तम्.))  
वरमसौ दिवसो न पुनर्निशा ननु निशैव वरं न पुनर्दिनम्।  
उभयमेतदुपैत्वथवा क्षयं प्रियजनेन न यत्र समागमः॥ 12 ॥  
अहमिह स्थितवत्यपि तावकी त्वमपि तत्र वसन्नपि मामकः।  
न तनुसङ्गम एव सुसङ्गमो हृदयसङ्गम एव सुसङ्गमः॥ 13 ॥  
बकुलमालिकयापि मया न सा तनुरभूषि तदन्तरभीरुणा।  
तदधुना विधिना कृतमावयोर्गिरिदरीनगरीशतमन्तरम्॥ 14 ॥  
दहनजा न पृथुर्दवथुर्व्यथा विरहजैव यथा यदि नेदृशम्।  
दहनमाशु विशन्ति कथं स्त्रियः प्रियमपासुमुपासितमुद्धुराः॥ 15 ॥  
कति न सन्ति जना जगतीतले तदपि तद्विरहाकुलितं मनः।  
कतिन सन्ति निशाकरतारकाः कमलिनी मलिनी रविणा विना॥ 16 ॥  
अरतिरियमुपैति नापि निद्रा गणयति तस्य गुणान्मनो न दोषान्।  
विगलति रजनी न सङ्गमाशा व्रजति तनुस्तनुतां न चानुरागः॥ 17 ॥  
प्रियसखि न तथा पटीरपङ्को न च नलिनीदलमारुतोऽपि शीतः।  
शमयति मम देहदाहमन्तः सपदि कथा हि यथा नरेन्द्रसूनोः॥ 18 ॥  
एतानि निःसहतनोरसमञ्जसानि शून्यं मनः पिशुनयन्ति गतागतानि।  
एते च तीरतरवः प्रथयन्ति तापमालम्बितोज्झिततरुग्लपितैः प्रवालैः॥ 19 ॥  
अन्तर्गता मदनवह्निशिखावली या सा बाधते किमिह चन्दनचर्चितेन।  
यः कुम्भकारपवनोपरि पङ्कलेपस्तापाय केवलमसौ न च तापशान्त्यै॥ 20 ॥  
बत सखि कियदेतत्पश्य वैरं स्मरस्य प्रियविरहकृशेऽस्मिन् रागिलोके तथाहि।  
उपवनसहकारोद्भासिभृङ्गच्छलेन प्रतिविशिखमनेनोट्टङ्कितं(2) कालकूटम्॥ 21 ॥  
F.N.  
(2. दत्तम्.)  
कलयति मम चेतस्तल्पमङ्गारकल्पं ज्वलयति मम गात्रं चन्दनं चन्द्रकश्च।  
तिरयति मम नेत्रे मोहजन्मान्धकारो विकृतबहुविकारं मन्मथो मां दुनोति॥ 22 ॥  
रिपुरिव सखीसंवासोऽयं शिखीव हिमानिलो विषमिव सुधारश्मिर्यस्मिन्दुनोति मनोगते।  
हृदयमदये तस्मिन्नेवं पुनर्वलते बलात्कुवलयदृशां वामः कामो निकामनिरङ्कुशः॥ 23 ॥  
ज्वलतु गगने रात्रौ रात्रावखण्डकलः शशी दहतु मदनः किं वा मृत्योः परेण विधास्यति।  
मम तु दयितः श्लाघ्यस्तातो जनन्यमलान्वया कुलममलिनं न त्वेवायं जनो न च जीवितम्॥ 24 ॥  
इदानीं तीव्राभिर्दहन इव भाभिः परिवृतो ममाश्चर्यं सूर्यः किमु सखि रजन्यामुदयति।  
अयं मुग्धं चन्द्रः किमिति मयि तापं प्रकटयत्यनाथानां बाले किमिव विपरीतं न भवति॥ 25 ॥  
पिकाली वाचालीभवति बहुधालीकवचने मृणाली व्यालीव व्यथयतितरामङ्गमनिशम्।  
विषज्वालाजालं सखि किरति पीयूषकिरणो जगत्प्राणः प्राणानपहरति केयं परिणतिः॥ 26 ॥  
मनोरागस्तीव्रं विषमिव विसर्पत्यविरतं प्रमाथी निर्धूमं ज्वलति विधुतः पावक इव।  
हिनस्ति प्रत्यङ्गं ज्वर इव गरीयानित इतो न मां त्रातुं तातः प्रभवति न चाम्बा न भवती॥ 27 ॥  
आदौ हालाहलहुतभुजा दत्तहस्तावलम्बो बाल्ये शंभोर्निटि(1)लमहसा बद्धमैत्त्रीनिरूढः(2)।  
प्रौढो राहोरपि मुखविषे(3)णान्तरङ्गीकृतो यः सोयं चन्द्रस्तपति किरणैर्मामिति (4)प्राप्तमेतत्॥ 28 ॥  
F.N.  
(1. ललाटनेत्राग्निना.)  
(2. प्रसिद्धः.)  
(3. ग्रहणकाले सम्पर्कातिशयादन्तरङ्गतां प्रापित इत्यर्थः.)  
(4. न्यायप्राप्तमित्यर्थः.)  
भस्मीभूतः कुसुमविशिखः शंभुनेत्राग्निनाभूज्ज्वालादायी तदनु मनसि प्राप्तजन्मा बभूव।  
भूयस्तस्मिन्विरहदहनैर्दाहितोऽसौ मयैवं कुत्रोत्पन्नो व्यथयति पुनर्मामहो तन्न वेद्मि॥ 29 ॥  
पञ्चत्वं तनुरेति भूतनिवहाः स्वांशैर्मिलन्तु ध्रुवं धातारं प्रणिपत्य हन्त शिरसा तत्रापि याचे वरम्।  
तद्वापीषु पयस्तदीयमुकुरे ज्योतिस्तदीयाङ्गनव्योम्नि व्योम तदीयवर्त्मनि धरा तत्तालवृन्तेऽनिलः॥ 30 ॥  
यास्यामीति समुद्यतस्य गदितं विश्रब्धमाकर्णितं गच्छन्दूरमुपेक्षितो मुहुरसौ व्यावृत्य तिष्ठन्नपि।  
तच्छून्ये पुनरागतास्मि भवने प्राणास्त एते दृढाः सख्यस्तिष्ठत जीवितव्यसनिनी दम्भादहं रोदिमि॥ 31 ॥  
यात्रामङ्गलसंविधानरचनाव्यग्रे सखीनां जने बाष्पाम्भःपिहितेक्षणे गुरुजने तद्वत्सुहृन्मण्डले।  
प्राणेशस्य महीक्षणार्पितदृशः कृच्छ्रादपि क्रामतः किं व्रीडाहतया मया भुजलतापाशो न कण्ठेऽर्पितः॥ 32 ॥  
दाक्षिण्यं मलयानिलस्य विदितं शैत्यं सुधादीधितेर्वाचामेव न गोचरे मलयजस्यापि स्फुटं सौष्ठवम्।  
विश्लेषे तव के न मे परिचिताः प्राणेश तत्तत्कथाविष्कारे पुनरप्रमाणयति मामव्याहतेयं तनुः॥ 33 ॥  
दुर्वाराः स्मरमार्गणाः प्रियतमो दूरे मनोऽत्युत्सुकं गाढं प्रेम नवं वयोऽतिकठिनाः प्राणाः कुलं निर्मलम्।  
स्त्रीत्वं धैर्यविरोधि मन्मथसुहृत्कालः कृतान्तोऽक्षमी नो सख्यश्चतुराः कथं नु विरहः सोढव्य इत्थं मया॥ 34 ॥  
शंवत्तत्त्वविबोधवत्कुसुमवत्पीयूषवन्मित्त्रवद्यान्यासन्भजति प्रिये मृगदृशोऽथ प्रस्थिते तत्क्षणात्।  
गेहं तन्मुकुरं तदेव वलयं तच्चन्दनं सा निशा कारावत्करवालवत्क्रकचवत्काकोलवत्कालवत्॥ 35 ॥  
रोलम्बो (5)मधुपः पिकस्तु परभृद्रन्ध्रानुसारी मरुद्धंसाः केवलपक्षपातनिरताश्चन्द्रोऽपि दोषाकरः।  
चेतो नैति शुकस्त्विहैकपठिताख्यायी पयोदो जडः कं वाहं प्रहिणोमि हन्त कठिनस्वान्ताय कान्ताय मे॥ 36 ॥  
F.N.  
(5. मद्यपः.)  
आयाता मधुयामिनी यदि पुनर्नायात एव प्रभुः प्राणा यान्तु विभावसौ यदि पुनर्जन्मग्रहं प्रार्थये।  
व्याधः कोकिलबन्धने हिमकरध्वंसे च राहुग्रहः कन्दर्पे हरनेत्रदीधितिरहं प्राणेश्वरे मन्मथः॥ 37 ॥  
रात्रिर्मे दिवसायते हिमरुचिश्चण्डांशुलक्षायते तारापङ्क्तिरपि प्रदीप्तवडवावह्निस्फुलिङ्गायते।  
धीरो दक्षिणमारुतोऽपि दहनज्वालावलीढायते हा हा चन्दनबिन्दुरद्य जलवत्सञ्चारिरङ्गायते॥ 38 ॥  
गुञ्जन्ति प्रतिगुञ्जमम्बुजदलद्रोणीषु भृङ्गाङ्गनाः फुल्लत्पुष्परसालवीथिशिखरे कूजन्ति माद्यत्पिकाः।  
कामः काममयं करोति विशिखैर्हन्तुं मुहुर्दुर्दिनं का सा तन्मलयानिलस्य सखि मे भीतिस्त्वयोद्भाव्यते॥ 39 ॥  
रोलम्बाः परिपूरयन्तु हरितो झङ्कारकोलाहलैर्मन्दं मन्दमुपैतु चन्दनवनीजातो नभस्वानपि।  
माद्यन्तः कलयन्तु चूतशिखरे केलीपिकाः पञ्चमं प्राणाः सत्वरमश्मसारकठिना गच्छन्तु गच्छन्त्वमी॥ 40 ॥  
वार्यन्तां मन्दमन्दं मधुकरनिकरप्रौढझङ्कारधाराः क्षिप्यन्तां यत्र कुत्र प्रतिदिशमधुना भूरिभाराश्च हाराः।  
दह्यन्तां सर्व एते कमलदलयुताः किं च हा पुष्पभारास्तारा नाराचधारा विकिरति हृदये मन्मथोऽयं हताशः॥ 41 ॥  
श्रुत्वा नामापि यस्य स्फुटघनपुलकं जायतेऽङ्गं समन्ताद्दृष्ट्वा यस्याननेन्दुं भवति वपुरिदं चन्द्रकान्तानुकारि।  
तस्मिन्नागत्य कण्ठग्रहणसरभसस्थायिनि प्राणनाथे भग्ना मानस्य चिन्ता भवति मम पुनर्वज्रमय्याः कदा नु॥ 42 ॥  
%मदनं प्रत्युक्तयः%॥ हृदयमाश्रयसे यदि मामकं ज्वलयसीत्थमनङ्ग तदेति कम्।  
स्वयमपि क्षणदग्धनिजेन्धनः क्व भवितासि हताश हुताशवत्॥ 43 ॥  
जटा नेयं वेणीकृतकचकलापो न (1) गरलं गले कस्तूरीयं शिरसि शशिलेखा न कुसुमम्।  
इयं (2)भूतिर्नाङ्गे प्रियविरहजन्मा (3)धवलिमा (4)पुरारातिभ्रान्त्या कुसुमशर किं मां व्यथयसि॥ 44 ॥  
F.N.  
(1. विषम्.)  
(2. भस्म.)  
(3. पाण्डुरता.)  
(4. शिवभ्रान्त्या.)  
पञ्चत्वं यान्तु बाणाः समयपरिणतस्ते विदीर्णोऽस्तु चापः क्रूरः क्रूराहिवक्त्रं विशतु तव रथो मा भव त्वं शरीरी।  
किं ते शापेन मादृग्युवतिवधमहापातकिन्मीनकेतो शप्यः पाथोजयोनिः स खलु रचितवान्पापिनि दीर्घमायुः॥ 45 ॥  
%चन्द्रं प्रत्युक्तयः%॥ सन्तापय चिरं चन्द्र न तत्र प्रतिषिध्यसे।  
निवारय करस्पर्शं रामस्याहं परिग्रहः॥ 46 ॥  
मुग्धस्य ते वद विधुन्तुद किं वदामि किं त्यक्तवानसि मुखे पतितं शशाङ्कम्।  
अस्यार्द्रबिम्बगलितेन सुधारसेन सन्धानमेति तव किं न जरत्कबन्धः॥ 47 ॥  
प्रियविरहमहोष्मामर्मरामङ्गलेखामपि हतक हिमांशो मा स्पृश क्रीडयापि।  
इह हि तव लुठन्तः प्लोषपीडां भजन्ते दरजरठमृणालीकाण्डमुग्धा मयूखाः॥ 48 ॥  
%रोहिणीं प्रत्युक्तिः%॥ भो रोहिणि त्वमसि रात्रिचरस्य भार्याथैनं निवारय पतिं सखि दुर्निवारम्।  
जालान्तरेण मम सद्मनि सन्निविष्टः श्रोणीतटं स्पृशति किं कुलधर्म एषः॥ 49 ॥  
वियोगिन्या विप्रलापाः।>  
  
वियोगवह्निकुण्डेऽस्मिन्हृदये ते वियोगिनि।  
(1)प्रियसङ्गसुखायैव मुक्ताहारस्तपस्यति॥ 1 ॥  
F.N.  
(1. मुक्तस्त्यक्त आहारो येन; (पक्षे) मुक्तानां मौक्तिकानां हारः.)  
पाण्डु क्षामं वदनं हृदयं सरसं तवालसं च वपुः।  
आवेदयति नितान्तं क्षत्रियरोगं सखि हृदन्तः॥ 2 ॥  
(2)सखि पतिविरहहुताशः किमिति प्रशमं न याति (3)नयनोदैः।  
शृणु कारणं नितम्बिनि मुञ्चसि नयनोदकं तु सस्नेहम्॥ 3 ॥  
F.N.  
(2. पत्युर्विरहो वियोग एव हुताशोऽग्निः.)  
(3. नेत्रोदकैः. अश्रुभिरिति यावत्.)  
सहसा हृदये निधाय चेतो नयनादिन्द्रियमुद्रणां विधाय।  
अयि कण्टकिताङ्गयष्टि सत्यं कथय ध्यायसि किं रहो निषण्णा॥ 4 ॥  
सरचरि शपथाः शतं मदीया वद विरहग्लपितां निजामवस्थाम्।  
सहचरि परिपृच्छ भानुकन्यानवदलिनीनलिनिकुञ्जशय्याः॥ 5 ॥  
नलिनीदलतालवीजनं सखि तन्व्या विनिवारितं मया।  
तनुवल्लिविभूतिशङ्कया विनिवार्यः श्वसितानिलः कथम्॥ 6 ॥  
अयं विपाको वद कस्य यूनः कल्यामि कल्याणपरम्पराणाम्।  
यदक्षिकोणस्रवदच्छधारा हारावतारो गुणमन्तरेण॥ 7 ॥  
वासस्तदेव वपुषो वलयं तदेव हस्तस्य सैव जघनस्य च रत्नकाञ्ची।  
वाचालभृङ्गसुभगे सुरभौ समस्तमद्याधिकं भवति ते सखि किं निदानम्॥ 8 ॥  
उत्पादयत्यलमिदं मनसो विषादं सीदत्सरोरुहनिभं वदनं त्वदीयम्।  
ज्ञात्वा निदानमहमत्र समानदुःखा प्राणैरपि प्रियतमे भवितुं समीहे॥ 9 ॥  
अनुदिनमधिकं ते कम्पते कायवल्ली शिव शिव नयनान्तं नाश्रुधारा जहाति।  
कथय कथय कोऽयं यत्कृते कोमलाङ्गि त्यजति न परिणद्धं पाण्डिमानं कपोलः॥ 10 ॥  
विलुलितमतिपूरैर्बाष्पमानन्दशोकप्रभवमवसृजन्ती तृष्णयोत्तानदीर्घा।  
स्नपयति हृदयेशं स्नेहनिष्यन्दिनी ते धवलबहलमुग्धा दुग्धकुल्येव दृष्टिः॥ 11 ॥  
अधिकरतलतल्पं कल्पितस्वापलीलापरिमिलननिमीलत्पाण्डिमा गण्डपाली।  
सुतनु कथय कस्य व्यञ्जयस्यञ्जसैव स्मरनरपतिलीलायौवराज्याभिषेकम्॥ 12 ॥  
अलसवलितैः प्रेमार्द्रार्द्रैर्मुहुर्मुकुलीकृतैः क्षणमभिमुखैर्लज्जालोलैर्निमेषपराङ्मुखैः।  
हृदयनिहितं भावाकूतं वमद्भिरिवेक्षणैः कथय सुकृती कोऽयं मुग्धे त्वयाद्य विलोक्यते॥ 13 ॥  
भगिनि मदनः श्रीमानेष त्वया यदि लिख्यते किमपि सुमुखि व्यग्रासीति व्रजामि निजालयम्।  
यदपि मकरोऽधस्तात्पौष्पं करे च शरासनं तदपि परितो दृष्टिर्देया जनः सखि नागरः॥ 14 ॥  
गोपायन्ती विरहजनितं दुःखमग्रे गुरूणां किं त्वं मुग्धे नयनगलितं बाष्पपूरं रुणत्सि।  
नक्तं नक्तं नयनसलिलैरेष आर्द्रीकृतस्ते शय्योपान्तः कथयति दशामातपे शोष्यमाणः॥ 15 ॥  
शोणौ कोणौ सखि नयनयोरुद्यतौ गोपनाय शङ्कामेव स्फुटयतितरां स्वेदबिन्दुप्रचारः।  
अन्तः प्रेमाङ्कुरपरिकरारम्भकं कन्दमस्याः किञ्चित्किञ्चित्कथयति पुनः कापि दिव्या मुखश्रीः॥ 16 ॥  
मुक्ताहारं न च कुचगिरेः कङ्कणं नैव हस्तात्कर्णात्स्वर्णाभरणमपि वा नीतवान् नैव तावत्।  
आहो स्वप्ने बकुलकुसुमं भूषणं सन्दधानः कोऽयं चौरो हृदयमहरत्तन्वि तन्न प्रतीमः॥ 17 ॥  
सायं दामग्रथनसमये लग्नया कर्णमूले सख्या मन्दस्मितसुभगया सादरं सूच्यमानः।  
धन्यः कोऽयं कमलनयने यत्कथायाः पुरस्तादङ्गुल्यग्रं निजमपि मुहुः सूचिविद्धं न वेत्सि॥ 18 ॥  
मुखं पाण्डुच्छायं नयनयुगलं बाष्पतरलं तनुः क्षामक्षामा गतमविशदं धैर्यविगमः।  
ह्रियं मुक्त्वा मूढे कथयसि न मे सारवचनान्यवस्था येनेयं तव सखि मुहूर्तेन पतिता॥ 19 ॥  
पक्ष्माग्रग्रथिताश्रुबिन्दुनिकरैर्मुक्ताफलस्पर्धिभिः कुर्वत्या हरहासहारि हृदये हारावलीभूषणम्।  
बाले बालमृणालनालवलयालङ्कारकान्ते करे विन्यस्याननमायताक्षि सुकृती कोऽयं त्वया स्मर्यते॥ 20 ॥  
आसन्नामवलम्ब्य केसरलतामेकेन पुष्पोज्ज्वलां सव्यं निःसहया नितम्बफलके कृत्वा कराम्भोरुहम्।  
आमीलन्नयनान्तवान्तसलिलं श्लाघ्यस्य निन्द्यस्य वा कस्येदं दृढसौहृदे प्रतिदिनं दीनं त्वया स्मर्यते॥ 21 ॥  
उज्जृम्भाननमुल्लसत्कुचतटं लोलद्भ्रमद्भ्रूलतं स्वेदाम्भःस्नपिताङ्गयष्टि विगलद्व्रीडं सरोमाञ्चया।  
धन्यः कोऽपि युवा स यस्य वदने व्यापारिताः साम्प्रतं मुग्धे दुग्धमहाब्धिफेनपटलप्रख्याः कटाक्षच्छटाः॥ 22 ॥  
मुग्धे दोर्लतिकां निधाय च कृतो द्वारोपरोधस्त्वया लग्ना नो रुदती गतासि रभसात्तस्योत्तरीयांशुके।  
कालेऽस्मिन्कुसुमाकरे द्विगुणितप्रेमोत्सवे रागिणां गच्छन्नग्रत एव मूढ हृदये मुक्तस्त्वया वल्लभः॥ 23 ॥  
विश्रान्तो दिवसस्तटीमयमटत्यस्ताचलस्यांशुमान् सम्प्रत्यङ्कुरितान्धकारपटलैर्लम्बालका द्यौरभूत्।  
एह्यन्तर्विश वेश्मनः शशिमुखि द्वारस्थलीतोरणस्तम्भालम्बितबाहुवल्लि रुदती किं स्वं पथः पश्यसि॥ 24 ॥  
आहारे विरतिः समग्रविषयग्रामे निवृत्तिः परा नासाग्रे नयनं यदेतदपरं यच्चैकतानं मनः।  
मौनं चेदमिदं च शून्यमखिलं यद्विश्वमाभाति ते तद्ब्रूयाः सखि योगिनी किमसि भोः किं वा वियोगिन्यसि॥ 25 ॥  
यत्तालीदलपाकपाण्डु वदनं यद्दुर्दिनं नेत्रयोर्यत्प्रेङ्खोलितकेलिपङ्कजवनाः श्वासाः प्रसर्पन्ति च।  
गौरी क्रुध्यतु वर्तते यदि न ते तत्कोऽपि चित्ते युवा धिग्धिक्त्वां खलु पांसुखेलनसखीलोकेऽपि यन्निह्नवः॥ 26 ॥  
क्षामं गात्रमतीव पाण्डु वदनं क्लिष्टा कपोलस्थली कोऽसौ चेतसि वर्तते तव युवा लोकैकमान्याकृतिः।  
त्यक्त्वा किञ्चिदपत्रपां कथय मे खिन्नासि किं त्वं वृथा घोरः पञ्चशरो यदि त्वमबला वक्ष्यामि नातः परम्॥ 27 ॥  
चिन्ताभिः स्तिमितं मनः करतले लीना कपोलस्थली प्रत्यूषक्षणदेशपाण्डुवदनं श्वासैकखिन्नोऽधरः।  
अम्भःशीकरपद्मिनीकिसलयैर्नापैति तापः शमं कोऽस्याः प्रार्थितदुर्लभोऽस्ति सहते दीनां दशामीदृशीम्॥ 28 ॥  
(1)लावण्यद्रविणव्ययो न गणितः क्लेशो महानर्जितः स्वच्छन्दं चरतो जनस्य हृदये चिन्ताज्वरो निर्मितः।  
=एषापि स्वगुणानुरूपरxxxxभावा(2)द्बराकी हता कोऽर्थश्चेतसि वेधसा विनिहितस्तन्वीमिमां तन्वता॥ 29 ॥  
F.N.  
(1. उदासीनस्येत्यर्थस्यः.)  
(2. दीना.)  
जानीमस्तव गौरि चेतसि चिरं शंभुः समुज्जृम्भते तापो नेत्रतनूनपादिव तनौ तीव्रः समुन्मीलति।  
अक्ष्णोरस्रमिषेण गच्छति बहिर्गङ्गातरङ्गावलिः पाण्डिम्नः कपटेन चन्द्रकलिकाकान्तिः समुन्मीलति॥ 30 ॥  
न प्रीतिः पवने रतिर्न रसने प्रेमा न पङ्केरुहे न स्नेहः कुसुमे सुखं न शयने यत्नो न वा जीवने।  
चन्द्रे नैव चमत्कृतिर्मृगमदे मोदो न मौनव्रते तेनस्तेन कियांस्तपस्तरुणिमा यस्मै तवेयं दशा॥ 31 ॥  
मातः कं हृदये निधाय सुचिरं रोमाञ्चिताङ्गी मुहुर्जृम्भां मन्थरतारकां सुलितापाङ्गां दधाना दृशम्।  
सुप्तेवालिखितेव शून्यहृदया लेखावशेषीभवस्यात्मद्रोहिणि किं ह्रिया कथय मे गूढो निहन्ति स्मरः॥ 32 ॥  
श्वासास्ते सखि सूचयन्त्यविरताः सन्तापबाधां परं विद्मस्तत्र न कारणं वयमिति स्वान्तेऽतिचिन्ताभरः।  
किं वा घ्रमनिपीडिता तव तनूवल्ली निकामं प्रिये पुष्पादप्यतिकोमला मलिनतां याता मृणाली यथा॥ 33 ॥  
नायिकां प्रति सखीवचनम्।>  
  
अद्विसंवीक्षणं चक्षुरद्विसंमीलनं मनः।  
अद्विसंस्पर्शनः पाणिरद्य मे किं करिष्यति॥ 1 ॥  
हन्त कान्तमपि तं दिदृक्षते मानसं मम न साधु यत्यते।  
इन्दुरिन्दुमुखि मन्दमारुतश्चन्दनं च वितनोति वेदनाम्॥ 2 ॥  
तुष्यन्तु मे छिद्रमवाप्य शत्रवः करोतु मे शान्तिभरं गृहेश्वरः।  
मणिस्तु वक्षोरुहमध्यभूषणं ममास्तु सौन्दर्यनिकेतनं प्रियः॥ 3 ॥  
कालो मधुः कुपित एष च पुष्पधन्वा धीरा वहन्ति रतिखेदहराः समीराः।  
केलीवनीयमपि वञ्जुलकुञ्जमञ्जुर्दूरे पतिः कथय किं करणीयमद्य॥ 4 ॥  
कान्तः कृतान्तचरितः कुटिला तदम्बा वज्रोपमानि वचनानि च दुर्जनानाम्।  
प्रत्यङ्गमन्तरतनोः प्रहरन्ति बाणाः प्राणाः पुनः सखि बहिर्न खलु प्रयान्ति॥ 5 ॥  
अकस्मादेकस्मिन् पथि सखि मयामुं वनतटं व्रजन्त्या दृष्टो यो नवजलधरश्यामलतनुः।  
स दृग्भङ्ग्या किं वा कुरुत नहि जाने तत इदं मनो मे व्यालोलं क्वचन गृहकृत्ये न वलते॥ 6 ॥  
गते प्रेमाबन्धे प्रणयबहुमाने विगलिते निवृत्ते सद्भावे प्रणयिनि जने गच्छति पुरः।  
तदुत्प्रेक्ष्योत्प्रेक्ष्य प्रियसखि गतांस्तांश्च दिवसान्न जाने को हेतुर्दलति शतधा यन्न हृदयम्॥ 7 ॥  
स्वामी कुप्यति कुप्यतां परिजना निन्दन्तु मामन्यवत् किं तावत् प्रथतामयं तु जगति प्रौढो ममोपद्रवः।  
आशास्यं पुनरेतदेव यदिदं चक्षुश्चिरं वर्धतां येनेदं परिचीयते मुररिपोः सौन्दर्यसारं वपुः॥ 8 ॥  
निःस्नेहः पतिरुज्झिता करुणया श्वश्रूरजस्रं वृथा वाग्बाणैर्हृदयं भिनत्ति कलहोत्तालाः पुनर्यातरः।  
नित्यं निन्दति नैव नन्दति कदाप्येषा ननान्दापि तन्मातः कं शरणं व्रजामि तरुणी दीनाहमेकाकिनी॥ 9 ॥  
किं स्वप्नः किमु जागरः किमथवा रात्रिः किमासीद्दिनं मोहावस्थितया मया न किमपि ज्ञातं किमेतत् सखि।  
यन्नामश्रवणादनन्तरमिदं वृत्तं तमेव प्रियं चेतो दुर्लभमप्यपास्तसकलव्यापारमाकाङ्क्षति॥ 10 ॥  
दूतीं प्रति स्वावस्थाकथनम्।>  
  
अपूजितैवास्तु गिरीन्द्रकन्या किं पक्षपातेन मनोभवस्य।  
यद्यस्ति दूती सरसोक्तिदक्षा दासः पतिः पादतले वधूनाम्॥ 1 ॥  
न च मेऽवगच्छति यथा लघुतां करुणां यथा च कुरुते स मयि।  
निपुणं तथैनमवगम्य वदेरभिदूति काचिदिति सन्दिदिशे॥ 2 ॥  
ननु सन्दिशेति सदृशोदितया त्रपया न किञ्चन किलाभिदधे।  
निजमैक्षि मन्दमनिशं निशितैः कृशितं शरीरमशरीरशरैः॥ 3 ॥  
दिशि दिशि परिहासगूढगर्भाः पिशुनगिरि गुरुगञ्जनं च तादृक्।  
सहचरि हृदये निवेदनीयं भवदनुरोधवशादयं विपाकः॥ 4 ॥  
वृथा गाथाश्लोकैरलमलमलीकां मम रुजं कदाचिद्भूर्तोऽसौ कविवचनमित्याकलयति।  
इदं पार्श्वे तस्य प्रहिणु परिलग्नाञ्जनचयस्रवद्बाष्पोत्पीडस्थगितलिपि ताटङ्कयुगलम्॥ 5 ॥  
वाच्यं तस्मै सहचरि भवद्भूरिविश्लेषवह्नौ स्नेहैरिद्धे मम वपुरिदं कामहोता जुहोति।  
प्राणानस्मै तदिहमुचितां दक्षिणां दातुमीहे तत्रादेशो भवतु भवतां यत्त्वमेषामधीशः॥ 6 ॥  
जीवामीति वियोगिनी यदि लिखेदत्रैव वृत्ताः कथा अद्य श्वोऽथ मरिष्यतीति मरणे कालात्ययः किं कृतः।  
आगन्तव्यमिहेति सम्प्रति सखे सम्भावना निष्फला भ्रातः सम्प्रति याहि नास्ति लिखितं तद्ब्रूहि यत्ते क्षमम्॥ 7 ॥  
उल्लङ्घ्यापि सखीवचः समुचितामुल्लङ्घ्य लज्जामलं भित्त्वा भीतिभरं निरस्य च निजं सौभाग्यगर्वं मनाक्।  
आज्ञां केवलमेव मन्मथगुरोरादाय नूनं मया त्वं निःशेषविलासिवर्गगणनाचूडामणिः सम्भृतः॥ 8 ॥  
दूति त्वं तरुणी युवा स चपलः श्यामास्तमोभिर्दिशः सन्देशः स रहस्य एव विपिने सङ्केतकावासकः।  
भूयो भूय इमे वसन्तमरुतश्चेतो नयन्त्यन्यथा गच्छ क्षेमसमागमाय निपुणे रक्षन्तु ते देवताः॥ 9 ॥  
नायकं प्रति दूतीप्रेषणम्।>  
  
सुभग त्वत्कथारम्भे कर्णकण्डूतिलालसा।  
उज्जृम्भवदनाम्भोजा भिनत्त्यङ्गानि साङ्गना॥ 1 ॥  
त्वयि दृष्टे कुरङ्गाक्ष्याः स्रंसते मदनव्यथा।  
यथा ह्युदयभाजीन्दौ ग्लानिः कुमुदसंहतेः॥ 2 ॥  
विरहे तव तन्वङ्गी कथं क्षपयतु क्षपाम्।  
दारुणव्यवसायस्य पुरस्ते भणितेन किम्॥ 3 ॥  
सा सुन्दर तव विरहे सुतनुरियन्मनात्रलोचना सपदि।  
एतावतीमवस्थां याता दिवसैरियन्मात्रैः॥ 4 ॥  
तव विरहे विधुवदना मदनाधिक का न सीदन्ति।  
सीदसि विरहे यस्याः साधु तपस्याफलं तस्याः॥ 5 ॥  
प्राणेश तव विरहिणी हिमकरकिरणेषु हर्म्यमिलितेषु।  
सन्तापनिःसहाङ्गी मुञ्चति निचयं चकोराणाम्॥ 6 ॥  
अनयनपथे प्रिये न व्यथा यथा दृश्य एव दुष्प्रापे।  
म्लानैव केवलं निशि तपनशिला वासरे ज्वलति॥ 7 ॥  
सा सर्वथैव रक्ता रागं गुञ्जेव न तु मुखे वहति।  
वचनपटोस्तव रागः केवलमास्ये शुकस्येव॥ 8 ॥  
न सवर्णो न च रूपं न संस्क्रिया नैव सा प्रकृतिः।  
बाला त्वद्विरहापदि जातापभ्रंशभावेव॥ 9 ॥  
सा विरहदहनदूना मृत्वा मृत्वापि जीवति वराकी।  
सारीव कितव भवतानुकूलिता पातिताक्षेण॥ 10 ॥  
गायति गीते शंसति वंशे वादयति सा विपञ्चीषु।  
पाठयति पञ्जरशुकं तव सन्देशाक्षरं रामा॥ 11 ॥  
तव विरहमसहमाना सा तु प्राणान्विमुक्तवती।  
किन्तु तथाविधमङ्गं न सुलभमिति ते न मुञ्चन्ति॥ 12 ॥  
अभिनवनलिनीकिसलयमृणालवलयादि दवदहनराशिः।  
सुभग कुरङ्गदृशोऽस्या विधिवशतस्त्वद्वियोगपविपाते॥ 13 ॥  
त्वद्विरहे विस्तारितरजनौ जनितेन्दुचन्दनद्वेषे।  
बिसिनीव माघमासे विना हुताशेन सा दग्धा॥ 14 ॥  
या दक्षिणा त्वमस्यामदक्षिणो दक्षिणस्तदितरस्याम्।  
जलधिरिव मध्यसंस्थो न वेलयोः सदृशमाचरसि॥ 15 ॥  
अनुरागवर्तिना तव विरहेणोग्रेण सा गृहीताङ्गी।  
त्रिपुररिपुणेव गौरी वरतनुरर्धावशिष्टैव॥ 16 ॥  
अगणितगुणेन सुन्दर कृत्वा चारित्रमप्युदासीनम्।  
भवतानन्यगतिः सा विहितावर्तेन तरणिरिव॥ 17 ॥  
कितव प्रपञ्चिता सा भवता मन्दाक्षमन्दसञ्चारा।  
बहुदायैरपि सम्प्रति पाशकसारीव नायाति॥ 18 ॥  
रुष्टे का परपुष्टे मन्दे का हन्त मारुते चर्चा।  
त्वयि गतवति हृदयेशे जीवनदातापि जीवनं हरति॥ 19 ॥  
कुशलं तस्या जीवति कुशलं पृच्छामि जीवतीत्युक्तम्।  
पुनरपि तदेव कथयसि मृता नु कथयामि या श्वसिति॥ 20 ॥  
उद्धूयेत नतभ्रूः पक्ष्मनिपातोद्भवैः पवनैः।  
इति निर्निमेषमस्या विरहवयस्या विलोकते वदनम्॥ 21 ॥  
त्वयि दृष्ट एव तस्या निर्वाति मनो मनोभवज्वलितम्।  
आलोके हि हिमांशोर्विकसति कुमुदं कुमुद्वत्याः॥ 22 ॥  
तव विरहे हरिणाक्षी निरीक्ष्य नवमालिकां दलिताम्।  
हन्त नितान्तमिदानीमाः किं हतजल्पितैरथवा॥ 23 ॥  
स्मरशरशतविधुराया भणापि सख्याः कृते किमपि।  
क्षणमिह विश्राम्य सखे निर्दयहृदयस्य किं वदाम्यथवा॥ 24 ॥  
तव विरहे मलयमरुद्दवानलः शशिरुचोऽपि सोष्माणः।  
हृदयमरुतमपि भिन्ते नलिनीदलमपि निदाघरविरस्याः॥ 25 ॥  
व्यजनं व्यजनं जलं जलं घनसारो घनसार इत्यपि।  
अवरोधगृहेषु सुभ्रुवां कुररीणामिव कारतो ध्वनिः॥ 26 ॥  
मम रूपकीर्तिमहरद्भुवि यस्तदनुप्रविष्टहृदयेयमिति।  
त्वयि मत्सरादिव निरस्तदयः सुतरां क्षिणोति खलु तां मदनः॥ 27 ॥  
तव सा कथासु परिघट्टयति श्रवणं यदङ्गुलिमुखेन मुहुः।  
घनतां ध्रुवं नयति तेन भवद्गुणपूगपूरितमतृप्ततया॥ 28 ॥  
उपताप्यमानमलघूष्णिमभिः स्वसितैः सितेतरसरोजदृशः।  
द्रवतां न नेतुमधुरं क्षमते नवनागवल्लिदलरागरसः॥ 29 ॥  
दधति स्फुटं रतिपतेरिषवः शिततां यदुत्पलपलाशदृशः।  
हृदयं निरन्तरबृहत्कठिनस्तनमण्डलावरणमप्यभिदन्॥ 30 ॥  
कुसुमादपि स्मितदृशः सुतरां सुकुमारमङ्गमिति नापरथा।  
अनिशं निजैरकरुणः करुणं कुसुमेषुरुत्तपति यद्विशिखैः॥ 31 ॥  
विषतां निषेवितमपक्रियया समुपैति सर्वमिति सत्यमदः।  
अमृतस्रुतोऽपि विरहाद्भवतो यदमूं दहन्ति हिमरश्मिरुचः॥ 32 ॥  
उदितं प्रियां प्रति सहार्दमिति श्रदधीयत प्रियतमेन वचः।  
विदितेङ्गिते हि पुर एव जने समुदीरिताः खलु लगन्ति गिरः॥ 33 ॥  
त्वं विनिर्जितमनोभवरूपः सा च सुन्दर भवत्यनुरक्ता।  
पञ्चभिर्युगपदेव शरैस्तां तापयत्यनुशयादिव कामः॥ 34 ॥  
क्षणमपि विरहः पुरा न सेहे नयननिमीलनखिन्नया यया ते।  
श्वसिति कथमसौ रसालशाखां चिरविरहेण विलोक्य पुष्पिताग्राम्॥ 35 ॥  
सखि यदितमिहानयेति सा मां प्रहितवती कुसुमेषुणाभितप्ता।  
हृदयमहृदया न नाम पूर्वं भवदुपकण्ठमुपागतं विवेद॥ 36 ॥  
चिरमपि कलितान्यपारयन्त्या परिगदितुं परिशुष्यता मुखेन।  
गतघृण गमितानि सत्सखीनां नयनयुगैः सममार्द्रतां मनांसि॥ 37 ॥  
अचकमत सपल्लवां धरित्रीं मृदुसुरभिं विरहय्य पुष्पशय्याम्।  
भृशमरतिमवाप्य तत्र चास्यास्तव सुखशीतमुपैतुमङ्कमिच्छा॥ 38 ॥  
हारावशेषा ननु कण्ठनाला त्वन्नामशेषा रसना तदीया।  
लावण्यशेषा तनुमात्रयष्टिस्त्वद्ध्यानशेषं परमं तदायुः॥ 39 ॥  
तस्या महाविरहवह्निशिखाकलापतप्ते स्थितोऽसि हृदये सततं प्रियायाः।  
प्रालेयसीकरसमे हृदि सा कृपालो बाला क्षणं वसति नैव खलु त्वदीये॥ 40 ॥  
अङ्गानि मे दहतु कान्तवियोगवह्निः संरक्षतां प्रियतमो हृदि वर्तते यः।  
इत्याशया शशिमुखी गलदश्रुबिन्दुधाराभिरुष्णमभिषिञ्चति हृत्प्रदेशम्॥ 41 ॥  
सङ्केतकुञ्जभुवि सा शयनोपधानव्यालंकृतं सुभग कुण्डलिनं न वेद।  
तत्कण्ठलग्नघनचन्दनगन्धलुब्धस्तत्रैव निश्चलमुवास चिराय सोऽपि॥ 42 ॥  
राकासुधाकरकरैर्नलिनीदलैश्च नीहारहारघनसारभरैः किमेतैः।  
किं वा भयेन हरिचन्दनपङ्कसेकैर्न त्वां विना मृगदृशः परितापशान्तिः॥ 43 ॥  
त्वामञ्जनीयति कलासु विलोकयन्ती त्वां शृण्वती कुवलयीयति कर्णपूरम्।  
त्वां पूर्णिमाविधुमुखी हृदि भावयन्ती वक्षोनिलीननवनीलमणीकरोति॥ 44 ॥  
अविरलपरिवाहैरश्रुणः सारणीनां स्मरदहनशिखोष्णश्वासपूरैश्च तस्याः।  
सुभग बत कृशाङ्ग्याः स्पर्धयान्योन्यमेभिः क्रियत इव पुरोभूः पङ्किला पांसुला च॥ 45 ॥  
स्मरदवथुनिमित्तं गूढमुन्नेतुमस्याः सुभग तव कथायां प्रस्तुतायां सखीभिः।  
भवति विततपृष्ठोदस्तपीनस्तनाग्रा ततवलयिताबाहुर्जृम्भितैः साङ्गभङ्गैः॥ 46 ॥  
विपुलपुलकपालिः स्फीतसीत्कारमन्तर्जनितजडिमकाकुव्याकुलं व्याहरन्ती।  
तव कितव विधायामन्दकन्दर्पचिन्तारसजलनिधिमग्ना ध्यानलग्ना मृगाक्षी॥ 47 ॥  
अङ्गेऽनङ्गज्वरहुतवहश्चक्षुषि ध्यानमुद्रा कण्ठे जीवः करकिसलये दीर्घशायी कपोलः।  
अंसे वेणी कुचपरिसरे चन्दनं वाचि मौनं तस्याः सर्वं स्थितमपि न तु त्वां विना क्वापि चेतः॥ 48 ॥  
किं पृष्टेन द्रुततरमितो गम्यतां सा प्रिया ते दृष्टा मार्गे दिवसमखिलं सास्रमेका मयैवम्।  
पान्थे पान्थे त्वमिति रभसोद्ग्रीवमालोकयन्ती दृष्टे दृष्टे न भवति भवानित्युदश्रुर्वलन्ती॥ 49 ॥  
चित्रोत्कीर्णादपि विषधराद्भीतिभाजो निशायां किं नु ब्रूमस्त्वदभिसरणे साहसं नाथ तस्याः।  
ध्वान्ते यान्त्या यदतिनिभृतं बालया सप्रकाशत्रासात्पाणिः पथि फणिफणारत्नरोधी व्यधायि॥ 50 ॥  
यावद्यावद्भवति कलया पूर्णकामः शशाङ्कस्तावत्तावद्द्युतिमयवपुः क्षीयते सा मृगाक्षी।  
मन्ये धाता घटयति विधुं सारमादाय तस्यास्तस्माद्यावन्न भवति सखे पूर्णिमा तावदेहि॥ 51 ॥  
हस्ताम्भोजे वदनमलकानायतान्बाहुमूले द्वारि स्वैरं नयनमधरे तर्जनीं सन्निधाय।  
दीर्घोच्छ्वासं विरतविषयास्वादमुत्कण्ठितोष्णं मुग्धाक्षी त्वां हृदि विदधती बाष्पमाविष्करोति॥ 52 ॥  
आद्यः कोपस्तदनु मदनस्त्वद्वियोगस्तृतीयः शान्त्यै दूतीवचनमपरः पञ्चमः शीतभानुः।  
इत्थं बाला निरवधि परं त्वां फलं प्रार्थयन्ती हा हा पञ्चज्वलनमधुना सेवते योगिनीव॥ 53 ॥  
धातुः शिल्पातिशयनिकषस्थानमेषा मृगाक्षी रूपे देवोऽप्ययमनुपमो दत्तपादः स्मरस्य।  
जातं दैवात्सदृशमनयोः सङ्गतं यत्तदेतच्छृङ्गारस्योपनतमधुना राज्यमेकातपत्रम्॥ 54 ॥  
अभ्रध्वानैर्मुखरितदिशः श्रेणयस्तोयदानां धारासारैर्धरणिवलयं सर्वतः प्लावयन्ति।  
तेन स्नेहं वहति विपुलं मत्सखी युक्तमेतत्त्वं निःस्नेहो यदसि तदिदं नाथ मे विस्मयाय॥ 55 ॥  
प्रादुर्भूते नवजलधरे त्वत्पथं द्रष्टुकामाः प्राणाः पङ्केरुहदलदृशः कण्ठदेशं प्रयान्ति।  
अन्यात्किं वा तव मुखविधुं द्रष्टुमुड्डीय गन्तुं वक्षः पक्षं सृजति बिसिनीपल्लवस्य च्छलेन॥ 56 ॥  
गृहीतं ताम्बूलं परिजनवचोभिः कथमपि स्मरत्यन्तःशून्या सुभग तव मूर्तिं प्रतिदिनम्।  
तथैवास्ते हस्तः कलितफणिवल्लीकिसलयस्तथैवासीत्तस्याः क्रमुकफलकालीपरिचितम्॥ 57 ॥  
गलत्येका मूर्च्छा भवति पुनरन्या यदनयोः किमप्यासीन्मद्ये सुभग सकलायामपि निशि।  
लिखन्त्यास्तत्तस्याः कुसुमशरलेखं तव कृते समाप्तिं स्वस्तीति प्रथमपदभागोऽपि न गतः॥ 58 ॥  
सखीभिक्षां याचे बत नतशिरास्त्वामिदमहं न चेदस्ति प्रीतिः कुरु तदपि कारुण्यकणिकाम्।  
अवस्था सा तस्याः सुकृतमयमस्यां किमपरं प्रमोहो विश्रामस्त्वमथ मरणं वा प्रतिकृतिः॥ 59 ॥  
विमुञ्चन्त्या प्राणांश्चिरविरहदुःखासहनया तथा सन्दिष्टं ते कठिनहृदयापश्चिममिदम्।  
अपत्यं बालैका मम विधिहतायाः सलिलदा तथा नेयं सेव्या व्यसनरुचये दीयत इति॥ 60 ॥  
न हारं नाहारं कलयति विहारं विषमिव स्मरन्ती सा रामा सुभग भवतश्चागमदिनम्।  
परं क्षीणा दीना परमसुखहीना सुवदना कुहूपक्षग्लौवच्चपलनयनाङ्गीकृतगतिः॥ 61 ॥  
क्षणं मूर्च्छामेति भ्रमति परितोऽथ क्षणमपि क्षणं प्रैति स्तम्भं निरवधि भवद्ध्याननिरता।  
क्षणं स्वप्ने बाला तव सुभग योगं च लभते क्षणं तेजः शंभोर्नयनजमथ ध्यायति यमम्॥ 62 ॥  
कुसुमशयनेऽप्यङ्गं ताम्यत्यनङ्गविवर्तनं वदनपवनैः श्यामच्छायो बभूव सखीजनः।  
हृदयनिहितः शीतो लेपश्छमीति रवं करोत्यहह कठिनावस्था तस्यास्त्वयैवमुपेक्ष्यते॥ 63 ॥  
विरहविषमः कामः कामं तनुं कुरुते तनुं दिवसगणनादक्षश्चायं व्यपेतघृणोपमः।  
त्वमपि वशगो मानव्याधेर्विचिन्तय नाथ हे किसलयमृदुर्जीवत्येवं कथं प्रमदाजनः॥ 64 ॥  
मृगशिशुदृशस्तस्यास्तापं कथं कथयामि ते दहनपतिता दृष्टा मूर्तिर्मया न हि वैधवी।  
इति तु विदितं नारीरूपः स लोकदृशां सुधा तव शठतया शिल्पोत्कर्षो विधेर्विघटिष्यते॥ 65 ॥  
मुहुर्व्यजनवीजनैः सरसचन्दनासेचनैः सरोजदलवेष्टनैरपि न चेष्टते सुन्दरी।  
तथापि तव नामनि प्रियसखीभिरावेदिते निवेदयति जीवितं श्रवणसीम्नि रोमोद्गमः॥ 66 ॥  
गेहादङ्गणमङ्गमादपि बहिर्बाह्याच्च पृथ्वीतलं तामार्तिं यदि वेत्ति सैव सुमुखी किं चान्यदाचक्ष्महे।  
पर्यङ्केऽपि तवाङ्गसङ्गसुभगैः स्वेदाम्भसां निर्झरैर्धारामण्डपतामनीयत तया तस्मिन्रुदत्या मुहुः॥ 67 ॥  
दृष्टे चन्द्रमसि प्रलूनतमसि व्योमाङ्गणस्थेयसि स्फूर्जन्निर्मलतेजसि त्वयि गते दूरं निजप्रेयसि।  
श्वासं कैरवकोरकीयति मुखं तस्याः सरोजीयति क्षीरोदीयति मन्मथो मृगदृशो दृक्चन्द्रकान्तीयति॥ 68 ॥  
आवासो विपिनायते प्रियसखीमालापि जालायते तापो निःश्वसितेन दावदहनज्वालाकरालायते।  
सापि त्वद्विरहेण हन्त हरिणीरूपायते हा कथं कन्दर्पोऽपि यमायते विरचयञ्शार्दूलविक्रीडितम्॥ 69 ॥  
अच्छिन्नं नयनाम्बु बन्धुषु कृतं तापः सखीष्वाहितो दैन्यं न्यस्तमशेषतः परिजने चिन्ता गुरुभ्योऽर्पिता।  
अद्य श्वः किल निर्वृतिं व्रजति सा श्वासैः परं खिद्यते विश्रब्धो भव विप्रयोगजनितं दुःखं विभक्तं तया॥ 70 ॥  
त्वच्चिन्तापरिकल्पितं सुभग सा सम्भाव्य रोमाञ्चिता शून्यालिङ्गनसञ्चलद्भुजयुगेनात्मानमालिङ्गति।  
किं चान्यद्विरहव्यथाप्रशमनीं सम्प्राप्य मूर्च्छां चिरात्प्रत्युज्जीवति कर्णमूलपतितैस्त्वन्नाममन्त्राक्षरैः॥ 71 ॥  
नीरागा मृगलाञ्छने मुखमपि स्वं नेक्षते दर्पणे त्रस्ता कोकिलकूजितादपि गिरं नोन्मुद्रयत्यात्मनः।  
चित्रं दुःसहदाहदायिनि धृतद्वेषापि पुष्पायुधे सा बाला सुभगं प्रति प्रतिपदं प्रेमाधिकं पुष्यति॥ 72 ॥  
उन्मीलन्ति नखैर्लुनीहि वहति क्षौमाञ्चलेनावृणु क्रीडाकाननमाविशन्ति बलयक्वाणैः समुत्त्रासय।  
इत्थं वञ्जुलदक्षिणानिलकुहूकण्ठेषु साङ्केतिकव्याहाराः सुभग त्वदीयविरहे तस्याः सखीनां मिथः॥ 73 ॥  
वर्षन्ति स्तनयित्नवो न सरले धारा गृहे वर्तते गर्जन्ति प्रतिकूलवादिनि न ते द्वारि स्थिता दन्तिनः।  
इत्येवं गमितो घनव्यतिकरः सा राजपुत्री पुनर्वातो वाति कदम्बपुष्पसुरभौ केन प्रतारिष्यते॥ 74 ॥  
सम्प्राप्तेऽवधिवासरे क्षणमनु त्वद्वर्त्मवातायनं वारं वारमुपेत्य निष्कृप तया निश्चित्य किञ्चिच्चिरम्।  
सम्प्रत्येव निवेद्य केलिकुररीः सास्रं सखीभिः शिशोर्माधव्याः सहकारकेण करुणः पाणिग्रहो निर्मितः॥ 75 ॥  
नायं मुञ्चति सुभ्रुवामपि तनुत्यागे वियोगज्वरस्तेनाहं विहिताञ्जलिर्यदुपते पृच्छामि सत्यं वद।  
ताम्बूलं कुसुमं पटीरमुदकं यद्बन्धुभिर्दीयते स्यादत्रैव परत्र तत्किमुचितज्वालावलीदुःसहम्॥ 76 ॥  
श्वासान्मुञ्चति भूतले विलुठति त्वन्मार्गमालोकते दीर्घं रोदिति निक्षिपत्यविरतं क्षामां भुजवल्लरीम्।  
किं च प्राणसमा न काङ्क्षितवती स्वप्नेऽपि ते सङ्गमं निद्रां वाञ्छति न प्रयच्छति पुनर्दग्धो विधिस्तामपि॥ 77 ॥  
कोदण्डो विशिखो मनोनिवसतिः कामस्य तस्या अपि भ्रूवल्ली नयनाञ्चलं मनसि ते वासः समुन्मीलति।  
इत्थं साम्यविधौ तयोः प्रभवति स्वामिंस्तथा स्निह्यतां तन्वानां तनुतां क्रमादतनुतां नैषा यथा गच्छति॥ 78 ॥  
शोकोत्पत्तिरशोकतः सुमनसो यद्वैमनस्योदयो वैरस्यं च रसालतो विकलता निर्मीतमुन्नीयते वामः केवलमेक एव न भवानस्यामशेषं जगत्॥ 79 ॥  
नैष्ठुर्यं कलकण्ठकोमलगिरां पूर्णस्य शीतद्युतेस्तिग्मत्वं बत दक्षिणस्य मरुतो दाक्षिण्यहानिश्च ताम्।  
स्मर्तव्याकृतिमेव कर्तुमबलां संनाहमातन्वते तद्विघ्नः क्रियते तृणादिचलनोद्भूतैस्त्वदाप्तिभ्रमैः॥ 80 ॥  
या चन्द्रस्य कलङ्किनो जनयति स्मेराननेन त्रपां वाचा मन्दिरकीरसुन्दरगिरो या सर्वदा निन्दति।  
निःश्वासेन तिरस्करोति कमलामोदान्वितान्यानिलान्सा तैरेव रहस्त्वया विरहिता काञ्चिद्दशां नीयते॥ 81 ॥  
चन्द्रं चन्दनकर्दमेन लिखितं संमार्ष्टि दष्टाधरा कामः पुष्पशरः किलेति सुमनोवर्गं लुनीते च यत्।  
वन्द्यं निन्दति यच्च मन्मथमसौ भङ्क्त्वाग्रहस्ताङ्गुलीस्तत्कामं सुभग त्वया वरतनुर्वातूलतां लम्भिता॥ 82 ॥  
तापोऽम्भःप्रसृतिं पचः प्रचयवान् बाष्पः प्रणालोचितः श्वासाः कम्पितदीपवर्तिकलिकाः पाण्डिम्नि मग्नं वपुः।  
किं चान्यत्कथयामि रात्रिमखिलां त्वन्मार्गवातायने हस्तच्छत्त्रनिरुद्धचन्द्रमहसस्तस्याः स्थितिर्वर्तते॥ 83 ॥  
बिभ्राणा हृदये त्वया विनिहितं प्रेमाभिधानं नवं शल्यं यद्विदधाति सा (1)विधुरिता साधो तदाकर्ण्यताम्।  
शेते शुष्यति (2)ताम्यति प्रलपति प्रम्लायति प्रेङ्खति(3) भ्राम्यत्युल्लुठति (4)प्रणस्यति (5)गलत्युन्मूर्च्छति (6)त्रुट्यति॥ 84 ॥  
F.N.  
(1. विरहविह्वला.)  
(2. ग्लानिं प्राप्नोति.)  
(3. चलति.)  
(4. नैर्बल्यातिशयेन मृतप्राया भवति.)  
(5. खेदातिशयादित्यर्थः.)  
(6. क्षीणा भवति.)  
कार्श्यं चेत्प्रतिपत्कला हिमरुचः स्थूलैव चेत्पाण्डिमा लीना एव मृणालिका यदि पुनर्बाष्पः कियानम्बुधिः।  
सन्तापो यदि शीतलो हुतवहस्तस्याः कियद्वर्ण्यतां किं तु त्वत्स्मृतिमात्रमेव शरणं लावण्यशेषं वपुः॥ 85 ॥  
सौधादुद्विजते त्यजत्युपवनं द्वेष्टि प्रभामैन्दवीं द्वारात्त्रस्यति चित्रकेलिसदसो वेषं विषं मन्यते।  
आस्ते केवलमब्जिनीकिसलयप्रस्तारशय्यातले सङ्कल्पोपनमत्त्वदाकृतिरसायत्तेन चित्तेन सा॥ 86 ॥  
सा न स्नाति न चानुलिम्पति न वा केशेषु धत्ते स्रजं न क्रीडासु मनो दधाति न सखीरालोकते चाटुषु।  
किं तु न्यस्य मुखाम्बुजं करतले बाष्पायमाणेक्षणं निःश्वासग्लपिताधरं च शयने जागर्ति ते चिन्तया॥ 87 ॥  
सा रोमाञ्चति सीत्करोति विलपत्युत्कम्पते ताम्यति ध्यायत्युद्भ्रमति प्रमीलति पतत्युद्याति मूर्छत्यपि।  
एतावत्यतनुज्वरे वरतनुर्जीवेन्न किं ते रसात्स्वर्वैद्यप्रतिम प्रसीदसि यदि त्यक्तोऽन्यथा हस्तकः॥ 88 ॥  
कन्दर्पज्वरसंज्वराकुलतनोराश्चर्यमस्याश्चिरं चेतश्चन्दनचन्द्रमःकमलिनीचिन्तासु सन्ताम्यति।  
किं तु क्षान्तिवशेन शीतलतनुं त्वामेवमेकं प्रियं ध्यायन्ती रहसि स्थिता कथमसौ क्षीणा क्षणं प्राणिति॥ 89 ॥  
अङ्गेष्वाभरणं करोति बहुशः पत्रेऽपि सञ्चारिणि प्राप्तं त्वां परिशङ्कते वितनुते शय्यां चिरं ध्यायति।  
इत्याकल्पविकल्पतल्परचनासङ्कल्पलीलाशतव्यासक्तापि विना त्वया वरतनुर्नैषा निशां नेष्यति॥ 90 ॥  
आलम्ब्याङ्गणवापिकापरिसरे चूतद्रुमे मञ्जरीं सर्पत्सान्द्रपरागलम्पटरणद्भृङ्गाङ्गनाशोभिनीम्।  
मन्ये स्वां तनुमुत्तरीयशकलेनाच्छाद्य बाला स्फुरत्कण्ठध्वाननिरोधकम्पितकुचश्वासोद्गमा रोदिति॥ 91 ॥  
चित्राय त्वयि चिन्तिते स्मृतिभुवा सज्जीकृतं स्वं धनुर्वर्तिं धर्तुमुपागतेऽङ्गुलियुगे बाणा गुणे योजिताः।  
प्रारब्धे तव चित्रकर्मणि पुनस्तद्बाणभिन्ना सती भित्तिं द्रागवलम्ब्य सिंहलपते सा तत्र चित्रायते॥ 92 ॥  
आदावञ्जनपुञ्जलिप्तवपुषां श्वासानिलोल्लासितप्रोत्सर्पद्विरहानलेन च ततः सन्तापितानां दृशाम्।  
सम्प्रत्येव निषेकमश्रुपयसा देवस्य चेतोभुवो भल्लीनामिव पानकर्म कुरुते कामं कुरङ्गेक्षणा॥ 93 ॥  
ज्योत्स्ना मौक्तिकदाम चन्दनरसः शीतांशुकान्तद्रवः कर्पूरं कदली मृणालवलयान्यम्भोजिनीपल्लवाः।  
अन्तर्मानसमास्त्वया प्रभवता तस्या स्फुलिङ्गोत्करव्यापाराय भवन्ति हन्त किमनेनोक्तेन न ब्रूमहे॥ 94 ॥  
पाणिर्निरवकङ्कणः स्तनतटी निष्कम्पमानांशुका दृष्टिर्निश्चलतारका समभवन्निस्ताण्डवं कुण्डलम्।  
कश्चित्रार्पितया समं कृशतनोर्भेदो भवेन्नो यदि त्वन्नामस्मरणेन कोऽपि पुलकारम्भः समुज्जृम्भते॥ 95 ॥  
दत्तोऽस्याः प्रणयस्त्वयैव भवता चेयं चिरं लालिता दैवादद्य किल त्वमेव कृतवानस्या नवं विप्रियम्।  
मन्युर्दुः-सह एष यात्युपशमं नो सान्त्ववादैः स्फुटं हे निस्त्रिंश वियुक्तकण्ठकरुणं तावत्सखी रोदितु॥ 96 ॥  
चूडारत्नमपांनिधिर्यदि भवेच्चेत्कुन्तलं गण्डकी कावेरी यदि कङ्कणं यदि पुनर्ग्रैवेयकं गौतमी।  
मुक्तास्रक्सुरनिम्नगा यदि यदि स्यान्मेखला नर्मदा कौशेयं यदि कौशिकी कृशतनोस्तापस्तदाप्येति वा॥ 97 ॥  
नायकस्याग्रे दूत्युक्तयः।>  
  
अदृष्टे दर्शनोत्कण्ठा दृष्टे विश्लेषभीरुता।  
नादृष्टे न च दृष्टेन भवता विद्यते सुखम्॥ 1 ॥  
आलीभिः सह भाषितं किमपि तद्वर्त्मापि सम्वीक्षितं पञ्चेषुः कुसुमैरपूजि कथमप्याधाय चित्ते मनाक्।  
तेनापि प्रिय चेत्तथा मयि कृपाकार्पण्यमालम्बसे प्राणेश प्रबलं तदत्र निखिलं तत्प्रातिकूल्यं विधेः॥ 2 ॥  
नित्यं ब्रह्म यथा स्मरन्ति मुनयो हंसा यथा मानसं सानन्दाः स्फुटशल्लकीवनयुतां ध्यायन्ति रेवां गजाः।  
युष्मद्दर्शनलालसाः प्रतिदिनं युष्मान्स्मरामो वयं धन्यः कोऽपि स वासरोऽत्रभविता यत्रावयोः सङ्गमः॥ 3 ॥  
इन्दुं कैरविणीव कोकपटलीवाम्भोजिनीबान्धवं मेघं चातकमण्डलीव मधुपश्रेणीव पुष्पाकरम्।  
माकन्दं पिकसुन्दरीव तरुणी प्राणेश्वरं प्रोषितं चेतोवृत्तिरियं मम प्रियसखे त्वां द्रष्टुमुत्कण्ठते॥ 4 ॥  
नायकं प्रति नायिकासन्देशः।>  
  
दैवात्पश्येर्जगति विचरन्निच्छया मत्प्रियां चेदाश्वास्यादौ तदनु कथयेर्मामकीनामवस्थाम्।  
आशातन्तुर्न च कथयतात्यन्तमुच्छेदनीयः प्राणत्राणं कथमपि करोत्यायताक्ष्याः स एकः॥ 1 ॥  
नायिकां प्रति सन्देशप्रेषणम्।>  
  
त्वं दूरमपि गच्छन्ती हृदयं न जहासि मे।  
(1)दिनावसाने छायेव पुरो मूलं वनस्पतेः॥ 1 ॥  
F.N.  
(1. सायंकाले.)  
स्मर्तव्योऽहं त्वया कान्ते न स्मरिष्याम्यहं तव।  
स्मरणं चेतसो धर्मस्तच्चेतो भवदाहृतम्॥ 2 ॥  
त्वया मम समेतस्य कल्पा अपि समासमाः।  
भवत्या विप्रयुक्तस्य कल्पकल्पः क्षणोऽपि मे॥ 3 ॥  
यतःप्रभृति ते कान्तं मुखमालोकितं मया।  
कामः कामं ममाङ्गानि व्यथयत्यभितः शरैः॥ 4 ॥  
(2)तपति तनुगात्रि मदनस्त्वामनिशं मां पुनर्दहत्येव।  
ग्लपयति यथा शशाङ्कं न तथा हि कुमुद्वतीं दिवसः॥ 5 ॥  
F.N.  
(2. कोमलाङ्गि.)  
किमकारि मन्दमतिना रतिपतिना कामतन्त्रनिपुणेन।  
स्यूतासि हरिणनयने हन्त हृदि स्नेहतन्तुना न तनौ॥ 6 ॥  
कृष्णा ते कचसंहतिरम्बुजनयने तवाधरः शोणः।  
त्वं सुरतरङ्गिणी कथमभितस्तापी न ते वियोगः स्यात्॥ 7 ॥  
दूरं मुक्तालतया बिससितया विप्रलोभ्यमानो मे।  
हंस इव दर्शिताशो मानसजन्मा त्वया नीतः॥ 8 ॥  
स्निग्धमालपसुरूक्षमेव वा त्वत्कथैव सखि मे रसायनम्।  
शीतलं सलिलमुष्णमेव वा पावकं हि शमयेदसंशयम्॥ 9 ॥  
स्वप्नेऽपि देवि रमसे न मया विना त्वं स्वापे त्वया विरहितो मृतवद्भवामि।  
दूरीकृतासि विधिदुर्ललितैस्तथापि जीवत्यवेहि मन इत्यसवो दुरन्ताः॥ 10 ॥  
वल्गत्कचानि वलनासहमध्यमानि कण्ठोदयत्कलरुतानि गलत्कुचानि।  
आस्वादिताधरदलान्यलसेक्षणानि तान्येव तन्वि सुरतानि तव स्मरामि॥ 11 ॥  
अद्यापि सुन्दरि गतवाननचन्द्रबिम्बं बन्दीकृताम्बुजयुगं परिचुम्ब्य चेतः।  
त्वत्सङ्गमोद्भवसुखं तनुते तथापि वैरं करोति करुणाविकलो विवेकः॥ 12 ॥  
त्वदीयमुखपङ्कजं यदि विधोरलं वार्तया तवाधरसुधा यदा भवति किं सुधा नो मुधा।  
त्वदङ्गपरिरम्भणं भण कृतं सुधागाहनैस्त्वदीयदृगनुग्रहस्तदपि धिग्धिगैन्द्रं पदम्॥ 13 ॥  
भवतु विदितं व्यर्थालापैरलं प्रिय गम्यतां तनुरपि न ते दोषोऽस्माकं विधिस्तु पराङ्मुखः।  
तव यदि तथाभूतं प्रेम प्रपन्नमिमां दशां प्रकृतितरले का नः पीडा गते हतजीविते॥ 14 ॥  
यदिन्दोर्लक्ष्मीस्ते वदनकमले वासमकरोत्तमः स्तोमस्थेमा तव तरुणि धम्मिल्लमभजत्।  
अनुप्राप्ता हारावलिमपि च तारावलिरुचिः शरण्यायाः कस्ते मम शरणदाने परिभवः॥ 15 ॥  
भवत्या विश्लेषे गुरुहृदयखेदेन तनुतां तनुर्नित्यं धत्ते सदृशमिति मत्तेभगमने।  
इदं तावच्चित्रं कमलमुखि सर्वैरवयवैः सुरूपा त्वं लोके नियतमसुरूपा भवसि नः॥ 16 ॥  
सुमध्ये वाग्भङ्गैर्वचनविधिमङ्गीकुरु न वा स्मितज्योत्स्नाकान्तं कुरु वदनमेतन्मयि न वा।  
त्रिलोकीमूर्धन्या यदि विविधपुण्याधिकतया मया दृष्टासि त्वं तदिह सफलं मेऽजनि जनुः॥ 17 ॥  
यदि प्राणा एव प्रणयपरिणाहः कथमयं विभिन्ना तेभ्यश्चेत्कथमियमभेदव्यवसितिः।  
न भिन्ना नाभिन्ना यदि भवसि किं नाम तदसि त्वमेकासि त्वं मे कुवलयदलश्रेणिनयने॥ 18 ॥  
यदेकः कासारं रचयति तथा कूपमथवा तदाकाङ्क्षां देवो वितरतितरां श्रीपतिरपि।  
मया तु त्वद्धेतोः कमलमुखि सान्द्राश्रुसलिलैः कृताः पारावारास्तदपि गणना ते न हृदये॥ 19 ॥  
इतो विद्युत्पुञ्जस्फुरितमसकृद्भाययतु मामितः केकानेका हरतु हृदयं निर्दयमिदम्।  
इतः कामो वामः प्रहरतु मुहुः पुङ्खितशरो गतासि त्वं दूरं चपलनयने प्राप्स्यसि कुतः॥ 20 ॥  
हिमांशुश्चण्डांशुर्नवजलधरो दावदहनः सरिद्वीचीवातः कुपितफणिनिःश्वासपवनः।  
नवा मल्ली भल्ली कुवलयवनं कुन्तगहनं मम त्वद्विश्लेषात्सुमुखि विपरीतं जगदिदम्॥ 21 ॥  
आस्तां तावद्वचनरचनाभाजनत्वं विदूरे दूरे चास्तां तव तनुपरीरम्भसम्भावनापि।  
भूयो भूयः प्रणतिभिरहं किन्तु याचे विधेया स्मारं स्मारं स्वजनगणने कापि लेखा ममापि॥ 22 ॥  
श्यामास्वङ्गं चकितहरिणीप्रेक्षणे दृष्टिपातं वक्त्रच्छायां शशिनि शिखिनां बर्हभारेषु केशान्।  
उत्पश्यामि प्रतनुषु नदीवीचिषु भ्रूविलासान्हन्तैकस्मिन्क्वचिदपि न ते चण्डि सादृश्यमस्ति॥ 23 ॥  
त्वामालिख्य प्रणयकुपितां धातुरागैः शिलायामात्मानं ते चरणपतितं यावदिच्छामि कर्तुम्।  
अस्रैस्तावन्मुहुरुपचितैर्दृष्टिरालुप्यते मे क्रूरस्तस्मिन्नपि न सहते सङ्गमं नौ कृतान्तः॥ 24 ॥  
मामाकाशप्रणिहितभुजं निर्दयोश्लेषहेतोर्लब्धायास्ते कथमपि मया स्वप्नसन्दर्शनेषु।  
पश्यन्तीनां न खलु बहुशो न स्थलीदेवतानां मुक्तास्थूलास्तरुकिसलयेष्वश्रुलेशाः पतन्ति॥ 25 ॥  
भित्त्वा सद्यः किसलयपुटान्देवदारुद्रुमाणां ये तत्क्षीरस्रुतिसुरभयो दक्षिणेन प्रवृत्ताः।  
आलिङ्ग्यन्ते गुणवति मया ते तुषाराद्रिवाताः पूर्वं स्पृष्टं यदि किल भवेदङ्गमेभिस्तवेति॥ 26 ॥  
सङ्क्षिप्येत क्षण इव कथं दीघयामा त्रियामा सर्वावस्थास्वहरपि कथं मन्दमन्दातपं स्यात्।  
इत्थं चेतश्चटुलनयने दुर्लभप्रार्थनं मे गाढोष्माभिः कृतमशरणं त्वद्वियोगव्यथाभिः॥ 27 ॥  
कस्याख्याय व्यतिकरमिमं मुक्तदुःखो भवेयं को जानीते निभृतमुभयोरावयोः स्नेहसारम्।  
जानात्येकं शशधरमुखि प्रेमतत्त्वं मनो मे त्वामेवैतच्चिरमनुगतं तत्प्रिये किं करोमि॥ 28 ॥  
त्वद्रूपामृतपानदुर्ललितया दृष्ट्या क्व विश्रम्यतां त्वद्वाक्यश्रवणाभियोगपरयोः श्रव्यं कुतः श्रोत्रयोः।  
एभिस्त्वत्परिरम्भनिर्भररसैरङ्गैः कथं स्थीयतां कष्टं त्वद्विरहेण सम्प्रति वयं कष्टामवस्थां गताः॥ 29 ॥  
यत्त्वन्नेत्रसमानकान्ति सलिले मग्नं तदिन्दीवरं मेघै(1)रन्तरितः प्रिये तव मुखच्छायानुकारी शशी।  
येऽपि त्वद्गमनानुकारिगतयस्ते राजहंसा गतास्त्वत्सादृश्यविनोदमात्रमपि मे दैवेन न क्षम्यते॥ 30 ॥  
F.N.  
(1. छादितः.)  
गूढालिङ्गनगण्डचुम्बनकुचस्पर्शादिलीलायितं सर्वं विस्मृतमेव विस्तृतवतो बाले खलेभ्यो भयात्।  
संलापस्त्वधुना सदुर्घटतमस्तत्रापि नातिव्यथा यत्त्वद्दर्शनमप्यभूदसुलभं तेनैव दूये भृशम्॥ 31 ॥  
धन्यस्तन्वि स एष पाण्डिमवरश्चम्बन्कपोलस्थलं धन्यं तन्वि तदेव कार्श्यमिह यत्प्रत्यङ्गमालिङ्गति।  
धन्योऽयं विरहानलस्तव मनो यस्यानुवृत्तेः पदं दूरे हन्त तया तु पातकितया मादृग्जनः सीदति॥ 32 ॥  
न स्नानं न च भोजनं न पठनं नान्यत्र सौख्यं धृतिर्नान्यस्त्रीजनसेवनं न च कथानिद्राविलासोद्यमः।  
किन्तु त्वां परिचिन्तयामि सततं ध्यानेन चेतःस्थितां स्वप्नालोकनकामकेलिविधिना जीवामि कान्ते तव॥ 33 ॥  
रात्रिः कालयुगोपमा मलयजो गन्धानिलः किं विषं सोमः सूर्य इवाभवन्मलयजालेपः स्फुलिङ्गोपमः।  
तिक्तः सुस्वरगीतवाद्यपरभृत्पारावतादिध्वनिर्वज्रस्याहतिरेव कर्णयुगले विच्छेदतो मे तव॥ 34 ॥  
चन्द्रो द्वादश भास्कराः समभवन् रात्रिर्युगानां शतं मिष्टं तिक्तरसं विलेपनमहो दीप्तानलो मे तव।  
विच्छेदान्मलयानिलः प्रियतमे किं कालकूटः श्रुतौ गीतादिध्वनिरेव वज्रसदृशोऽरण्यं विचित्रं गृहम्॥ 35 ॥  
स्थानान्निर्गत्य दूरं व्रजति मयि चिरं मुक्तकण्ठं रुदित्वा पश्चादुन्मृज्य नेत्रे प्रणतिमुपगता वेपमानाङ्गयष्टिः।  
कान्ते यन्मामवोचः प्रलयघनघटाटोपबद्धान्धकारे काले कापालिकोऽपि प्रवसति न गृहात्तन्मनो मे दुनोति॥ 36 ॥  
नायिकां प्रति नायकसंदेशः।>  
  
उल्लापयन्त्या दयितस्य दूतीं विध्वा विभूषां च निवेशयन्त्या।  
प्रसन्नता कापि मुखस्य जज्ञे वेषश्रिया नु प्रियवार्तया नु॥ 1 ॥  
अलमलमघृणस्य तस्य नाम्ना पुनरपि सैव कथा गतः स कालः।  
कथय कथय वा तथापि दूति प्रतिवचनं द्विषतोऽपि माननीयम्॥ 2 ॥  
कथय निपुणे कस्मिन्दृष्टः कथं नु कियच्चिरं किमिव लिखितं किं तेनोक्तं कदा स इहैष्यति।  
इति बहुविधप्रेमालापप्रपञ्चितविस्तराः प्रियतमकथाः स्वल्पेऽप्यर्थे प्रयान्ति न नष्टताम्॥ 3 ॥  
दूतीं प्रति नायिकाप्रश्नाः।>  
  
पार्श्वाभ्यां सप्रहाराभ्यामधरे व्रणखण्डिते।  
दूति सङ्ग्रामयोग्यासि न योग्या दूतकर्मणि॥ 1 ॥  
बहुनात्र किमुक्तेन दूति मत्कार्यसिद्धये।  
स्वमांसान्यपि दत्तानि वक्तव्येषु तु का कथा॥ 2 ॥  
किं त्वं निगूहसे दूति स्तनौ वक्त्रं च पाणिना।  
खण्डिता एव शोभन्ते शूराधरपयोधराः॥ 3 ॥  
त्वं दूति निरगाः कुञ्जं न तु पापीयसो गृहम्।  
किंशुकाभरणं देहे दृश्यते कथमन्यथा॥ 4 ॥  
दूति त्वया कृतमहो निखिलं मदुक्तं न त्वादृशी परहितप्रवणास्ति लोके।  
श्रान्तासि हन्त मृदुलाङ्गि गता मदर्थं सिध्यन्ति कुत्र सुकृतानि विना श्रमेण॥ 5 ॥  
रजन्यामन्यस्यां सुरतपरिवृत्तावनुचितं मदीयं यद्वासः कथमपि हृतं तेन सुहृदा।  
त्वया प्रत्यानीतं निजवसनदानात्पुनरिदं कुतस्त्वादृग्दूती स्खलितशमनोपायनिपुणा॥ 6 ॥  
निःशेषच्युतचन्दनं स्तनतटं निर्मृष्ट(1)रागोऽधरो नेत्रे (2)दूरम(3)नञ्जने पुलकिता तन्वी तथेयं तनुः।  
मिथ्यावादिनि दूति बान्धवजनस्याज्ञातपीडागमे वापीं स्नातुमितो गतासि न पुनस्तस्याधमस्यान्तिकम्॥ 7 ॥  
F.N.  
(1. क्षालितो रागो रक्तिमा यस्य.)  
(2. अतिशयम्.)  
(3. अञ्जनरहिते.)  
दूतीदं नयनोत्पलद्वयमहो तान्तं नितान्तं तव स्वेदाम्भः-कणिका ललाटफलके मुक्ताश्रियं बिभ्रति।  
निःश्वासाः प्रचुरीभवन्ति नितरां हा हन्त चन्द्रातपे यातायातवशाद्वृथा मम कृते श्रान्तासि कान्ताकृते॥ 8 ॥  
दूति श्वासविशेष एष किमहो चण्डि त्वराधावनाद्विभ्रष्टालकवल्लरी कथमहो त्वन्नाथपादार्पणात्।  
निर्मृष्टाधररागपल्लवरुचिस्त्वत्कार्यसञ्जल्पनाद्वासस्तस्य किमङ्गसङ्गतमहो विश्वासहेतोस्तव॥ 9 ॥  
श्वासः किं त्वरितागता पुलकिता कस्मात्प्रसादः कृतः स्रस्ता वेण्यपि पादयोर्निपतनान्नीवी गमादागमात्।  
स्वेदार्द्रं मुखमातपेन गमितं क्षामा किमत्युक्तिभिर्दूति म्लानसरोरुहाकृतिधरस्यौष्ठस्य किं वक्ष्यसि॥ 10 ॥  
स्विन्नं केन मुखं दिवाकरकरैस्ते रागिणी लोचने रोषात्तद्वचनोत्थिताद्विलुलिता नीलालका वायुना।  
भ्रष्टं कुङ्कुममुत्तरीयकषणात्क्लान्तासि गत्यागतैर्युक्तं तत्सकलं किमत्र वद हे दूति क्षतस्याधरे॥ 11 ॥  
सायं स्नानमुपासितं मलयजेनाङ्गं समालेपितं यातोऽस्ताचलमौलिमम्बरमणिर्विश्रब्धमन्दा गतिः।  
आश्चर्यं तव सौकमार्यमभितः क्लान्तासि येनाधुना नेत्रद्वन्द्वममीलनव्यतिकरं शक्नोमि तेनासितुम्॥ 12 ॥  
दूत्युपहासप्रश्नाः।>  
  
पदशब्दलीनहृदयो रूपालङ्कारभावनानिपुणः।  
कविरिव सचिन्तमुद्रस्तरुणि तवार्थे परं स युवा॥ 1 ॥  
परिहरति रतिं मतिं लुनीते स्खलतितरां परिवर्तते च भूयः।  
इति तव विषमा दशास्य देहं परिभवति प्रसभं किमत्र कुर्मः॥ 2 ॥  
विकिरति मुहुः श्वासान्नाशां पुरो मुहुरीक्षते प्रविशति मुहुः कुञ्जात्कुञ्जं मुहुर्बहु ताम्यति।  
रचयति मुहुः शय्यां पर्याकुलं मुहुरीक्षते मदनकदनक्लान्तः कान्ते प्रियस्तव वर्तते॥ 3 ॥  
सा मां द्रक्ष्यति वक्ष्यति स्मरकथां प्रत्यङ्गमालिङ्गनैः प्रीतिं यास्यति रंस्यते सखि समागत्येति चिन्ताकुलः।  
मार्गं पश्यति वेपते पुलकयत्यानन्दति स्विद्यति प्रत्युद्गच्छति मूर्च्छति स्थिरतमःपुञ्जे निकुञ्जप्रियः॥ 4 ॥  
पूर्वं यत्र समं त्वया रतिपतेरासादिताः सिद्धयस्तस्मिन्नेव निकुञ्जमन्मथमहातीर्थे पुनर्माधवः।  
ध्यायंस्त्वामनिशं जपन्नपि तवैवालापमन्त्रावलीर्भूयस्त्वत्कुचकुम्भनिर्भरपरीरम्भामृतं वाञ्छति॥ 5 ॥  
नायिकां प्रति नायकावस्थाकथनम्।>  
  
मन्त्रसंस्कारसम्पन्नास्तन्वदौदवन्वतीरपः।  
एतत्त्रयीमयं ज्योतिरादित्याख्यं निमज्जति॥ 1 ॥  
तापनैरिव तेजोभिर्दग्धनिर्वाणमेचकाः।  
दिशो जाताः प्रतीची तु समुदाचरति क्रमात्॥ 2 ॥  
पुराणरश्मिजालेषु स्रस्तेष्वस्तावलम्बनम्।  
बिम्बमम्बुरुहां नेतुरम्बरादवलम्बते॥ 3 ॥  
विलोक्य सङ्गमे रागं पश्चिमाया विवस्वतः।  
कृतं कृष्णं प्राच्या नहि नार्यो विनेर्ष्यया॥ 4 ॥  
करिष्यति कलानाथः कुतुकी करमम्बरे।  
इति निर्वापयामास रविदीपं निशाङ्गना॥ 5 ॥  
निलीयमानैर्विहगैर्निमीलद्भिश्च पङ्कजैः।  
विकसन्त्या च मालत्या गतोऽस्तं ज्ञायते रविः॥ 6 ॥  
(1)अस्तं गतवति सवितरि भर्तरि मधुपं निवेश्य कोशान्ते।(2)  
कमलिन्योऽपि रमन्ते किमत्र चित्रं मृगाक्षीणाम्॥ 7 ॥  
F.N.  
(1. सूर्ये.)  
(2. भृङ्गम्; (पक्षे) मद्यपम्.)  
कृतोपकारं प्रियबन्धुमर्कं मा द्राक्ष्म हीनांशुमधः पतन्तम्।  
इतीव मत्वा नलिनीवधूभिर्निमीलितान्यम्बुरुहेक्षणानि॥ 8 ॥  
सान्ध्यरागरुधिरारुणमारान्निष्पपात रविमण्डलमब्धौ।  
(1)क्रूरकालकरवालविलूनं वासरस्य सहसैव शिरो नु॥2)॥ 9 ॥  
F.N.  
(1. खङ्गः.)  
(2. छिन्नम्.)  
नो रविर्न च तमो न तमीशो न द्युतिर्ग्रहगणो न च सन्ध्या।  
यादृशी प्रथमतः किल सृष्टेस्तादृगेव भुवनं श्रियमूहे॥ 10 ॥  
भानुबिम्बमिदमस्तगामि च प्रोद्यतं कुमुदबन्धुमण्डलम्।  
दृश्यते रतिपतेः प्रवासिनां क्रोधरक्तमिव लोचनद्वयम्॥ 11 ॥  
स्थानमाह्निकमपास्य दन्तिनः सल्लकीविटपभङ्गवासितम्।  
आविभातचरणाय गृह्णते वारि वारिरुहबद्धषट्पदम्॥ 12 ॥  
पश्य पश्चिमदिगन्तलम्बिना निर्मितं कथमिदं विवस्वता।  
दीर्घया प्रतिमया सरोम्भसां तापनीयमिव सेतुबन्धनम्॥ 13 ॥  
उत्तरन्ति विनिकीर्य पल्वलं गाढपङ्कमतिवाहितातपाः।  
दंष्ट्रिणो वनवराहयूथपा दष्टभङ्गुरबिसाङ्कुरा इव॥ 14 ॥  
एष वृक्षशिखरे कृतास्पदो जातरूपरसगौरमण्डलः।  
हीयमानमहरत्ययातपं पीवरोरु पिबतीव बर्हिणः॥ 15 ॥  
पूर्वभागतिमिरप्रवृत्तिभिर्व्यक्तपङ्कमिव जातमेकतः।  
खं हृतातपजलं विवस्वता भाति किञ्चिदिव शेषवत्सरः॥ 16 ॥  
आविशद्भिरुटजाङ्गणं मृगैर्मूलसेकसरसैश्च वृक्षकैः।  
आश्रमाः प्रविशदग्र्यधेनवो बिभ्रति श्रियमुदीरिताग्नयः॥ 17 ॥  
बद्धकोशमपि तिष्ठति क्षणं सावशेषविवरं कुशेशयम्।  
षट्पदाय वसतिं ग्रहीष्यते प्रीतिपूर्वमिव दातुमन्तरम्॥ 18 ॥  
दूरलग्नपरिमेयरश्मिना वारुणी दिगरुणेन भानुना।  
भाति केसरवतेव मण्डिता बन्धुजीवतिलकेन कन्यका॥ 19 ॥  
सान्ध्यमस्तमितशेषमातपं रक्तलेखमपरा बिभर्ति दिक्।  
सम्परायवसुधा सशोणितं मण्डलाग्रमिव तिर्यगुत्थितम्॥ 20 ॥  
कोऽत्र भूमिवलये जनान्मुधा तापयन्सुचिरमेति सम्पदम्।  
वेदयन्निति दिनेन भानुमानाससाद चरमाचलं ततः॥ 21 ॥  
मध्यमोपलनिभे लसदंशावेकतश्च्युतिमुपेयुषि भानौ।  
द्यौरुवाह परिवृत्तिविलोलां हारयष्टिमिव वासरलक्ष्मीम्॥ 22 ॥  
अंशुपाणिभिरतीव पिपासुः पद्मजं मधु भृशं रसयित्वा।  
क्षीबतामिव गतः क्षितिमेष्यल्लोहितं वपुरुवाह पतङ्गः॥ 23 ॥  
मुक्तमूललघुरुज्झितपूर्वः पश्चिमे नभसि सम्भृतसान्द्रः।  
सामि मज्जति रवौ न विरेजे खिन्नजिह्म इव रश्मिसमूहः॥ 24 ॥  
कान्तदूत्य इव कुङ्कुमताम्राः सायमण्डनमभि त्वरयन्त्यः।  
सादरं ददृशिरे वनिताभिः सौधजालपतिता रविभासः॥ 25 ॥  
अग्रसानुषु नितान्तपिशङ्गैर्भूरुहान्मृदुकरैरवलम्ब्य।  
अस्तशैलगहनं नु विवस्वानाविशेश जलधिं नु महीं नु॥ 26 ॥  
आकुलश्चलपतत्रिकुलानामारवैरनुदितौषसरागः।  
आययावहरिदश्वविपाण्डुस्तुल्यतां दिनमुखेन दिनान्तः॥ 27 ॥  
आस्थितः स्थगितवारिदपङ्क्त्या सन्ध्यया गगनपश्चिमभागः।  
सोर्मिविद्रुमवितानविभासा रञ्जितस्य जलधेः श्रियमूहे॥ 28 ॥  
प्राञ्जलावपि जने नतमूर्ध्नि प्रेम तत्प्रवणचेतसि हित्वा।  
सन्ध्ययानुविदधे विरमन्त्या चापलेन सुजनेतरमैत्त्री॥ 29 ॥  
अभितापसम्पदमथोष्णरुचिर्निजतेजसामसहमान इव।  
पयसि प्रपित्सुरपराम्बनिधेरधिरोढुमस्तगिरिमभ्यपतत्॥ 30 ॥  
गतया पुरः प्रतिगवाक्षमुखं दधती रतेन भृशमुत्सुकताम्।  
मुहुरन्तरालभुवमस्तगिरेः सवितुश्च योषिदमिमीत दृशा॥ 31 ॥  
विरलातपच्छविरनुष्णवपुः परितो विपाण्डु दधदभ्रशिरः।  
अभवद्गतः परिणतिं शिथिलः परिमन्दसूर्यनयनो दिवसः॥ 32 ॥  
अपराह्णशीतलतरेण शनैरनिलेन लोलितलताङ्गुलये।  
निलयाय शाखिन इवाह्वयते ददुराकुलाः खगकुलानि गिरः॥ 33 ॥  
उपसन्ध्यमास्त तनु सानुमतः शिखरेषु तत्क्षणमशीतरुचः।  
करजालमस्तसमयेऽपि सतामुचितं खलूच्चतरमेत्य पदम्॥ 34 ॥  
नवकुङ्कुमारुणपयोधरया स्वकरावसक्तरुचिराम्बरया।  
अतिसक्तिमेत्य वरुणस्य दिशा भृशमन्वरज्यदतुषारकरः॥ 35 ॥  
गतवत्यराजत जपाकुसुमस्तबकद्युतौ दिनकरेऽवनतिम्।  
बहलानुरागकुरुविन्ददलप्रतिबद्धमध्यमिव दिग्वलयम्॥ 36 ॥  
द्रुतशातकुम्भनिभमंशुमतो वपुरर्धमग्नवपुषः पयसि।  
रुरुचे विरञ्चिनखभिन्नबृहज्जगदण्डकैकतरखण्डमिव॥ 37 ॥  
(1)अनुरागवन्तमपि लोचनयोर्दधतं वपुः सुखमतापकरम्।  
(2)निरकासयद्रवि(3)मपेतवसुं वियदालया(4)दपरदिग्गणिका॥ 38 ॥  
F.N.  
(1. प्रीतियुक्तम्; (पक्षे) रक्तिमयुक्तम्.)  
(2. बहिर्निष्कासयामास.)  
(3. अपेतं गतं वसु द्रविणं तेजश्च यस्मात्.)  
(4. अपरदिगेव गणिका.)  
अभितिग्मरश्मि चिरमा विरमादवधानखिन्नमनिमेषतया।  
विगलन्मधुव्रतकुलाश्रुजलं न्यमिमीलदब्जनयनं नलिनी॥ 39 ॥  
अविभाव्यतारकमदृष्टहिमद्युतिबिम्बमस्तमितभानु नभः।  
अवसन्नतापमतमिस्रमभादपदोषतैव विगुणस्य गुणः॥ 40 ॥  
रुचिधाम्नि भर्तरि भृशं विमलाः परलोकमभ्युपगते विविशुः।  
ज्वलनं त्विषः कथमिवेतरथा सुलभोऽन्यजन्मनि स एव पतिः॥ 41 ॥  
महद्भिरोघैस्तमसामभिद्रुतो भयेऽप्यसंमूढमतिर्भ्रमन्क्षितौ।  
प्रदीपवेषेण गृहे गृहे स्थितो विखण्ड्य देहं बहुधेव भास्करः॥ 42 ॥  
अयमसौ गगनाङ्गणदीपकस्तरलकालभुजङ्गशिखामणिः।  
क्षणविडम्बितवाडवविग्रहः पतति वारिनिधौ विधुरो रविः॥ 43 ॥  
अभिभूय सतामवस्थितिं जडजेषु प्रतिपाद्य च श्रियम्।  
जगतीपरितापकृत्कथं जलधौ नावपतेदसौ रविः॥ 44 ॥  
परिपतति पयोनिधौ पतङ्गः सरसिरुहामुदरेषु मत्तभृङ्गः।  
उपवनतरुकोटरे विहंगस्तरुणिजनेषु शनैः शनैरनङ्गः॥ 45 ॥  
शुचिरिति परितः प्रसिद्धिभाजि प्रकटिततेजसि दुर्जये कृशानौ।  
निज(1)वसुनिकुरम्भमस्तवेलाव्यतिकरवान्निदधे(2) (3)सरोजबन्धुः॥ 46 ॥  
F.N.  
(1. निजद्रव्यसमूहम्; (पक्षे) किरणसमूहम्.)  
(2. स्थापयामास.)  
(3. सूर्यः.)  
जगदिव बहुलातपाभितप्तं जनयितुमद्य जलाभिषेकशीतम्।  
परिधृतरविशातकुम्भकुम्भा प्रचलति पश्चिमवारिधिं दिनश्रीः॥ 47 ॥  
पतति रविरपूर्ववारिराशौ हृदि पथिकस्य यथात्मभूर्हुताशः।  
प्रसरति चरमां तमःप्ररोहः प्रतिपदमद्य यथा मनोविमोहः॥ 48 ॥  
अस्तावलम्बिरविबिम्बतयोदयाद्रिचूडोन्मिषत्सकलचन्द्रतया च सायम्।  
सन्ध्याप्रनृत्तहरहस्तगृहीतकांस्यतालद्वयेव समलक्ष्यत नाकलक्ष्मीः॥ 49 ॥  
यातोऽस्मि पद्मनयने समयो ममैष सुप्ता मयैव भवती प्रतिबोधनीया।  
(4)प्रत्यायनामयमितीव (5)सरोरुहिण्याः सूर्योऽस्तमस्तकनिविष्टकरः। करोति॥ 50 ॥  
F.N.  
(4. विश्वासोत्पादनम्.)  
(5. कमलिन्याः.)  
कृत्वा प्रबुद्धकमलामखिलां त्रिलोकीमम्भोनिधेर्विशति गर्भमसाविदानीम्।  
अन्तःप्रसुप्तहरिनाभिसरोजबोधकौतूहलीव भगवानरविन्दबन्धुः॥ 51 ॥  
पूर्वां क्षणक्रमनिरस्तसमस्तरागां हित्वा निजान्तिकमुपेत्य रवौ सरागे।  
आलोकतः पुनरमुष्य धृतप्रसादा जाता चिरेण चरमा परमानुरक्ता॥ 52 ॥  
स्पृष्टोल्लसत्किरणकेसरसूर्यबिम्बविस्तीर्ण(6)कर्णिकमथो दिव(7)सारविन्दम्।  
(8)श्लिष्टाष्टदिग्दलकलापमुषावतारबद्धान्धकारमधुपावलि सञ्चुकोच॥ 53 ॥  
F.N.  
(6. वराटः.)  
(7. दिवसरूपमरविन्दम्.)  
(8. प्रकाशाभावेन परस्परं मिलिताः.)  
पृथु गगनक(9)बन्धस्कन्धचक्रं किमेतत्किमु रुधिरकपालं (10)कालकापालिकस्य।  
कललभरितमन्तः किं नु (11)तार्क्ष्याण्डखण्डं प्रजनयति वितर्कं सान्ध्यमर्कस्य बिम्बम्॥ 54 ॥  
F.N.  
(9. अशिरस्ककलेवरम्.)  
(10. काल एव कापालिको भिक्षुः.  
(11. गरुडः.)  
अयमपि खरयोषित्कर्णकाषायमीषद्विसृमरतिमिरोर्णाजर्जरोपान्तमर्चिः।  
मदकलकलविङ्कीकाकुनान्दीकरेभ्यः क्षितिरुहशिखरेभ्यो भानुमानुच्चिनोति॥ 55 ॥  
गतवति दिननाथे पश्चिमक्ष्माधरान्तं शिशिरकरमयूखैर्निर्भरं दह्यमाना।  
परिहृतमिलितालिः पान्थकान्तेव दीना सपदि कमलिनीयं हास्यहीना बभूव॥ 56 ॥  
उदयगिरितटस्थः पद्मिनीर्बोधयित्वा मृदुतरकिरणाग्रैस्ताः स्वयं चोपभुज्य।  
मलिनमधुपसङ्गात्तासु सञ्जातकोपः कृतरुधिरविरोचिर्भानुरस्तं प्रयातः॥ 57 ॥  
अयमपि पुरुहूतप्रेयसीमूर्ध्नि पूर्णः कलश इव सुधांशुः साधुरुल्लालसीति।  
मदनविजययात्राकालविज्ञापनाय स्फुरति जलधिमध्ये ताम्रपात्रीव भानुः॥ 58 ॥  
रवेरस्तं तेजः प्रमुदयति खद्योतपटली मरालाली मूका कलकलपरोलूकपटली।  
इदं कष्टं दृष्ट्वा चिरमसहमाना कमलिनी भ्रमद्भृङ्गव्याजात्कवलयति हालाहलमिव॥ 59 ॥  
सैरन्ध्रीकरकृष्टकङ्कणसरद्धीरध्वनिः सञ्चरद्दूतीसूत्रितसन्धिविग्रहविधिः सोल्लासलीलाधरः।  
वारस्त्रीजनसज्जमानशयनः संनद्धपुष्पायुधः श्रीखण्डद्रवधौतसौधशिखरो रम्यः क्षणो वर्तते॥ 60 ॥  
(1)विश्लेषाकुलचक्रवाकमिथुनैरुत्पक्षमाक्रन्दितं कारुण्यादिव मीलितासु नलिनीष्वस्तं च मित्त्रे गते।  
शोकेनेव दिगङ्गनाभिरभितः श्यामायमानैर्मुखैर्निःश्वासानिलधूमवर्तय इवोद्गीर्णास्तमोराजयः॥ 61 ॥  
F.N.  
(1. वियोगाकुलैः.)  
निर्यद्वासरजीवपिण्डकरणिं बिभ्रत्कवोष्णैः करैर्माञ्जिष्ठं रविबिम्बमम्बरतलादस्ताचलं चुम्बति।  
किं च स्तोकतमःकलापकलनाश्यामायमानं मनाग्धूमश्यामपुराणचित्ररचनारूपं जगज्जायते॥ 62 ॥  
सन्ध्याताण्डवचण्डदण्डपरशुप्रारब्धभीमभ्रमीवेगस्रस्तकपर्दवासुकिफणामाणिक्यशङ्कावहम्।  
मग्नं पाथसि पश्चिमस्य जलधेर्मार्तण्डबिम्बं ततो ध्वान्तैर्भूतगणैरगाहि भुवनं मन्ये तदन्वेषिभिः॥ 63 ॥  
पाश्चात्याम्बुधिदृष्टपूर्ववडवासन्दर्शनोत्कण्ठया धावद्रथ्यतुरङ्गनिष्ठुरखुरक्षुण्णेऽस्तशैलस्थले।  
तस्मादुच्चलितेन धातुरजसा लिप्तानुरक्ताङ्गको मन्दांशुः प्रियदर्शनः खलु सहस्रांशुर्दरीदृश्यते॥ 64 ॥  
तद्रोदोऽन्तरसन्ततान्धतमसं निर्भिद्य तिग्मांशुभिः संछेत्तुं बलिसद्मगं कृतमतिर्भानुर्जगाहेऽम्बुधिम्।  
अन्यत्सम्प्रति सन्निपत्य वृणुते लोके तमोमण्डलं किं चैतस्य नयत्यहो परिभवं पाथोजिनीं वल्लभाम्॥ 65 ॥  
द्रागैन्द्रीमनुचुम्ब्य सस्मितमुखीमामोदिनीं पद्मिनीं कृत्वासौ परिरम्भसम्भ्रमपरिश्रान्तां च वारस्त्रियम्।  
सम्रक्तो हिमभानुरद्य चरमां श्लिष्यत्यहो रागिणीं काश्मीरोपलसत्पयोधरभरां कान्तां दिशं वारुणीम्॥ 66 ॥  
ध्माता भालतलानलैः कवलिता कण्ठोत्थहालाहलैरालीढाथ जटाटवीवलयितैराशीविषाणां गणैः।  
कीर्णा भस्मभिराहतास्थिपटलैर्विद्धा जटाग्रैरपि स्वीयामुज्झति माधुरीं हरशिरोरत्नं किमिन्दोः कला॥ 67 ॥  
आवासोत्सुकपक्षिणः कलरुतं क्रामन्ति वृक्षालयान्कान्ताभाविवियोगभीरुरधिकं क्रन्दत्ययं कातरः।  
चक्राह्वे मधुपाः सरोजगहनं धावन्त्युलूको मुदं धत्ते चारुणतां गतो रविरसावस्ताचलं चुम्बति॥ 68 ॥  
अध्वानं नैकचक्रः प्रभवति भुवनभ्रान्तिदीर्घं विलङ्घ्य प्रातः प्राप्तुं रथो मे पुनरिति मनसि न्यस्तचिन्तातिभारः।  
(1)सन्ध्याकृष्टावशिष्टस्वकरपरिकरैः स्पष्टहेमारपङ्क्ति व्याकृष्यावस्थितोऽस्तक्षितिभृति नयतीवैष (2)दिक्चक्रमर्कः॥ 69 ॥  
F.N.  
(1. सन्ध्यायां कृष्टा उपसंहृतास्तेभ्योऽवशिष्टो यः स्वकराणां परिकरः समूहस्तद्रूपा स्पष्टा हेमनिर्मितानामराणां पङ्क्तिर्यस्मिंस्तत.)  
(2. दिशां चक्रं मण्डलम्, रथाङ्गं च.)  
प्राचीमालम्बमाने घनतिमिरचये बान्धवे बन्धकीनां सम्प्राप्ते च प्रतीचीं शशिकरनिकरे वैरिणि स्वैरिणीनाम्।  
अर्धश्यामोपलार्धस्फटिकमिव दिशामन्तरालं विधत्ते कालिन्दीजह्नुकन्यामिलदमलजलस्यन्दसन्दोहमैत्त्रीम्॥ 70 ॥  
सन्ध्यावध्यस्रशोणं तनुदहनचिताङ्गारमन्दार्कबिम्बं तारानारास्थिकीर्णं विशदनरकरङ्कायमाणोज्ज्वलेन्दु।  
हृष्यन्नक्तंचरौघं घनतिमिरमहाधूमधूम्रानुकारं जातं लीलाश्मशानं जगदखिलमहो कालकापालिकस्य॥ 71 ॥  
गाढं प्रौढाङ्गनाभिः सुरतरतमनः सम्मदोत्सारिताक्षं मुग्धाभिः स्रस्तनेत्रं रतिसमरभयं चिन्तयन्तीभिरेवम्।  
पान्थानामङ्गनाभिः ससलिलनयनं शून्यचित्ताभिरुच्चैः कष्टं दृष्टोऽस्तशैलं भृशमभजदयं मण्डलश्चण्डरश्मेः॥ 72 ॥  
व्योम्नस्तापिच्छगुच्छावलिभिरिव तमोवल्लरीभिर्वयन्ते पर्यन्ताः प्रान्तवृत्त्या पयसि वसुमती नूतने मज्जतीव।  
वात्यासम्वेगविष्वग्विततवलयितस्फीतधूम्याप्रकाशं प्रारम्भेऽपि त्रियामा तरुणयति निजं नीलिमानं वनेषु॥ 73 ॥  
सूर्यास्तमनसमयवर्णनम्।>  
  
रतिकेलिकलः कश्चिदेष मन्मथमन्थरः।  
पश्य सुभ्रु समाश्वस्तां कादम्बश्चुम्बति प्रियाम्॥ 1 ॥  
दष्टतामरसकेसरत्यजोः क्रन्दतोर्विपरिवृत्तकण्ठयोः।  
निघ्नयोः सरसि चक्रवाकयोरल्पमन्तरमनल्पतां गतम्॥ 2 ॥  
आतपे धृतिमता सह वध्वा यामिनीविरहिणा विहगेन।  
सेहिरे न किरणा हिमरश्मेर्दुःखिते मनसि सर्वमसह्यम्॥ 3 ॥  
गम्यतामुपगते नयनानां लोहितायति सहस्रमरीचौ।  
आससाद विरहय्य धरित्रीं चक्रवाकहृदयान्यभितापः॥ 4 ॥  
इच्छथां सह वधूभिरभेदं यामिनीविरहिणां विहगानाम्।  
आपुरेव मिथुनानि वियोगं लङ्घ्यते न खलु कालनियोगः॥ 5 ॥  
यच्छति प्रतिमुखं दयितायै वाचमन्तिकगतेऽपि शकुन्तौ।  
नीयते स्म नतिमुज्झितहर्षं पङ्कजं मुखमिवाम्बुरुहिण्या॥ 6 ॥  
आयाति याति पुनरेव जलं प्रयाति पद्माङ्कुरं च विचिनोति धुनोति पक्षम्।  
उन्मत्तवद्भ्रमति कूजति मुक्तकण्ठः कान्तावियोगविधुरो निशि चक्रवाकः॥ 7 ॥  
एकेणाक्ष्णा प्रविततरुषा वीक्षते लम्बमानं भानोर्बिम्बं जलविलुलितेनापरेण स्वकान्तम्।  
अह्नश्छेदे दयितविरहाशङ्किनी चक्रवाकी द्वौ सङ्कीर्णौ रचयति रसौ नर्तकीव प्रगल्भा॥ 8 ॥  
वापीतोयं तटरुहवनं पद्मिनीपत्रशय्या चन्द्रालोको विकचकुसुमामोदहृद्यः समीरः।  
यत्रैतेऽपि प्रियविरहिणो दाहिनश्चक्रनाम्नस्तत्रोपायः क इव भवतु प्राणसङ्धारणो यः॥ 9 ॥  
चक्राह्लो विरही हतोऽपि हृदये बाणेन न त्यक्तवान्प्राणान्प्राणसमासमागमसुखध्यानैकतानश्चिरम्।  
स्वां छायामवलोक्य वारिणि गलद्रक्तामवेक्ष्य प्रियां भ्रान्तस्तद्व्रणवेदनापरिगतः कष्टं मृतः साम्प्रतम्॥ 10 ॥  
तीरात्तीरमुपैति रौति करुणं चिन्तां समालम्बते किञ्चिद्ध्यायति निश्चलेन मनसा योगीव युक्तेक्षणः।  
स्वां छायामवलोक्य कूजति पुनः कान्तेति मुग्धः खगो धन्यास्ते भुवि ये निवृत्तमनसो धिग्दुःखितान्कामिनः॥ 11 ॥  
मित्रे क्वापि गते सरोरुहवने बद्धानने ताम्यति क्रन्दत्सु भ्रमरेषु वीक्ष्य दयिताश्लिष्टं पुरः सारसम्।  
चक्राह्वेन वियोगिना बिसलता नास्वादिता नोज्झिता वक्त्रे केवलमर्गलेव निहिता जीवस्य निर्गच्छतः॥ 12 ॥  
भङ्क्त्वा भोक्तुं न भुङ्क्ते कुटिलबिसलताकोटिमिन्दोर्वितर्कात्ताराकारास्तृषार्तः पिबति न पयसां विप्रुषः पत्त्रसंस्थाः।  
छायामम्भोरुहाणामलिकुलसबलां वेत्ति सन्ध्यामसन्ध्यां कान्ताविश्लेषभीरुर्दिनमपि रजनी मन्यते चक्रवाकः॥ 13 ॥  
चक्रवाकावस्थाख्यानम्।>  
  
उच्चैस्तरादम्बरशैलमौलेश्च्युतो रविर्गैरिकगण्डशैलः।  
तस्यैव पातेन विचूर्णितास्य सन्ध्यारजोराजिरिवोज्जिहीते॥ 1 ॥  
विहिताञ्जलिर्जनतया दधती विकसत्कुसुम्भकुसुमारुणताम्।  
चिरमुज्झितापि तनुरौज्झदसौ न पितृप्रसूः प्रकृतिमात्मभुवः॥ 2 ॥  
अथ सान्द्रसान्ध्यकिरणारुणितं हरिहेतिहूति मिथुनं पततोः।  
पृथगुत्पपात विरहार्तिदलद्धृदयस्नुतासृगनुलिप्तमिव॥ 3 ॥  
निलयः श्रियः सततमेतदिति प्रथितं यदेव जलजन्म तया।  
दिवसात्ययात्तदपि मुक्तमहो चपलाजनं प्रति न चोद्यमदः॥ 4 ॥  
विदसोऽनुमित्त्रमगमद्विलयं किमिहास्यते बत मयाबलया।  
रुचिभर्तुरस्य विरहाधिगमादिति सन्ध्ययापि सपदि व्यगमि॥ 5 ॥  
मुग्धस्य केलिविजितस्मरचापयष्टेरातन्वती रुचिमतीव सुधाकरस्य।  
रागोद्धुरा स्फुटमुदञ्चिततारकश्रीः सन्ध्याविरस्ति ननु कापि पतिं वरेव॥ 6 ॥  
सन्ध्यावर्णनम्।>  
  
व्योमपात्रमपि चैकपाणिना विस्फुटोडुकुसुमानि बिभ्रती।  
अन्यपाणिकलितेन्दुदर्पणा कामिनीव रजनीयमागता॥ 1 ॥  
नृपतिपुरषशङ्कितप्रचारं परगृहदूषणनिश्चितैकवीरम्।  
घनतिमिरनिरुद्धसर्वभावा रजनिरियं जननीव संवृणोति॥ 2 ॥  
अस्तोदयाचलविलम्बिरवीन्दुबिम्बव्याजात्क्षणं श्रवणयोर्निहितारविन्दा।  
ताराच्छलेन कुसुमानि समुत्क्षिपन्ती सन्ध्येयमागतवती प्रमदेव काचित्॥ 3 ॥  
शशाङ्के सन्नद्धे भरत इव सन्ध्यायवनिका तिरोभूत्वा पुष्पाञ्जलिमिव विकीर्योडुनिकरम्।  
कलं गायन्तीभिः कुमुदवनभृङ्गीभिरधुना नभोरङ्गं प्राप्ता विहरति निशालासिकवधूः॥ 4 ॥  
उन्मुक्ताभिर्दिवसमधुना सर्वतस्ताभिरेव स्वच्छायाभिर्निचुलितमिव प्रेक्ष्यते विश्वमेतत्।  
पर्यन्तेषु ज्वलति जलधौ रत्नसानौ च मध्ये चित्राङ्गीयं रमयति तमःस्तोमनीला धरित्री॥ 5 ॥  
ज्योत्स्नाभस्मच्छु(1)रणधवला बिभ्रती तारकास्थीन्यन्तर्धानव्य(2)सनरसिका रात्रि(3)कापालिकीयम्।  
द्वीपाद्द्वीपं भ्रमति दधती चन्द्रमुद्राकपाले न्यस्तं सिद्धाञ्जनपरिमलं लाञ्छनस्य च्छलेन॥ 6 ॥  
F.N.  
(1. अङ्गलेपः.)  
(2. कौतुके.)  
(3. योगिनी.)  
रजनिवर्णनम्।>  
  
लिम्पतीव तमोऽङ्गानि वर्षतीवाञ्जनं नभः।  
असत्पुरुषसेवेव दृष्टिर्निष्फलतां गता॥ 1 ॥  
अविज्ञातविशेषस्य सर्वतेजोपहारिणः।  
स्वामिनो निर्विवेकस्य तमसश्च किमन्तरम्॥ 2 ॥  
आपूरितमिदं श्यामतमसंतमसैरलम्।  
ब्रह्माण्डमण्डलं भाति सकज्जलकरण्डवत्॥ 3 ॥  
तनुलग्ना इव ककुभः क्ष्मावलयं चरणचारपात्रमिव।  
वियदपि चालिकदघ्नं मुष्टिग्राह्यं तमः कुरुते॥ 4 ॥  
अम्बरविपिनमिदानीं तिमिरवराहोऽवगाहते जलधेः।  
रोमसु यदस्य लग्नास्तारकजलबिन्दवो भान्ति॥ 5 ॥  
घटितमिवाञ्जनपुञ्जैः पूरितमिव मृगमदक्षोदैः।  
ततमिव तमालतरुभिर्वृतमिव नीलांशुकैर्भुवनम्॥ 6 ॥  
औषसातपभयादपलीनं वासरच्छविविरामपटीयः।  
सन्निपत्य शनकैरिव निम्नादन्धकारमुदवाप समानि॥ 7 ॥  
एकतामिव गतस्य विवेकः कस्यचिन्न महतोऽप्युपलेभे।  
भास्वता निदधिरे भुवनानामात्मनीव पतितेन विशेषाः॥ 8 ॥  
रञ्जिता नु विविधास्तरुशैला नामितं नु गगनं स्थगितं नु।  
पूरिता नु विषमेषु धरित्री संहृता नु ककुभस्तिमिरेण॥ 9 ॥  
रात्रिरागमलिनानि विकासं पङ्कजानि रहयन्ति विहाय।  
स्पष्टतारकमियाय नभःश्रीर्वस्तुमिच्छति निरापदि सर्वः॥ 10 ॥  
नोर्ध्वमीक्षणगतिर्न चाप्यधो नाभितो न पुरतो न पृष्ठतः।  
लोक एष तिमिरौघवेष्टितो गर्भवास इव वर्तते निशि॥ 11 ॥  
शुद्धमाविलमवस्थितं चलं वक्रमार्जवगुणान्वितं च यत्।  
सर्वमेव तमसा समीकृतं धिङ्महत्त्वमसतां हतान्तरम्॥ 12 ॥  
पिदधति(1) ति(2)मिरे समस्तलोकं प्रलयमहाब्धिनिभे भृतोच्चनीचे।  
व्यरुचदुडुगणो (3)वलक्षरोचिर्बहुविधफेनसमूहतुल्यरूपः॥ 13 ॥  
F.N.  
(1. तिरोदधति सति.)  
(2. अन्धकारे.)  
(3. धवलकान्तिः.)  
पतिते पतङ्गमृगराजि निजप्रतिबिम्बरोषित इवाम्बुनिधौ।  
अथ नागयूथमलिनानि जगत्परितस्तमांसि परितस्तरिरे॥ 14 ॥  
व्यसरन्नु भूधरगुहान्तरतः पटलं बहिर्बहलपङ्करुचि।  
दिवसावसानपटुनस्तमसो बहिरेत्य चाधिकमभक्त गुहाः॥ 15 ॥  
किमलम्बताम्बरविलग्नमधः किमवर्धतोर्ध्वमवनीतलतः।  
विससार तिर्यगथ दिग्भ्य इति प्रचुरीभवन्न निरधारि तमः॥ 16 ॥  
स्थगिताम्बरक्षितितले परितस्तिमिरे जनस्य दृशमन्धयति।  
दधिरे रसाञ्जनमपूर्वमतः प्रियवेश्मवर्त्म सुदृशो ददृशुः॥ 17 ॥  
अवधार्य कार्यगुरुतामभवन्न भयाय सान्द्रतमसन्तमसम्।  
सुतनोः स्तनौ च दयितोपगमे तनुरोमराजिपथवेपथवे॥ 18 ॥  
ददृशेऽपि भास्कररुचाह्नि न यः स तमीं तमोभिरभिगम्य तताम्।  
द्युतिमग्रहीद्ग्रहगणो लघवः प्रकटीभवन्ति मलिनाश्रयतः॥ 19 ॥  
अनुलेपनानि कुसुमान्यबलाः कृतमन्यवः पतिषु दीपशिखाः।  
समयेन तेन चिरसुप्तमनोभवबोधनं सममबोधिषत॥ 20 ॥  
विवस्वतानायिषतेव मिश्राः स्वगो(4)सहस्रेण समं जनानाम्।  
गावोऽपि नेत्रापरनामधेयास्तेनेदमान्ध्यं खलु नान्धकारैः॥ 21 ॥  
F.N.  
(4. किरणाः.)  
चरमगिरिनिकुञ्जमुष्णभानौ भगवति गच्छति विप्रयोगखिन्ना।  
मुकुलितनयनाम्बुजा धरित्री वपुषि बभार तमांसि शैवलानि॥ 22 ॥  
काश्मीरगौरवपुषामभिसारिकाणामाबद्धरेखमभितो मणिमञ्जरीभिः।  
एतत्तमालदलनीलतमं तमिस्रं तत्प्रेमहेमनिकषोपलतां तनोति॥ 23 ॥  
उद्दामदिग्द्विरदचञ्चलकर्णपूरगण्डस्थलोच्चलदलिस्तबकाकृतीनि।  
मीलन्नभांसि मृगनाभिसमानभांसि दिक्कन्दरेषु विलसन्तितमां तमांसि॥ 24 ॥  
सिन्धोः सुधांशुशकलं परिगृह्य सन्ध्याक्षेमंकरी निपतिताम्बरभूरुहाग्रे।  
चञ्चूपुटेन चपलेन तया विकीर्णास्तारामिषेण पतिता इव पक्षखण्डाः॥ 25 ॥  
व्यसनिन इव विद्या क्षीयते पङ्कजश्रीर्गुणिन इव विदेशे दैन्यमायान्ति भृङ्गाः।  
कुनृपतिरिव लोकं पीडयत्यन्धकारो धनमिव कृपणस्य व्यर्थतामेति चक्षुः॥ 26 ॥  
इदं नभसि भीषणभ्रमदुलूककोलाहलैर्निशाचरविलासिनीनिवहदत्तनेत्रोत्सवम्।  
परिस्फुरति निर्भरप्रचुरपङ्कमग्नोल्लसद्वराहकुलमांसलप्रबलबन्धमन्धं तमः॥ 27 ॥  
पुरः पूर्वामेव स्थगयति ततोऽन्यामपि दिशं क्रमात्क्रामन्नद्रिद्रुमपुरविभागांस्तिरयति।  
उपेतः पीनत्वं तदनु भवनस्येक्षणपथं तमःसङ्घातोऽयं हरति हरकण्ठद्युतिहरः॥ 28 ॥  
अमुष्मिन्नुद्यानद्रुमकुहरनीरन्ध्रभरिते तमःखण्डे पिण्डीकृतबहलकालायसघने।  
(1)यतामद्यास्माकं कथमपि पुरोन्यस्तचरणं निमेषेऽप्युन्मेषे नहि नहि विशेषो नयनयोः॥ 29 ॥  
F.N.  
(1. गच्छताम्.)  
(2)काकोलं कलकण्ठिका कुवलयं (3)कादम्बिनी कर्दमः कंसारिः (4)कबरी कृपाणलतिका(5) कस्तूरिका कज्जलम्।  
कालिन्दी कषपट्टिका (6)करिघटा कामारिकण्ठस्थली यस्यैते (7)करदा भवन्ति सखि तद्वन्दे विनिद्रं तमः॥ 30 ॥  
F.N.  
(2. विषभेदः.)  
(3. मेघपङ्क्तिः.)  
(4. केशपाशः.)  
(5. खङ्गलतिका.)  
(6. गजसमूहः.)  
(7. करप्रदाः.)  
किं भूमौ परितः स्फुरन्ति करिणः कस्तूरिकाया रसैः सिक्ताः किं निखिला दिशः किमखिलं व्याप्तं मषीभिर्नभः।  
किं व्याप्तं भुवनं समस्तमपि च श्रीकण्ठकण्ठत्विषा कालिन्दीजलकान्तिभाजि निबिडे जातेऽन्धकारेऽधुना॥ 31 ॥  
सद्यः सान्द्रमषीविलुप्तककुभः स्निग्धेन्द्रनीलद्रवव्यामीलन्नभसो निरन्तरमिलन्नीलीरसश्च्योतिनः।  
एते कोकिलकायकालिमहृतो लुम्पन्ति वृत्तिं दृशोरुन्निद्राञ्जनपुञ्जमेचकरुचो भीमास्तमप्रक्रमाः॥ 32 ॥  
चिन्वच्चोरचि(8)कीर्षितानि घटयद्वेतालगोष्ठीसुखं तन्वानं (9)शवसाधनोद्धतरसं निर्व्याजवीरात्मनाम्।  
कुर्वत्कामकृशानुतप्तमनसां गुप्ताङ्गनासङ्गमं दृप्यत्कोकिलकालकण्ठमलिनं ध्वान्तं समुज्जृम्भते॥ 33 ॥  
F.N.  
(8. कर्तव्यकर्माणि.)  
(9. प्रेतसाधनविधिः.)  
नाकाशं न दिशो न भूधरकुलं नाम्भोधयो न क्षितिर्न द्यौर्नाम्बुधरा न तीव्रकिरणो नेन्दुर्न तारागणः।  
एतैः षट्पदकायकान्तिपटलीपाण्डित्यवैतण्डिकैः कल्लोलैस्तमसामसाम्प्रतमयं विश्वव्ययः कल्प्यते॥ 34 ॥  
एतद्व्योमवनीवराहवलयं विश्वैकवीरस्मरस्कन्धावारमदान्धसिन्धुरकुलं श्यामावधूकैशिकम्।  
चक्षुष्याञ्जनवस्तु धूकसदसां विश्लिष्टचक्राह्वयस्तोमान्तर्गतधूमकेतनमहाधूम्या तमस्तार्यते॥ 35 ॥  
सर्वे ध्वान्तमिदं वदन्तु बहुधा सिद्धान्त एवं तु नः स्वाधारेषु करेषु पुष्करमणेः स्रस्तेषु नूनं शनैः।  
अस्तालम्बतयाम्बरेण पतता ग्रस्ते समस्ते जगत्युन्मीलत्करकन्दलैरपि विधोस्तत्तावदुत्तार्यते॥ 36 ॥  
विश्वं चाक्षुषमस्तमस्ति हि तमःकैवल्यमौपाधिकप्राच्यादिव्यवहारबीजविरहाद्दिङ्मात्रमेव स्थितम्।  
गृह्यन्ते भयहेतवः पटुभिरप्यक्षान्तरैर्भाति च ध्वान्तेनातिघनेन वस्तु वचसा ज्ञातः स्वरेणामुकः॥ 37 ॥  
व्योम्नि प्राङ्गणसीम्नि साध्यकिरणं विस्तार्य चेलाञ्चलं ध्वान्तैः कार्मणपांसुभिश्च जगतां द्राङ् मोहयित्वा दृशौ।  
ताराशौक्तिकमौक्तिकानि विहगश्रेणीरवच्छद्मना जिंजिंकृत्य च मायिकः स्मरनटो वक्त्राद्बहिर्वर्षति॥ 38 ॥  
उत्खातच्छिन्नसन्ध्यारुणकमलवनो व्योमकासारमध्यं मन्ये मत्तो निशीथाह्वयवनमहिषो मङ्क्ष्वविक्षन्मिमक्षुः।  
तत्कालोद्भिद्यमानः सह तनुपृथुभिस्तारकाबुद्बुदौघैस्तस्मादेवोज्जिहीते कलुषितभुवनं भीषणो ध्वान्तपङ्कः॥ 39 ॥  
चूडारत्नैः स्फुरद्भिर्विषधरविवराण्युज्ज्वलानुज्ज्वलानि प्रेक्ष्यन्ते चक्रवाकीमनसि निविशते सूर्यकान्तात्कृशानुः।  
किं चामी शल्ययन्तस्तिमिरमुभयतो निर्भराहस्तमिस्रासङ्घट्टोत्पिष्टसन्ध्याकणनिकरपरिस्पर्धिनो भान्ति दीपाः॥ 40 ॥  
तमोवर्णनम्।>  
  
मेघा वर्षन्तु गर्जन्तु मुञ्चन्त्वशनिमेव वा।  
गणयन्ति न शीतोष्णं रमणाभिमुखाः स्त्रियः॥ 1 ॥  
मल्लिकामाल्यभारिण्यः सर्वाङ्गीणार्द्रचन्दनाः।  
(1)क्षौमवत्यो न लक्ष्यन्ते ज्योत्स्नायामभिसारिकाः॥ 2 ॥  
F.N.  
(1. दुकूलधारिण्यः.)  
मल्लिकाचितधम्मिल्लाश्चारुचन्दनचर्चिताः।  
अविभाव्याः सुखं यान्ति चन्द्रिकास्वभिसारिकाः॥ 3 ॥  
गर्ज वा वर्ष वा मेघ मुञ्च वा शतशोऽशनिम्।  
न शक्या हि स्त्रियो रोद्धुं प्रस्थिता दयितं प्रति॥ 4 ॥  
प्राणेशमभिसरन्ती पथि स्खलन्ती सुपिच्छिले मुग्धा।  
अवलम्बनाय वारां धारासु करं प्रसारयति॥ 5 ॥  
अधियामिनि गजगामिनि कामिनि सौदामिनीव यं व्रजसि।  
जलदेनेव न जाने कति कति सुकृतानि तेन विहितानि॥ 6 ॥  
जलधर निर्लज्जस्त्वं यन्मां दयितस्य वेश्म गच्छन्तीम्।  
स्तनितेन भीषयित्वा धाराहस्तैः परामृशसि॥ 7 ॥  
यद्वदहल्याहेतोर्मृषा वदसि शक्र गौतमोऽस्मीति।  
तद्वन्ममापि दुःखं निरवेक्ष्य निवार्यतां जलदः॥ 8 ॥  
यदि गर्जति वारिधरो गर्जतु तन्नाम निष्ठुराः पुराषाः।  
अयि विद्युत्प्रमदानां त्वमपि च दुःखं न जानासि॥ 9 ॥  
रभसादभिसर्तुमुद्यतानां वनितानां सखि वारिदो विवस्वान्।  
रजनी विदसोऽन्धकारमर्चिर्विपिनं वेश्म विमार्ग एव मार्गः॥ 10 ॥  
चन्द्रोदये चन्दनमङ्गकेषु विहस्य विन्यस्य विनिर्गतायाः।  
मनो निहन्तुं मदनोऽपि बाणान्करेण कौन्दान्बिभरांबभूव॥ 11 ॥  
स्फुरदुरसिजभारभङ्गुराङ्गी किसलयकोमलकान्तिना पदेन।  
अथ कथय कथं सहेत गन्तुं यदि न निशासु मनोरथो रथः स्यात्॥ 12 ॥  
सञ्चरन्ति मृगनाभिचर्चिता मेचकाम्बरकृतावगुण्ठनाः।  
प्राणनाथमभिसर्तुमुद्यताः सुभ्रुवस्तिमिरदेवता इव॥ 13 ॥  
क्व प्रस्थितासि करभोरु (1)घने नि(2)शीथे प्राणाधिपो वसति यत्र जनः प्रियो मे।  
एकाकिनी वद कथं न बिभेषि बाले नन्वस्ति (3)पुङ्खितशरो मदनः सहायः॥ 14 ॥  
F.N.  
(1. निबिडे.)  
(2. अर्धरात्रे.)  
(3. पुङ्खिताः शरा येन.)  
मन्दं निधेहि चरणौ परिधेहि नीलं वासः पिधेहि वलयावलिमञ्चलेन।  
मा जल्प साहसिनि शारदचन्द्रकान्तदन्तांशवस्तव तमांसि समापयन्ति॥ 15 ॥  
मूढे निरन्तरपयोधरया मयैव कान्तः सहाभिरमते यदि किं तवात्र।  
मां गर्जितैरिति मुहुर्विनिवारयन्ती मार्गं रुणद्धि कुपितेव निशा सपत्नी॥ 16 ॥  
उरसि निहितस्तारो हारः कृता जघे घने कलकलवती काञ्ची पादौ रणन्मणिनूपुरौ।  
प्रियमभिसरस्येवं मुग्धे त्वमाहतडिण्डिमा यदि किमधिकत्रासोत्कम्पं दिशः समुदीक्षसे॥ 17 ॥  
न जल्प दशनत्विषा भवति ते तमिस्रक्षतिस्तरङ्गय दृगञ्चलं भवतु तेन गाढं तमः।  
अपीह सखि साध्वसं पथि जहीहि निम्नोन्नते स्मरं समदसिन्धुरं समधिरुह्य निर्गच्छसि॥ 18 ॥  
वातोद्धूतमुखी प्रनष्टतिलका तोयार्द्रलीनांशुका मेघानां निनदेन भीतहृदया गत्वा प्रियस्यालयम्।  
द्वारं नेच्छति लज्जया प्रलपितुं देहीति वर्षाहता पादौ नूपुरकर्दमप्रतिहतौ संशब्दयन्ती स्थिता॥ 19 ॥  
मुक्तं मौक्तिकदाम हेमवलयश्रेणी समुत्सारिता वासो नीलमुरीकृतं नियमितो मञ्जीरकोलाहलः।  
गच्छन्त्यास्तव साहसं न सहते तन्वङ्गि सङ्गोपनं धम्मिल्लच्युतमल्लिकापरिमलप्रौढो निशीथानिलः॥ 20 ॥  
जाताः प्रासादपालीकनकवलभिकान्यस्तमाणिक्यदीपच्छायाविच्छर्दतुच्छीकृतविरलतमा ये निशीथान्धकाराः।  
तेऽमी स्फारीक्रियन्ते प्रतिविशिखमितः कान्तसङ्केतधावद्वामभ्रूमुक्तनेत्रोत्पलतरलतरत्तारकामेचकिम्ना॥ 21 ॥  
उत्तंसः केकिपिच्छैर्मरकतवलयैः श्यामले दोःप्रकाण्डे हारः सान्द्रेन्द्रनीलैर्मृगमदरचितो वक्त्रपत्त्रप्रपञ्चः।  
नीलाब्जैः शेखरश्रीरसितवसनता चेत्यभीकाभिसारे सम्प्रत्येणेक्षणानां तिमिरभरसखी वर्तते वेषलीला॥ 22 ॥  
मलयजरसविलिप्ततनवो नवहारलताविभूषिताः सिततरदन्तपत्त्रकृतवक्त्ररुचो रुचिरामलांशुकाः।  
शशभृति विततधाम्नि धवलयति धरामविभाव्यतां गताः प्रियवसतिं प्रयान्ति सुखमेव निरस्तभियोऽभिसारिकाः॥ 23 ॥  
अभिसारिकासञ्चारकथनम्।>  
  
घनतरतिमिरघुणोत्करजग्धानामिव पतन्ति काष्ठानाम्।  
छिद्रैरमीभिरुडुभिः किरणव्याजेन चूर्णानि॥ 1 ॥  
उद्धर्तुं किल शैलकेलिरभसस्रस्तानि पाथोनिधेरन्तर्भूषणमौक्तिकानि दिविजस्त्रीभिः समुत्कण्ठया।  
गाढं तत्र निमज्जितेन रविणा बद्ध्वा दृढं रश्मिभिः प्रोत्क्षिप्तानि निपत्य तानि गगने तारापदेशं दधुः॥ 2 ॥  
नक्षत्रोदयवर्णनम्।>  
  
ततः कुमुदनाथेन कामिनीगण्डपाण्डुना।(1)  
(2)नेत्रानन्देनचन्द्रेण माहेन्द्री दिगलङ्कृता॥ 1 ॥  
F.N.  
(1. विरहिणीकपोलवत्पाण्डुरेण.)  
(2. प्राची.)  
कुमुदेष्वधिकं भान्ति पतिताश्चन्द्ररश्मयः।  
अतिप्रकृष्टशीलेषु कुलेष्विव समृद्धयः॥ 2 ॥  
आनन्दं कुमुदादीनामिन्दुः कन्दलयन्नयम्।  
लङ्घयत्यम्बराभोगं हनूमानिव सागरम्॥ 3 ॥  
पिनष्टीव तरङ्गाग्रैः समुद्रः फेनचन्दनम्।  
तदादाय करैरिन्दुर्लिम्पतीव दिगङ्गनाः॥ 4 ॥  
नयनानन्ददायीन्दोर्बिम्बमेतत्प्रसीदति।  
अधुना विनिरुद्धाशं प्रविशीर्णमिदं तमः॥ 5 ॥  
नाशयन्तो घनध्वान्तं तापयन्तो वियोगिनः।  
पतन्ति शशिनः पादा भासयन्तः क्षमातलम्॥ 6 ॥  
ज्योत्स्नाचयः पयःपूरस्तारकाः कैरवाणि च।  
राजति व्योमकासारराजहंसः सुधाकरः॥ 7 ॥  
इदमाभाति गगने भिन्दानं सन्ततं तमः।  
अमन्दनयनानन्दकरं मण्डलमैन्दवम्॥ 8 ॥  
उदयतटान्तरितमियं प्राची सूचयति दिङ्निशानाथम्।(3)  
परिपाण्डुना मुखेन प्रियमिव हृदयस्थितं रमणी॥ 9 ॥  
F.N.  
(3. चन्द्रम्.)  
अथ पथिकवधूदहनः शनकैरुदभून्निशाकरालोकः।  
कुमुदप्रबोधदूतो व्यसनगुरुश्चक्रवाकीणाम्॥ 10 ॥  
त्रिनयनचूडारत्नं मित्त्रं सिन्धोः कुमुद्वतीदयितः।  
अयमुदयति घुसृणारुणरमणीवदनोपमश्चन्द्रः॥ 11 ॥  
हंसो यथा राजति पञ्जरस्थः सिंहो यथा मन्दरकन्दरस्थः।  
वीरो यथा दर्पितकुञ्जरस्थश्चन्द्रोऽपि बभ्राम तथाम्बरस्थः॥ 12 ॥  
(4)आकाशवापीसितपुण्डरीकं (5)शाणोपलं मन्मथसायकानाम्।  
पश्योदितं शारदमम्बुजाक्षि सन्ध्याङ्गनाकन्दुकमिन्दुबिम्बम्॥ 13 ॥  
F.N.  
(4. आकाश एव वापी तस्याः श्वेतकमलम्.)  
(5. शाणपाषाणः. शस्त्रादितीक्ष्णकरणार्हः पाषाण इति यावत्.)  
वीथीषु वीथीषु विलासिनीनां मुखानि संवीक्ष्य शुचिस्मितानि।  
जालेषु जालेषु करं प्रसार्य (6)लावण्यभिक्षामटतीव चन्द्रः॥ 14 ॥  
F.N.  
(6. सौन्दर्यस्य याचनाम्.)  
नभोलताकुञ्जमुपागतायाः प्रमोदपर्याकुलतारकायाः।  
निशाङ्गनायाः स्फुरता करेण शशी तमःकञ्चुकमुन्मुमोच॥ 15 ॥  
मनोजराजस्य सितातपत्रं श्रीखण्डचित्रं हरिदङ्गनायाः।  
विराजति व्योमसरःसरोजं कर्पूरपूरप्रभमिन्दुबिम्बम्॥ 16 ॥  
अथ मन्मथवाहिनीपरागः किमपि ज्योतिरुदस्फुरत्पुरस्तात्।  
तिमिरस्य जरा (1)चकोरकूरं कुलटाकेलिवनीदवानलार्चिः॥ 17 ॥  
F.N.  
(1. चकोराणां कूरमोदनम्. भोजनमिति यावत्.)  
नवकुङ्कुमचर्चिका रजन्या गगनाशोकतरोः प्रवालपङ्क्तिः।  
मणिकुन्तलता स्मरस्य मन्ये शशिनः प्राथमिकी मयूखलेखा॥ 18 ॥  
उपोढरागेण विलोलतारकं तथा गृहीतं शशिना निशामुखम्।  
यथा समस्तं तिमिरांशुकं तया पुरोऽपि रागाद्गलितं न लक्षितम्॥ 19 ॥  
करमुदयमहीधरस्तनाग्रे गलिततमःपटलांशुके निवेश्य।  
विकसितकुमुदेक्षणं विचुम्बत्ययममरेशदिशो मुखं सुधांशुः॥ 20 ॥  
अन्धकारगरलं यतो जगन्मोहकारि भृशमत्ति नित्यशः।  
उज्ज्वलं जठरमोषधीपतेरञ्जनाभमभवत्ततः प्रिये॥ 21 ॥  
मानिनीजनविलोचनपातानुष्णबाष्पकलुषान्प्रतिगृह्णन्।  
मन्दमन्दमुदितः प्रययौ खं भीतभीत इव शीतमयूखः॥ 22 ॥  
शंकरार्धतनुबद्धपावतीकुङ्कुमाक्तकुचकोरकाकृतिः।  
सूच्यते कमलिनीभिरुन्नमत्पद्मकोशकरलीलया शशी॥ 23 ॥  
इन्दुरिन्दुरिति किं दुराशया बिन्दुरेष पयसो विलोक्यते।  
नन्विदं विजयते मृगीदृशः श्यामकोमलकपोलमाननम्॥ 24 ॥  
रुद्धनिर्गमनमा दिनक्षयात्पूर्वदृष्टतनुचन्द्रिकास्मितम्।  
एतदुद्गिरति रात्रिचोदिता दिग्रहस्यमिव चन्द्रमण्डलम्॥ 25 ॥  
पश्य पक्वफलिनीफलत्विषा बिम्बलाञ्छितवियत्सरोम्भसा।  
विप्रकृष्टविवरं हिमांशुना चक्रवाकमिथुनं विडम्ब्यते॥ 26 ॥  
अङ्गुलीभिरिव केशसं चयं संनियम्य तिमिरं मरीचिभिः।  
कुङ्मलीकृतसरोजलोचनं चुम्बतीव रजनीमुखं शशी॥ 27 ॥  
रक्तभावमपहाय चन्द्रमा जात एव परिशुद्धमण्डलः।  
विक्रिया न खलु कालदोषजा निर्मलप्रकृतिषु स्थिरोदया॥ 28 ॥  
उन्नतेषु शशिनः प्रभा स्थिता निम्नसंश्रयपरं निशातमः।  
नूनमात्मसदृशी प्रकल्पिता वेधसैव गुणदोषयोर्गतिः॥ 29 ॥  
चन्द्रपादजनितप्रवृत्तिभिश्चन्द्रकान्तजलबिन्दुभिर्गिरिः।  
मेखलातरुषु निद्रितानमून्बोधयत्यसमये शिखण्डिनः॥ 30 ॥  
उन्नतावनतभागवत्तया चन्द्रिका सतिमिरा गिरेरियम्।  
भक्तिभिर्बहुविधाभिरर्पिता भाति भूतिरिव मत्तदन्तिनः॥ 31 ॥  
एतदुच्छ्वसितपीतमैन्दवं सोढुमक्षममिव प्रभारसम्।  
मुक्तषट्पदविरावमञ्जसा भिद्यते कुमुदमा निबन्धनात्॥ 32 ॥  
आननानि हरिणीनयनानामद्भुतानि च समीक्ष्य जगत्याम्।  
लज्जयैव घनमण्डललीनो मन्दमन्दमहहेन्दुरुदेति॥ 33 ॥  
व्यानशे शशधरेण विमुक्तः केतकीकुसुमकेसरपाण्डुः।  
चूर्णमुष्टिरिव लम्बितकान्तिर्वासवस्य दिशमंशुसमूहः॥ 34 ॥  
उज्झती शुचमिवाशु तमिस्रामन्तिकं व्रजति तारकराजे।  
दिक्प्रसादगुणमण्डनमूहे रश्मिहासविशदं मुखमैन्द्री॥ 35 ॥  
नीलनीरजनिभे हिमगौरं सैलरुद्धवपुषः सितरश्मेः।  
खे रराज निपतत्करजालं वारिधेः पयसि गाङ्गमिवाम्भः॥ 36 ॥  
द्यां निरुन्धदतिनीलघनाभं ध्वान्तमुद्यतकरेण पुरस्तात्।  
क्षिप्यमाणमसितेतरभासा शंभुनेव करिचर्म चकासे॥ 37 ॥  
अन्तिकान्तिकगतेन्दुविसृष्टे जिह्मतां जहति दीधितिजाले।  
निःसृतस्तिमिरभारनिरोधादुच्छ्वसन्निव रराज दिगन्तः॥ 38 ॥  
लेखया विमलविद्रुमभासा सन्ततं तिमिरमिन्दुरुदासे।  
दंष्ट्रया कनकटङ्कपिशङ्ग्या मण्डलं भुव इवादिवराहः॥ 39 ॥  
दीपयन्नथ नभः किरणौघैः कुङ्कुमारुणपयोधरगौरः।  
हेमकुम्भ इव पूर्वपयोधेरुन्ममज्ज शनकैस्तुहिनांशुः॥ 40 ॥  
उद्गतेन्दुमविभिन्नतमिस्रां पश्यति स्म रजनीमवितृप्तः।  
व्यंशुकस्फुटमुखीमतिजिह्मां व्रीडया नववधूमिव लोकः॥ 41 ॥  
न प्रसादमुचितं गमिता द्यौर्नोद्धतं तिमिरमद्रिवनेभ्यः।  
दिङ्मुखेषु न च धाम विकीर्णं भूषितैव रजनी हिमभासा॥ 42 ॥  
श्लिष्यतः प्रियवधूरुपकण्ठं तारकास्ततकरस्य हिमांशोः।  
उद्वमन्नभिरराज समन्तादङ्गराग इव लोहितरागः॥ 43 ॥  
प्रेरितः शशधरेण करौघः संहतान्यपि नुनोद तमांसि।  
क्षीरसिन्धुरिव मन्दरभिन्नः काननान्यविरलोच्चतरूणि॥ 44 ॥  
शारतां गमितया शशिपादैश्छायया विटपिनां प्रतिपेदे।  
न्यस्तशुक्लबलिचित्रतलाभिस्तुल्यता वसतिवेश्ममहीभिः॥ 45 ॥  
गन्धमुद्धतरजःकणवाही विक्षिपन्विकसतां कुमुदानाम्।  
आदुधाव परिलीनविहङ्गा यामिनीमरुदपां नवराजीः॥ 46 ॥  
संविधातुमभिषेकमुदासे मन्मथस्य लसदंशुजलौघः।  
यामिनीवनितया ततचिह्नः सोत्पलो रजतकुम्भ इवेन्दुः॥ 47 ॥  
ओजसापि खलु नूनमनूनं नासहायमपयाति जयश्रीः।  
यद्विभुः शशिमयूखसखः सन्नाददे विजयि चापमनङ्गः॥ 48 ॥  
कलितमम्बरमाकलयन्करैर्मृदितपङ्कजकोशपयोधरः।  
विकसदुत्पलनेत्रविलोकितः सखि निशां सरसीकुरुते विधुः॥ 49 ॥  
वसुधान्तनिःसृतमिवाहिपतेः पटलं फणामणिसहस्ररुचाम्।  
स्फुरदंशुजालमथ शीतरुचः ककुभं समस्कुरुत माघवनीम्॥ 50 ॥  
विशदप्रभापरिगतं विबभावुदयाचलव्यवहितेन्दुवपुः।  
मुखमप्रकाशदशनं शनकैः सविलासहासमिव शक्रदिशः॥ 51 ॥  
कलया तुषारकिरणस्य पुरः परिमन्दभिन्नतिमिरौघजटम्।  
क्षणमभ्यपद्यत जनैर्न मृषा गगनं गणाधिपतिमूर्तिरिति॥ 52 ॥  
नवचन्द्रिकाकुसुमकीर्णतमःकबरीभृतो मलयजार्द्रमिव।  
ददृशे ललाटतटहारि हरेर्हरितो मुखे तुहिनरश्मिदलम्॥ 53 ॥  
प्रथमं कलाभवदथार्धमथो हिमदीधितिर्महदभूदुदितः।  
दधति ध्रुवं क्रमश एव न तु द्युतिशालिनोऽपि सहसोपचयम्॥ 54 ॥  
उदमज्जि कैटभजितः शयनादपनिद्रपाण्डुरसरोजरुचा।  
प्रथमप्रबुद्धनदराजसुतावदनेन्दुनेव तुहिनद्युतिना॥ 55 ॥  
अथ लक्ष्मणानुगतकान्तवपुर्जलधिं विलङ्घ्य शशिदाशरथिः।  
परिवारितः परित ऋक्षगणैस्तिमिरौघराक्षसकुलं बिभिदे॥ 56 ॥  
उपजीवति स्म सततं दधतः परिमुग्धतां वणिगिवोडुपतेः।  
घनवीथिवीथिमवतीर्णवतो निधिरम्भसामुपचयाय कलाः॥ 57 ॥  
रजनीमवाप्य रुचमाप शशी सपदि व्यभूषयदसावपि ताम्।  
अविलम्बितक्रममहो महतामितरेतरोपकृतिमच्चरितम्॥ 58 ॥  
दिवसं भृसोष्णरुचिपादहतां रुदतीमिवानवरतालिरुतैः।  
मुहुरामृशन्मृगधरोऽग्रकरैरुदशिश्वसत्कुमुदिनीवनिताम्॥ 59 ॥  
प्रतिकामिनीति ददृशुश्चकिताः स्मरजन्मधर्मपयसोपचिताम्।  
सुदृशोऽभिभर्तृशशिरश्मिगलज्जलबिन्दुमिन्दुमणिदारुवधूम्॥ 60 ॥  
अमृतद्रवैर्विदधदब्जदृशामपमार्गमोषधिपतिः स्म करैः।  
परितो विसर्पि परितापि भृशं वपुषोऽवतारयति मानविषम्॥ 61 ॥  
अमलात्मसु प्रतिफलन्नभितस्तरुणीकपोलफलकेषु मुहुः।  
विससार सान्द्रतरमिन्दुरुचामधिकावभासितदिशां निकरः॥ 62 ॥  
उपगूढवेलमलघूर्मिभुजैः सरितामचुक्षुभदधीशमपि।  
रजनीकरः किमिव चित्रमहो यदुरागिणां गणमनङ्गलघुम्॥ 63 ॥  
भवनोदरेषु परिमन्दतया शयितोऽलसः स्फटिकयष्टिरुचः।  
अवलम्ब्य जालकमुखोपगतानुदतिष्ठदिन्दुकिरणान्मदनः॥ 64 ॥  
अविभावितेषु विषयः प्रथमं मदनोऽपि नूनमभवत्तमसा।  
उदिते दिशः प्रकटयत्यमुना यदघर्मधाम्नि धनुराचकृषे॥ 65 ॥  
युगपद्विकासमुदयाद्गमिते शशिनः शिलीमुखगणोऽलभत।  
द्रुतमेव पुष्पधनुषो धनुषः कुमुदेऽङ्गनामनसि चावसरम्॥ 66 ॥  
कुकुभां मुखानि सहसोज्ज्वलयन्दधदाकुलत्वमधिकं रतये।  
अदिदीपदिन्दुरपरो दहनः कुसुमेषु मत्त्रिनयनप्रभवः॥ 67 ॥  
ख्याता वयं समधुपा मधुकोशवत्यश्चन्द्रः प्रसारितकरो द्विजराज एषः।  
अस्मत्समागमकृतोऽस्य पुनर्द्वितीयो मा भूत्कलङ्क इति सङ्कुचिता नलिन्यः॥ 68 ॥  
उद्गर्भहूणतरुणीरमणोपमर्दभुग्नोन्नतस्तननिवेशनिभं हिमांशोः।  
बिम्बं कठोरबिसकाण्डकडारमेतद्रम्भापदं प्रथममग्रकरैर्व्यनक्ति॥ 69 ॥  
ताराक्षतान्प्रविकिरन्कलकण्ठनादान्मन्त्राक्षराणि निगदन्कुसुमेषु रेषः।  
लाभाय वासरमणेर्मुषितस्य सायं सञ्चारयत्यमृतदीधितिकांस्यपात्रम्॥ 70 ॥  
एतद्विभाति चरमाचलचूडचुम्बिडिण्डीरपिण्डरुचिशीतमरीचिबिम्बम्।  
उज्ज्वालितस्य रजनीं मदनानलस्य धूमं दधत्प्रकटलाञ्छनकैतवेन॥ 71 ॥  
भूयस्तराणि यदमूनि तमस्विनीषु ज्योत्स्नीषु च प्रविरलानि ततः प्रतीमः।  
सन्ध्यानलेन भृशमम्बरमूषिकायामावर्तितैरुडुभिरेव कृतोऽयमिन्दुः॥ 72 ॥  
उज्जृम्भते कुमुदिनीसुकृतं मृगाङ्को विष्वग्विकीर्णपरिपाटलरश्मिदण्डः।  
उत्सूतविद्रुमकुलो जलधेस्तरङ्गादुत्क्षिप्यमाण इव कश्चन राजकम्बुः॥ 73 ॥  
गगनविपिनसिंहः कामभूपातपत्रं निखिलदिगबलानां कन्दुकं क्रीडनाय।  
मणिरिव रतिभर्तुः कार्मणः पार्वणोऽयं जयति कुमुदबन्धुर्बन्धुरश्चन्द्रबिम्बः॥ 74 ॥  
अयमुदयति चन्द्रो वारिधेरम्बुगर्भादमृतकणकरालैरंशुभिर्दीप्यमानः।  
भुजगशयनवक्षोहर्म्यदेशे ललन्त्या वदनमिव यदृच्छोत्तानितं विश्वमातुः॥ 75 ॥  
अयमुदयति चन्द्रश्चन्द्रिकाधौतविश्वः परिणतविमलिम्नि व्योम्नि कर्पूरगौरः।  
ऋजुरजतशलाकास्पर्धिभिर्यस्य पादैर्जगदमलमृणालीपञ्जरस्थं विभाति॥ 76 ॥  
उदयति कलमन्द्रैः कण्ठतैलैरलीनां कुमुदमुकुलकेषु व्यञ्जयन्नङ्गहारान्।  
मदमुखरचकोरीतोयकर्मान्तिकोऽयं तुहिनरुचिरधामा दक्षिणं लोकचक्षुः॥ 77 ॥  
मृगाङ्कोऽयं धत्ते गगनजलतः फेनतुलनां सितच्छत्राकारां मदननृपतेर्विश्वजयिनः।  
त्रियामारामायां मलयजविशेषप्रतिकृतिं जगद्धात्रीदेव्या मणिमुकुटलक्ष्मीं च विमलाम्॥ 78 ॥  
कपाले मार्जारः पय इति करांल्लोठि शशिनस्तरुच्छिद्रप्रोतान्बिसमिति करी सङ्कलयति।  
रतान्ते तल्पस्थान्हरति वनिताप्यंशुकमिति प्रभामत्तश्चन्द्रो जगदिदमहो विप्लवयति॥ 79 ॥  
अयं नेत्रादत्रे रजनि रजनीवल्लभ इति भ्रमः कोऽयं प्रज्ञापरिचयपराधीनमनसाम्।  
सुधानामाधारः स खलु रतिबिम्बाधरसुधारसासेकस्निग्धादजनि नयनात्पुष्पघनुषः॥ 80 ॥  
जटाभाभिर्भाभिः करधृतकलङ्काक्षवलयो वियोगिव्यापत्तेरिव कलितवैराग्यविशदः।  
परिप्रेङ्खत्तारापरिकरकपालाङ्किततले शशी भस्मापाण्डुः पितृवन इव व्योम्नि चरति॥ 81 ॥  
तथा पौरस्त्यायां दिशि कुमुदकेदारकलिकाकवाटघ्नीमिन्दुः किरणलहरीमुल्लसयति।  
समन्तादुन्मीलद्बहलजलबिन्दुस्तबकिनो यथा पुञ्जायन्ते प्रतिगुडकमेणाङ्कमणयः॥ 82 ॥  
सुधारश्मिः सद्यस्तिमिरनिकरान्तं विरचयन्नलिन्देभ्यः स्यन्दं शशिमणिसमुत्थं च वितरन्।  
उदेत्यादौ रक्ताम्बुजसमरुचिः कैरववने प्रमोदं तन्वानो मधुपवनितागीतिमधुरम्॥ 83 ॥  
त्रिनयनजटावल्लीपुष्पं निशावदनस्मितं ग्रहकिसलयं सन्ध्यानारीनितम्बनखक्षतिः।  
तिमिरभिदुरं व्योम्नः शृङ्गं मनोभवकार्मुकं प्रतिपदि नवस्येन्दोर्बिम्बं सुखोदयमस्तु नः॥ 84 ॥  
प्रथममरुणच्छायस्तावत्ततः कनकप्रभस्तदनु विरहोत्ताम्यत्तन्वीकपोलतलद्युतिः।  
उदयति ततो ध्वान्तध्वंसक्षमः क्षणदामुखे सरसबिसिनीकन्दच्छेदच्छविर्मृगलाञ्छनः॥ 85 ॥  
मयूखनखरत्रुटत्तिमिरकुम्भिकुम्भस्थलोच्छलत्तरलतारकागणविकीर्णमुक्तागणः।  
पुरंदरहरिद्दरीकुहरगर्भसुप्तोत्थितस्तुषारकरकेसरी गगनकाननं गाहते॥ 86 ॥  
प्रसारणपरैः करैः प्रकटितानुरागोदये सुधाकिरणकामुके त्वरितमम्बरालम्बिनि।  
तदा विगलितोल्लसत्तिमिरजालनीलांशुका पुरन्दरदिगङ्गना पुलकितैव तारागणैः॥ 87 ॥  
कलानिधिरयं (1)रवेः समुपलभ्य रूपं स्वयं दिनान्तसमयेऽस्पृशत्सपदि पद्मिनीं रागवान्।  
(2)धवान्यकरसङ्गमान्मुकुलितेति (3)पूर्वाकृतिं समीक्ष्य जहसुः (4)प्रिया ध्रुवमभूदतः पाण्डुरः॥ 88 ॥  
F.N.  
(1. सूर्यात्.)  
(2. पतिः.)  
(3. पूर्ववदाकृतिः स्वरूपं यस्य तथा बिम्बम्. प्रथमं पद्मिनीदर्शनेन विकृताकृतिः पश्चान्मुकुलीभावेन निराशतया विकारापगमेन स्वरूपस्थितिं प्राप्तमित्यर्थः.)  
(4. कैरविण्यः.)  
दर्पोद्रेकः कुसुमधनुषो जीवितं कैरवाणां जीवं जीवप्रणयगरिमा भाग्यराशिर्निशायाः।  
शृङ्गारश्रीललितहसितं पानपात्रं सुराणां पौरस्त्याद्रेर्जयति शिखरं किं तमः स्थातुमीष्टे॥ 89 ॥  
तैः सर्वज्ञीभवदभिसृतानेत्रसिद्धाञ्जनैर्वा नीरन्ध्रैर्वा त्रिभुवनदृशामन्धपट्टैस्तमोमिः।  
व्याप्तं पृथ्वीवलयमखिलं क्षालयन्नुच्छलद्भिर्ज्योत्स्नाजालैरयमुदयते शर्वरीसार्वभौमः॥ 90 ॥  
पश्योदेति (5)वियोगिनीदिनमणिः शृङ्गाररक्षामणिस्तारामौक्तिकहारनायकमणिश्चण्डीशचूडामणिः।  
प्रौढानङ्गभुजङ्गमस्तकमणिः कन्दर्पसीमन्तिनीकाञ्चीमध्यमणिश्चकोरपरिषच्चिन्तामणिश्चन्द्रमाः॥ 91 ॥  
F.N.  
(5. विरहिणीनां सूर्यवत्तापकः.)  
ॐकारो मदनद्विजस्य गगनक्रोडै(6)कदंष्ट्राङ्कुरस्तारामौक्तिकशुक्तिरन्धतमसस्तम्बेरमस्याङ्कुशः।  
शृङ्गारार्गल(7)कुञ्चिका विरहिणीमर्मच्छिदा कर्तरी सन्ध्यावारवधूनखक्षतिरियं चान्द्री कला राजते॥ 92 ॥  
F.N.  
(6. वराहः.)  
(7. उद्घाटनसाधनम्.)  
स्वैरं करैवकोरकान्विदलयन्यूनां मनो दोलयन्नम्भोजानि निमीलयन्मृगदृशां मानं समुन्मूलयन्।  
ज्योत्स्नां कन्दलयन्दिशो धवलयन्नम्भोधिमुद्वेलयन्कोकानाकुलयंस्तमः कवलयन्निन्दुः समुज्जृम्भते॥ 93 ॥  
एष स्वर्गतरङ्गिणीजलमिलद्दिग्दन्तिदन्तद्युतिर्भ्रश्यद्राजतकुम्भविभ्रमधरः शीतांशुरभ्युद्यतः।  
हंसीयत्यमलाम्बुजीयति लसड्डिण्डीरपिण्डीयति स्फारस्फाटिककुण्डलीयति दिशामानन्दकन्दीयति॥ 94 ॥  
अद्यापि स्तनशैलदुर्गविषमे सीमन्तिनीनां हृदि स्थातुं वाञ्छति मान एष धिगिति क्रोधादिवालोहितः।  
उद्यद्दूरतरप्रसारितकरः कर्षत्यसौ तत्क्षणात्फुल्लत्कैरवकोशनिःसरदलिश्रेणीकृपाणं शशी॥ 95 ॥  
कैलासायितमद्रिभिर्विटपिभिः श्वेतातपत्रायितं मृत्पङ्केन दधीयितं जलनिधौ दुग्धायितं वारिभिः।  
मुक्ताहारलतायितं व्रततिभिः शङ्खायितं श्रीफलैः श्वेतद्वीपजनायितं जनपदैर्जाते शशाङ्कोदये॥ 96 ॥  
पीयूषाश्रपणं जगत्त्रयदृशामालानलेखालवो विश्वोन्माथहुताशनस्य ककुभामुद्घाटिनी कुञ्चिका।  
वीरेषु प्रथमा च पुष्पधनुषो रेखा मृगाक्षीमुखश्रीणां च प्रतिराजबीजमधिकानन्दी नवश्चन्द्रमाः॥ 97 ॥  
दिग्बालाकरकन्दुकः स्मरवधूसीमन्तमुक्तामणिः कामक्षोणिपतेर्विहारबलभीनिर्व्यूहपारावतः।  
हट्टव्योम्नि विकीर्णतारकमणिः श्यामा वणिक्सुभ्रुवः स्फारः स्फाटिकसम्पुटः कुमुदिनीकान्तोऽयमुन्मीलति॥ 98 ॥  
यातस्यास्तमनन्तरं दिनकृतो वेषेण रागान्वितः स्वैरं शीतकरः करं कमलिनीमालिङ्गितुं योजयन्।  
शीतस्पर्शमुपेत्य सम्प्रति तया रुद्धे मुखाम्भोरुहे हासेनेव कुमुद्वतीवनितया वैलक्ष्यपाण्डूकृतः॥ 99 ॥  
एतत्कोककुटुम्बिनीजनमनःशल्यं चकोराङ्गनाचञ्चूकोटिकपाटयोर्घटितयोरुद्घाटिनी कुञ्चिका।  
दग्धस्यापि नवाङ्कुरः स्मरतरोरार्द्रागसां प्रेयसीमानोद्दामगजाङ्कुशो विजयते मुग्धं सुधांशोर्वपुः॥ 100 ॥  
क्षीराब्धेर्लहरीषु फेनधवलाश्चन्द्रोपलेषु स्रवत्पाथःसीकरिणो विकासिकुमुदक्रोडे रजापिञ्जिराः।  
उन्मीलन्ति चकोरचञ्चुगहने छिन्नप्ररूढाश्चमत्कुर्वन्तः प्रियविप्रयुक्तरमणीगात्रे सुधांशोः कराः॥ 101 ॥  
ध्वान्तौघे शितिकण्ठकण्ठमहसि प्राप्ते प्रतीचीमुखं प्राचीमञ्चति किं च दुग्धलहरीमुग्धे विधोर्धामनि।  
एतत्कोकचकोरशोकरभसम्लानप्रसन्नोल्लसद्दृक्पातोर्मिकदम्बचुम्बितमिव त्रैलोक्यमाभासते॥ 102 ॥  
शीतांशुस्फटिकालवालवलयद्रागुल्लसत्कौमुदीवल्लीनूतनपल्लवाञ्चितमिव प्राप्य क्षणं ताम्रताम्।  
चञ्चन्मत्तचकोरचञ्चुघटनाच्छिन्नाग्रकाण्डस्रुतक्षीरस्यन्दनिरन्तराप्लुतमिव श्वेतं वियद्भासते॥ 103 ॥  
यः श्रीखण्डतमालपत्त्रति दिशः प्राच्या स्मरक्ष्मापतेः पाण्डुच्छत्त्रति दन्तपत्त्रति वियल्लक्ष्मीकुरङ्गीदृशः।  
केलिश्वेतसहस्रपत्त्रति रतेः किं च क्षपायोषितः क्रीडाराजतसीधुपात्रति शशी सोऽयं जगन्नेत्रति॥ 104 ॥  
ये पूर्वं यवसूचिसूत्रसुहृदो ये केतकाग्रच्छदच्छायासाम्यभृतो मृणाललतिकालावण्यभाजोऽत्रये।  
ये धाराम्बुविडम्बिनः क्षणमथो ये तारहारश्रियस्तेऽमी स्फाटिकदण्डडम्बरजितो जाताः सुधांशोः कराः॥ 105 ॥  
सद्यश्चन्दनपङ्कपिच्छिलमिव व्योमाङ्गणं कल्पयन्पश्यैरावतकान्तदन्तमुसलच्छेदोपमेयाकृतिः।  
उद्गच्छत्ययमच्छमौक्तिकलताप्रालम्बलम्बैः करैर्मुग्धानां स्मरलेखवाचनकलाकेलिप्रदीपः शशी॥ 106 ॥  
कोकानाकुलयंश्चकोरतरुणीवैकल्यमुन्मूलयन्नम्भोजानि निमीलयन्कुमुदिनीरुन्मीलयन्सर्वतः।  
पान्थानाकुलतां नयन्कुलवधूचेतः समुल्लासयन्नस्तं याति दिवापतिः समुदयं यात्येष दोषापतिः॥ 107 ॥  
स्वर्वामामृतपानचारुचषकं किं कामदेवाङ्गनाक्रीडाकन्दुक एष किं सुरनदीडिण्डीरपिण्डः किमु।  
किं छत्त्रं स्मरभूपतेः किमु यशःपुञ्जं पुरस्तादिदं चेतःशंशयकारकं समुदितं शीतद्युतेर्मण्डलम्॥ 108 ॥  
पद्मिन्या दयितेऽनुधावति रुषां स्वं पद्मिनीद्रोहिणं भ्रान्त्वा भीतमना दिगन्तमखिलं चन्द्रो जगाहेऽम्बुधिम्।  
गाढे तत्र च तत्र विह्वलममुं कर्षन्ति ताराः पतिं सोऽयं तच्छ्रमवारिकुङ्कुमरसैः सिक्तोऽरुणो दृश्यते॥ 109 ॥  
भानावभ्युदिते तथा मयि गते किं स्यान्मम प्रेयसी हा हेत्यस्तमितः शशी रसवशादिन्दीवरिण्याः स्मरन्।  
सोऽयं सम्प्रति नीलिमाङ्किततनुस्तस्माद्दरीदृश्यते ये वै यत्किल संस्मरन्ति चरमे तद्रूपमेष्यन्ति ते॥ 110 ॥  
आदायामृतपूर्णमर्कचषकं शोणारविन्दप्रभे पाणाविन्द्रवधूर्विलोक्य च पुनस्तस्मिन्नभःश्यामिकाम्।  
चिक्षेपोपरि कोपतः परिजनेऽसंशोध्य दत्ता सुधेत्येनं तं शशिनं प्रशंसति जनस्तत्पाणिमुक्तार्जुनम्॥ 111 ॥  
आनीलां करपल्लवैरपनयन्नच्छां तमःकञ्चुकीमाशां सम्प्रति वासवीमनुसरन्नक्षीणरागः शशी।  
अस्याश्च स्तनसङ्गिनीमिव वहन्नङ्गेन कस्तूरिकामालिङ्गत्ययमादरेण रजनीमर्धोन्मिषत्तारकाम्॥ 112 ॥  
यत्पीयूषमयूखमालिनि तमःस्तोमावलीढायुषां नेत्राणामपमृत्युहारिणि पुरः सूर्योढ एवातिथौ।  
अम्भोजानि पराञ्चि तन्निजमघं दत्त्वैव तेभ्यस्ततो गौराङ्गीवदनोपमासुकृतमादत्ते पतिर्यज्वनाम्॥ 113 ॥  
यं प्राक्प्रत्यगवागुदञ्चि ककुभां नामानि सम्बिभ्रतं ज्योत्स्नाजालझलज्झलाभिरभितो लुम्पन्तमन्धं तमः।  
प्राचीनादचलादितस्त्रिजगतामालोकबीजाद्बहिर्निर्यान्तं हरिणाङ्कमङ्कुरमिव द्रुष्टुं जनो जीवति॥ 114 ॥  
स श्रीकण्ठकिरीटकुट्टिमपरिष्कारप्रदीपाङ्कुरोदेवः कैरवबन्धुरन्धतमसप्राग्भारकुक्षिंभरिः।  
संस्कर्ता निजकान्तिमौक्तिकमणिश्रेणीभिरेणीदृशां गीर्वाणाधिपतेः सुधारसवतीपौरोगवः प्रोदगात्॥ 115 ॥  
प्राचीनाचलचुम्बिचन्द्रमणिभर्निर्व्यूढपाद्यं निजैर्निर्यासैरुडुभिर्निजेन वपुषा दत्तार्घलाजाञ्जलि।  
अन्तःप्रौढकलङ्कतुच्छमभितः सान्द्रं परिस्तीर्यते बिम्बादङ्कुरभग्ननैशिकतमःसन्दोहमिन्दोर्महः॥ 116 ॥  
सायं नायमुदेति वासरमणिश्चन्द्रो नु चण्डद्युतिर्दावाग्निः कथमम्बरे किमशनिः स्वच्छान्तरीक्षे कुतः।  
हन्तेदं निरणायि पान्थरमणीप्राणानिलाशाशया धावद्घोरविभावरीविषधरीभोगस्य भीमो मणिः॥ 117 ॥  
प्राणायामोपदेष्टा सरसिरुहमुनेर्यौवनोन्मादलीलागोष्ठीनां पीठमर्दस्त्रिभुवनवनितानेत्रयोः प्रातराशः।  
कामायुष्टोमयज्वा शमितकुमुदिनीमौनमुद्रानुरागः शृङ्गाराद्वैतवादी प्रभवति भगवानेष पीयूषभानुः॥ 118 ॥  
कल्लोलक्षिप्तपङ्कत्रिपुरहरशिरःस्वःस्रवन्तीमृणालं कर्पूरक्षोदजालं कुसुमशरवधूसीधुभृङ्गारनालम्।  
एतद्दुग्धाब्धिबन्धोर्गगनकमलिनीपत्रपानीयबिन्दोरन्तस्तोषं न केषां किसलयति जगन्मण्डनं खण्डमिन्दोः॥ 119 ॥  
संरम्भोद्रिक्तनक्तंसमयदशमुखोच्चण्डदोर्दण्डहेलाकैलासः सप्तलोकीजयमुदितमनोजन्मवादित्रशङ्खः।  
लोलाक्षीगण्डपालीलवणिमजलधेरुद्गतः फेनपिण्डः पश्य व्योमावकाशं विशति विरहिणां दत्तशङ्कः शशाङ्कः॥ 120 ॥  
क्वैतन्मार्तण्डबिम्बं सरसि सरसिजश्रेणिहास्यं क्व यातं क्वैते याता रथाङ्गाः सपदि गतह्रियः क्व प्रविष्टा मरालाः।  
सन्ध्यारागारुणाङ्गः कुपित इव पतिः प्रोद्यतोऽयं हिमांशुर्मन्ये हर्षादिवेयं हसति कुमुदिनी जाग्रतीवालिनादैः॥ 121 ॥  
प्राचीभागे सरागे धरणिविरहिणीक्लान्तवक्त्रे समुद्रे निद्रालौ नीरजालौ विकसति कुमुदे निर्विकारे चकोरे।  
आकाशे सावकाशे तमसि शममिते नागलोके सशोके कन्दर्पे मन्ददर्पे वितरति किरणाञ्शर्वरीसार्वभौमः॥ 122 ॥  
%चन्द्रकलावर्णनम्%॥ अकलङ्कचन्द्रकलया कलिता सा भाति वारुणी तरुणी।  
भालस्थलीव शंभोः सन्ध्याध्यानोपविष्टस्य॥ 123 ॥  
%ज्योत्स्नावर्णनम्%॥ दलविततिभृतां तले तरूणामिह तिलतण्डुलितं मृगाङ्करोचिः।  
मदचपलचकोरचञ्चुकोटीकवलनतुच्छमिवान्तरान्तराभूत्॥ 124 ॥  
आलोक्य चन्द्रमसमभ्युदितं समन्तादुद्वेल्लदूर्मिविचलत्कलशाम्बुराशेः।  
विष्वग्विसारिपरमाणुपरम्परैव ज्योत्स्नात्मना जगदिदं धवलीकरोति॥ 125 ॥  
सितकिरणकपोलीमालिमालोकयन्ती तिमिरविरहतापव्याकुलां व्योमलक्ष्मीम्।  
रजनिरमलताराशीकरैः सिक्तमस्याः परिमलयति गात्रं चन्द्रिकाचन्दनेन॥ 126 ॥  
अपि पिबत चकोराः कृत्स्नमुन्नाम्य कण्ठं क्रमकवलनचञ्चच्चञ्चवश्चन्द्रिकाम्भः।  
विरहविधुरितानां जीवितत्राणहेतोर्भवति हरिमलक्ष्मा येन तेजोदरिद्रः॥ 127 ॥  
सह कुमुदकदम्बैः काममुल्लासयन्तः सह घनतिमिरौघैर्धैर्यमुत्सारयन्तः।  
सह सरसिजखण्डैः स्वान्तमामीलयन्तः प्रतिदिशममृतांशोरंशवः सञ्चरन्ति॥ 128 ॥  
भास्वत्कर्कशशाणचक्रकषणैराकाशकालायसाद्यच्चूर्णं निबिडं निपत्य तम इत्याख्यां जगत्यामगात्।  
यच्चेन्दोश्चलसिद्धपारदमहाबिन्दोः समायोगतो जातं रूप्यरजोमयं वयमिदं ज्योत्स्नां समाचक्ष्महे॥ 129 ॥  
एतत्तर्कय कैरवक्लमहरे शृङ्गारदीक्षागुरौ दिक्कान्तामुकुरे चकोरसुहृदि प्रौढे तुषारत्विषि।  
कर्पूरैः किमपूरि किं मलयजैरालेपि किं पारदैरक्षालि स्फटिकोपलैः किमघटि द्यावापृथिव्योर्वपुः॥ 130 ॥  
उन्मीलन्ति मृणालकोमलरुचो राजीवसंवर्तिकासंवर्तव्रतवृत्तयः कतिपये पीयूषभानोः कराः।  
अप्युस्रैर्धवलीभवत्सु गिरिषु क्षुब्धोऽयमुन्मज्जता विश्वेनेव तमोमयो निधिरपामह्नाय फेनायते॥ 131 ॥  
किं नु ध्वान्तपयोधिरेष कतकक्षोदैरिवेन्दोः करैरत्यच्छोऽयमधश्च पङ्कपटलं छायापदेशादभूत्।  
किं वा तत्करकर्तरीभिरभितो निस्तक्षणादुज्ज्वलं व्योमैवेदमितस्ततश्च पतिताश्छायाच्छलेन त्वचः॥ 132 ॥  
पौलोमीकुचकुम्भकुङ्कुमरजःस्वाजन्यजन्मोद्धताः शीतांशोर्द्युतयः पुरन्दरपुरीसीम्नामुपस्कुर्वते।  
एताभिर्लिहतीभिरन्धतमसान्युद्ग्राथ्नतीभिर्दिशः क्षोणीमास्तृणतीभिरन्तरतमं व्योमेदमोजायते॥ 133 ॥  
नैवायं भगवानुदञ्चति शशी गव्यूतिमात्रीमपि द्यामद्यापि तमस्तु कैरवकुलश्रीचाटुकाराः कराः।  
मथ्नन्ति स्थलसीम्नि शैलगहनोत्सङ्गेषु सम्रुन्धते जीवग्राहमिव क्वचित्क्वचिदपि च्छायासु गृह्णन्ति च॥ 134 ॥  
यन्त्रद्रावितकेतकोदरदलस्रोतश्रियं बिभ्रती येयं मौक्तिकदामगुम्फनविधौ योग्यच्छविः प्रागभूत्।  
उत्सेच्या कलशीभिरञ्जलिपुटैर्ग्राह्या मृणालाङ्कुरैः पातव्या च शिशिन्यमुग्धविभवे सा चन्द्रिका वर्तते॥ 135 ॥  
मुग्धा दुग्धधिया गवां विदधते कुम्भानधो बल्लवाः कर्णे कैरवशङ्कया कुवलयं कुर्वन्ति कान्ता अपि।  
कर्कन्धूफलमुच्चिनोति शबरी मुक्ताफलाकाङ्क्षया सान्द्रा चन्द्रमसो न कस्य कुरुते चित्तभ्रमं चन्द्रिका॥ 136 ॥  
इन्दोरस्य त्रियामायुवतिकुचतटीचन्दनस्थासकस्य व्योमश्रीचामरस्य त्रिपुरहरजटावल्लरीकोरकस्य।  
कन्दर्पक्षोणिपालस्फटिकमणिगृहस्यैतदाखण्डलाशानासामुक्ताफलस्य स्थगयति जगतीं कोऽपि भासां विलासः॥ 137 ॥  
लक्ष्मीक्रीडातडागो रतिधवलगृहं दर्पणो दिग्वधूनां पुष्पं श्यामालतायास्त्रिभुवनजयिनो मन्मथस्यातपत्रम्।  
पिण्डीभूतं हरस्य स्मितममरसरित्पुण्डरीकं मृगाङ्को ज्योत्स्नापीयूषवापी जयति सितवृषस्तारकागोकुलस्य॥ 138 ॥  
%सकलङ्कचन्द्रवर्णनम्%॥ दोषागमनमाशङ्क्य रविरेष तिरोहितः।  
कथमिन्दुः समायाति कुतः शङ्का कलङ्किनः॥ 139 ॥  
यक्षं विरहिणं कञ्चित्त्रासयामास तेजसा।  
यक्ष एव विलोमेन संल्लग्नोऽभूद्विधौ क्षयः॥ 140 ॥  
शिवभालानलोत्थेन धूमयोगेन कालिमा।  
विधौ शुक्लतरे किं वा इति मन्मानसाशयः॥ 141 ॥  
इन्दोरेककलाया रुद्रेणोद्धृत्य मूर्धनि धृतायाः।  
स्थानमिव तुच्छमेतत्कलङ्करूपेण परिणमति॥ 142 ॥  
अस्तं गतवति सवितरि पायसपिण्डं सुधाकरं प्राची।  
विरचयदम्बरकुशभुवि चरति कलङ्कस्तदन्तरे काकः॥ 143 ॥  
कृष्णवर्णहृदयं सितदीप्तिं दुर्धियः किल कलङ्किनमाहुः।  
कृष्णवर्णसमुदीरणमात्रादेव यद्गलति दृश्यकलङ्कः॥ 144 ॥  
आयताग्रसितरश्मिनिबद्धं लाञ्छनच्छविमषीरसदिग्धम्।  
चन्द्रकैतवमरुत्पटचक्रं क्रीडयोत्सृजति किं स्मरबालः॥ 145 ॥  
शम्बरारिरमृतं विषगर्भं चन्द्रबिम्बकपटात्प्रयुनक्ति।  
यद्बहिः सितमथासितमन्तः प्रोषितान्दहति दर्शनमात्रात्॥ 146 ॥  
अयं पुरः पार्वणशर्वरीशः किं दर्पणोऽयं रजनीरमण्याः।  
यतस्तदीयं प्रतिबिम्बमस्मिन् संलक्ष्यते लाञ्छनकैतवेन॥ 147 ॥  
प्रदोषमातङ्गमनङ्गदेवस्तुङ्गं समारुह्य समागतोऽयम्।  
सिन्दूरिते तस्य सुधांशुकुम्भे किमङ्कुशो लक्ष्ममिषेण दत्तः॥ 148 ॥  
मम प्रियां कैरविणीं करेण सन्तापयामास दिनाधिनाथः।  
इतीव दुःखैर्विकलः कलावान् पपौ विषं लक्ष्ममिषेण सद्यः॥ 149 ॥  
कलाधिनाथानयनाय सायं कुमुद्वतीप्रेषित एष भृङ्गः।  
किमिन्दुनालिङ्ग्य सरागमङ्‌के कृतः कलङ्कभ्रममातनोति॥ 150 ॥  
नेदं नभोमण्डलमम्बुराशिर्नैताश्च तारा नवफेनभङ्गाः।  
नायं शशी कुण्डलितः फणीन्द्रो नासौ कलङ्कः शयितो मुरारिः॥ 151 ॥  
मधुव्रतौघः कुपितः स्वकीयमधुप्रपापद्मनिमीलनेन।  
बिम्बं समाक्रम्य बलात्सुधांशोः कलङ्क(1)मङ्के ध्रुवमातनोति॥ 152 ॥  
F.N.  
(1. मध्यभागे.)  
अत्रान्तरे च कुलटाकुलवर्त्मपातसञ्जातपातक इव स्फुटलाञ्छनश्रीः।  
वृन्दावनान्तरमदीपयदंशुजालैर्दिक्सुन्दरीवदनचन्दनबिन्दुरिन्दुः॥ 153 ॥  
अच्छप्रकाशवति चन्द्रमसि प्रियेऽस्मिन्नाह्लादकारिणि सुधावति पूर्णबिम्बे।  
धाता विचिन्त्य मनसाखिलदृष्टिपातं हर्तुं चकार किमु कज्जलबिन्दुयोगम्॥ 154 ॥  
दष्टे जगद्वपुषि कालभुजङ्गमेन तत्रान्धकारमिषमाविरभूद्विषं यत्।  
सञ्जातलक्ष्मणि तदिन्दुमणौ निपाय्य ज्योत्स्नामये पयसि तत्क्षिपति स्म धाता॥ 155 ॥  
दिग्यन्त्रतस्तिमिरचूर्णविशेषपूर्णादुद्गत्वरोडुमयरञ्जकविस्फुलिङ्गात्।  
कालेन पूर्वगिरिदुर्गजुषा प्रयुक्तो वृत्तोपलो विधुमिषात्पथिकान्हिनस्ति॥ 156 ॥  
मन्थानभू(2)मिधरमूलशिलासहस्रसङ्घट्टनव्रणकिणः(3) स्फुरतीन्दुमध्ये।  
छाया मृगः शशक इत्यति(4)पामरोक्तिस्तेषां(5) कथञ्चिदपि तत्र हि न प्रसक्तिः॥ 157 ॥  
F.N.  
(2. मन्दरः.)  
(3. चिह्नम्.)  
(4. मूर्खः.)  
(5. छायादीनाम्.)  
अवाप्तः प्रागल्भ्यं परिणतरुचः शैलतनये कलङ्को नैवायं विलसति शशाङ्कस्य वपुषि।  
अमुष्येयं मन्ये विगलदमृतस्यन्दशिशिरे रतिश्रान्ता शेते रजनिरमणी गाढमुरसि॥ 158 ॥  
समयशबरो व्योमारण्ये सुधाशनमक्षिकासुविहितसुधाबिम्बक्षौद्रस्पुरत्पटलं प्रति।  
कलयति कलङ्काख्यं धूमं निपीड्य पुनश्च तत्किरति मधुरज्योत्स्नाक्षौद्रं महीतलभाजने॥ 159 ॥  
रुचिभिरभितष्टङ्कोत्कीर्णैरिव त्रसरेणुभिर्यदुडुभिरपि च्छेदैः स्थूलैरिव भ्रियते नभः।  
प्रकृतिमलिनो भास्वद्बिम्बोन्मृजाकृतकर्मणस्तदयमपि हि त्वष्टुः कुन्दे भविष्यति चन्द्रमाः॥ 160 ॥  
तरुणतमालकोमलमलीमसमेतदयं कलयति चन्द्रमाः किल कलङ्कमिति ब्रुवते।  
तदनृ-तमेव निर्दयविधुंतुददन्तपदव्रणविवरोपदर्शितमिदं हि विभाति नभः॥ 161 ॥  
(1)अङ्गं केऽपि शशङ्किरे जलनिधेः पङ्कं परे मेनिरे सारङ्गं कतिचिच्च सञ्जगदिरे भूच्छायमैच्छन्परे।(2)  
इन्दोर्य(3)द्दलितेन्द्रनीलशकलश्यामं दरीदृश्यते तत्सान्द्रं(4) निशि पीत(5)मन्धतमसं कुक्षिस्थमाचक्ष्महे॥ 162 ॥  
F.N.  
(1. कलङ्कम्.)  
(2. अब्रुवन्.)  
(3. स्फुटित.)  
(4. घनम्.)  
(5. गाढध्वान्तम्.)  
रङ्कावङ्कगते त्रिविष्टपवनीखेलत्कुरङ्गीगणैः साकं क्रीडनकौतुकेन रभसादुत्प्लुत्य याते दिवम्।  
तच्छायानुगतात्ममूर्तिरधुना धर्तुं तमेनं शशी मन्दं व्यायतरश्मिजालकलितः खाग्रं समारोहति॥ 163 ॥  
काश्मीरेण दिहानमम्बरतलं वामभ्रुवामाननद्वैराज्यं विदधानमिन्दुदृषदां भिन्दानमम्भःसिराः।  
प्रत्युद्यत्पुरुहूतपत्तनवधूदत्तार्धदूर्वाङ्कुरक्षीबोत्सङ्गकुरुङ्गमैन्दवमिदं बिम्बं समुज्जृम्भते॥ 164 ॥  
चन्द्रोदयवर्णनम्।>  
  
श्रुत्वायान्तं बहिः कान्तमसमाप्तविभूषया।  
भालेऽञ्जनं दृशोर्लाक्षा कपोले तिलकः कृतः॥ 1 ॥  
आगच्छन्सूचितो येन येनानीतो गृहं प्रति।  
प्रथमं सखि कः पूज्यः किं काकः किं क्रमेलकः॥ 2 ॥  
सज्जितसकलशरीरा क्षणे क्षणे मनसि किमपि गणयन्ती।  
उत्सवमिव तं दिवसं मनुते मुग्धा प्रियागमने॥ 3 ॥  
अभ्युन्नतस्तनयुगा तरलायताक्षी द्वारि स्थिता तदुपयानमहोत्सवाय।  
सा पूर्णकुम्भनवनीरजतोरणस्रक्सम्भारमङ्गलमयत्नकृतं विधत्ते॥ 4 ॥  
आयातो दयितस्तवेति सहसा न श्रद्दधे भाषितं सद्यः संमुखतां गतेऽपि सुमुखी भ्रान्तिं निजां मन्यते।  
कण्ठाश्लेषिभुजेऽपि शून्यहृदया स्वप्नान्तरं शङ्कते प्रत्यावृत्तिमियं प्रियस्य कियता प्रत्येतु शातोदरी॥ 5 ॥  
(6)द्वारोपान्तनिररन्तरे मयि तया सौन्दर्यसारश्रिया प्रोल्लास्योरुयुगं परस्परसमासक्तं समासादितम्।  
आनीतं पुरतः शिरोंशुकमधः क्षिप्ते चले लोचने वाचस्तच्च निवारितं प्रसरणं सङ्कोचिते दोर्लते॥ 6 ॥  
F.N.  
(6. अत्यन्तसन्निहिते.)  
नायकागमनावस्थावर्णनम्।>  
  
नित्यं मनोरथस्यापि सखि दुर्गम एव यः।  
अभवत्साम्प्रतं कामं प्रत्यक्षेण विभाति सः॥ 1 ॥  
धैर्यमाधाय लज्जां च व्यपनीय विलासिनम्।  
सम्भावयसि किं नैनं दिष्ट्या स्वयमुपस्थितम्॥ 2 ॥  
अपाङ्गसंसर्गि तरङ्गितं दृशोर्भ्रुवोररालान्तविकासि वेल्लनम्।  
विसारि रोमाञ्चितकञ्चुकं तनोस्तनोति योऽसौ सुभगे तवागतः॥ 3 ॥  
कलय वलयं धम्मिल्लेऽस्मिन्निवेशय मल्लिकां रचय सिचयं मुक्ताहारं विभूषय सत्वरम्।  
मृगमदमषीपत्रालेपं कुरुष्व कपोलयोः सहचरि समायातः प्रातः स ते हृदयप्रियः॥ 4 ॥  
नायकागमने नायिकां प्रति सखीवचनम्।>  
  
आयाते दयिते मरुस्थलभुवामुत्प्रेक्ष्य दुर्लङ्घ्यतां गेहिन्या परितोषबाष्पकलिलामासज्य दृष्टिं मुखे।  
दत्त्वा पीलुशमीकरीरकवलं चेलाञ्चलेनादरादुन्मृष्टं करभस्य केसरसटाभाराभ्रलग्नं रजः॥ 1 ॥  
बाला वन्दनमालिकाकिसलयग्रन्थीनधः कुर्वतः श्रुत्वा वल्लभवाहनस्य रटितं दासेरकस्याङ्गने।  
आक्रन्दात्सुहृदो वनाद्गुरुजनं नासाग्रसङ्गादसून्कान्तं स्त्रीवधपातकात्स्मरमसत्कीर्तेः परावर्तयत्॥ 2 ॥  
किञ्चित्कम्पितपाणिकङ्कणरवैः पृष्टं ननु स्वागतं व्रीडानम्रमुखाब्जया चरणयोर्न्यस्ते च नेत्रोत्पले।  
द्वारस्थस्तनयुग्ममङ्गलघटे दत्तः प्रवेशो हृदि स्वामिन्किं भवतोऽतिथेः समुचितं सख्यानयानुष्ठितम्॥ 3 ॥  
दीर्घा वन्दनमालिका विरचिता दृष्ट्यैव नेन्दीवरैः पुष्पाणां प्रकरः स्मितेन रचितो नो कुन्दजात्यादिभिः।  
दत्तः स्वेदमुचा पयोधरभरेणार्घ्यो न कुम्भाम्भसा स्वैरेवावयवैः प्रियस्य विशतस्तन्व्या कृतं मङ्गलम्॥ 4 ॥  
नायकातिथ्यवर्णनम्।>  
  
कृशा केनासि त्वं प्रकृतिरियमङ्गस्य ननु मे मलाधूम्रा कस्माद्गुरुजनगृहे पाचकतया।  
स्मरस्यस्मान्कच्चिन्नहि नहि नहीत्येवमवदच्छिरःक्म्पं बाला मम हृदि निपत्य प्ररुदिता॥ 1 ॥  
कृशासीत्यालीना मलिनवसनासीत्यवनता चिराद्दृष्टासीति स्तनकलशकम्पं प्ररुदिता।  
परिष्वक्ता यावत्प्रणयपदवीं कामपि गता ततः सारङ्गाक्ष्या हृदयसदने लीनमभवत्॥ 2 ॥  
अङ्गानामतितानवं कथमिदं कम्पश्च कस्मात्कुतो मुग्धे पाण्डुकपोलमाननमिति प्राणेश्वरे पृच्छति।  
तन्व्या सर्वमिदं स्वभावजमिति व्याहृत्य पक्ष्मान्तरव्यापी बाष्पभरस्तया चलितया निःश्वस्य मुक्तोऽन्यतः॥ 3 ॥  
नायकस्य नायिकां प्रति प्रश्नः।>  
  
अनिर्दयोपभोगस्य रूपस्य मृदुनः कथम्।  
कठिनं खलुते चेतः शिरीषस्येव बन्धनम्॥ 1 ॥  
किं त्वां भणामि विच्छेददारुणायासकारिणि।  
कामं कुरु वरारोहे देहि मे परिरम्भणम्॥ 2 ॥  
मयि ते पादपतिते किङ्करत्वमुपागते।  
प्रिये कामातुरः कोपं कान्ते कोऽन्योऽपनेष्यति॥ 3 ॥  
दाक्षिण्यं नाम बिम्बोष्ठि नायकानां कुलव्रतम्।  
तन्मे दीर्घाक्षि ये प्राणास्ते त्वदाशानिबन्धनाः॥ 4 ॥  
मुखमिन्दुर्यथा पाणिः पल्लवेन समः प्रिये।  
वाचः सुधा इवोष्ठस्ते बिम्बतुल्यो मनोऽश्मवत्॥ 5 ॥  
सोडुमलमस्मि नाहं सुन्दरि मन्दागमाद्विलम्बं ते।  
पञ्चशरास्त्रहतं मां सञ्जीवय चारुगात्रि परिरम्भैः॥ 6 ॥  
सकृदिव समर्प्य बाले मम हस्ते मदनघर्मतप्तस्य।  
अपहरसे कुचकुम्भं तृषितकरादमृतकुम्भमिव॥ 7 ॥  
अपराधी नूनमहं प्रसीद रम्भोरु विरम सम्रम्भात्।(1)  
सेव्यो जनश्च कुपितः कथं नु दासो निरपराधः॥ 8 ॥  
F.N.  
(1. कोपात्.)  
त्वामयमाबद्धाञ्जलि दासजनस्तमिममर्थमर्थयते।  
स्वपिहि मया सह सुरतव्यतिकरखिन्नैव मा मैवम्॥ 9 ॥  
सरले साहसरागं परिहर रम्भोरु मुञ्च सम्रम्भम्।  
विरसं विरहायासं वोढुं तव चित्तमसहं मे॥ 10 ॥  
क्षीणः क्षीणोऽपि शशी भूयो भूयोऽभिवर्धते नित्यम्।  
विरम प्रसीद सुन्दरि यौवनमनिवर्ति यातं तु॥ 11 ॥  
अङ्गानि खेदयसि किं शिरीषकुसुमपरिपेलवानि मुधा।  
अयमीहितकुसुमानां सम्पादयिता तवास्ति दासजनः॥ 12 ॥  
मधुधारेव न मुञ्चसि मानिनि रूक्षापि माधुरीं सहजाम्।  
कृतमुखभङ्गापि रसं ददासि मम निम्नगा यथाम्भोधेः॥ 13 ॥  
विराममेवानलयातितोषात्तथापि रोषारुणितेव दृष्टिः।  
निशापतिः श्लिष्यति पश्चिमाशामये किमाशां विफलीकरोषि॥ 14 ॥  
यदि प्रिये वेत्सि तव प्रभुं मामनन्यसाधारणदासमङ्घ्र्योः।  
तदद्य वक्षो मम पात्रमस्तु स्वयंग्रहाश्लेषमहोत्सवानाम्॥ 15 ॥  
उत्तरङ्गय कुरङ्गलोचने लोचने कमलगर्वमोचने।  
अस्तु सुन्दरि कलिङ्गनन्दिनीवीचिडम्बरगभीरमम्बरम्॥ 16 ॥  
शशिमुखि तव भाति भङ्गुरभ्रूर्युवजनमोहकरालकालसर्पः।  
यदुदितभयभञ्जनाय यूनां त्वदधरसीधुसुधैव सिद्धमन्त्रः॥ 17 ॥  
त्वयि निबद्धरतेः प्रियवादिनः प्रणयभङ्गपराङ्मुखचेतसः।  
कमपराधलवं मयि पश्यसि त्यजसि मानिनि दासजनं यतः॥ 18 ॥  
विसृज सुन्दरि सङ्गमसाध्वसं ननु चिरात्प्रभृति प्रणयोन्मुखे।  
परिगृहाण गते सहकारतां त्वमतिमुक्तलताचरितं मयि॥ 19 ॥  
मोहान्मया सुतनु पूर्वमुपेक्षितस्ते यो बाष्पबिन्दुरधरं परिबाधमानः।  
तं तावदाकुटिलपक्ष्मविलग्नमद्य कान्ते प्रमृज्य विगतानुशयो भवामि॥ 20 ॥  
मुग्धे विधेहि मयि निर्दयदन्तदंशं दोर्वल्लिबन्धनिबिडस्तनपीडनानि।  
चण्डि त्वमेव मुदमुञ्चय पञ्चबाणचण्डालकाण्डदलनादसवः प्रयान्ति॥ 21 ॥  
मा मा ससाध्वसमपेहि विलोलनेत्रे दासे जने किमिति सम्भ्रमकातरासि।  
किं युज्यते बत मया चिरकाङ्क्षितस्य मध्ये वराङ्गि परिरम्भसुखस्य भङ्गः॥ 22 ॥  
किं शीकरैः क्लमविमर्दिभिरार्द्रवातं सञ्चालयामि नलिनीदलतालवृन्तम्।  
अङ्के विधाय चरणावुत पद्मताम्रौ संवाहयामि करभोरु यथासुखं ते॥ 23 ॥  
आताम्रतामपनयामि विलक्ष एष लाक्षाकृतां चरणयोस्तव देवि मूर्ध्ना।  
कोपोपरागजनितां तु मुखेन्दुबिम्बे हर्तुं क्षमो यदि परं करुणा मयि स्यात्॥ 24 ॥  
(1)इन्दीवरेण नयनं मुखमम्बुजेन कुन्देन दन्तमधरं नवपल्लवेन।  
अङ्गानि चम्पकदलैः स विधाय वेधाः कान्ते कथं घटितवानुपलेन चेतः।(2)॥ 25 ॥  
F.N.  
(1. नीलोत्पलेन.)  
(2. पाषाणेन. तत्सदृशकठिनत्वात्.)  
किं मुक्तमासनमलं मयि सम्भ्रमेण नोत्थातुमित्थमुचितं मम तन्तुमध्ये।  
दृष्टिप्रसादविधिमात्रहृतो जनोऽयमत्यादरेण किमिति क्रियते विलक्षः॥ 26 ॥  
भुग्नालकं स्मितपराजितचन्द्रलेखं दृग्लीलया कुवलयश्रियमाददानम्।  
एतन्मुखं दिविषदामपि दुर्निरीक्ष्यं तन्वङ्गिमामिव मुधा किमधःकरोषि॥ 27 ॥  
लावण्यकान्तिपरिपूरितदिङ्मुखेऽस्मिन्स्मेरेऽधुना तव मुखे तरलायताक्षि।  
क्षोभं यदेति न मनागपि तेन मन्ये सुव्यक्तमेव जलराशिरयं पयोधिः॥ 28 ॥  
किं ते निसर्गरुचिरौ चरणौ कराभ्यां सम्वाहयामि नयने च तवाञ्जनेन।  
किं रञ्जयामि किमु ते स्तनयोर्विचित्रां पत्रावलीं विरचयाम्यचिरेण तन्वि॥ 29 ॥  
सुतनु जहिहि मौनं मुञ्च वाचो जडत्वं प्रणयिनि मयि कोपं किंकरे किं करोषि।  
अथ यदि तव चित्ते सापराधोऽस्मि बाले निजभुजयुगवल्लीबन्धनं मां विधेहि॥ 30 ॥  
किमपि किमपि शङ्के मङ्गलेभ्यो यदन्यद्विरमतु परिहासश्चण्डि पर्युत्सुकोऽस्मि।  
कलयसि कलितोऽहं वल्लभे देहि वाचं भ्रमति हृदयमन्तर्विह्वलं निर्दयासि॥ 31 ॥  
यदिदमगणयित्वा दुर्वहं श्रोणिभारं मदभिसरणलोभात्प्रस्थितं पद्मताम्रम्।  
अयमहमभिवाञ्छाम्यप्रमृज्यैव पांसुं सुमुखि पदतलं ते चूडितुं चुम्बितुं च॥ 32 ॥  
वितरय कुचयोस्त्वद्दर्शनोपक्रमाणां मदनशररुजानां शान्तये मामकीनाम्।  
सकृदपि परिरम्भं सुभ्रु दोर्मूलकूलङ्कषघनपरिणाहख्यातयोरेतयोस्ते॥ 33 ॥  
चरणकमलदासस्त्वेष सङ्कल्पसङ्गे सुमुखि यदभिधत्से त्वं बलात्कारधूर्तम्।  
प्रसभविधृततर्षः पीडयाम्यात्मनैव द्विरद इव सरोजं पाणिमापाटलं ते॥ 34 ॥  
विकिर धवलदीर्घापाङ्गसंसर्पि चक्षुः परिजनपथवर्तिन्यत्र किं सम्भ्रमेण।  
स्मितमधुरमुदारं देवि मामालपोच्चैः प्रभवति मम पाण्योरञ्जलिः सेवितुं त्वाम्॥ 35 ॥  
परिलुठति ललाटे भङ्गुरा भ्रूलता किं मदनजयपताकाविभ्रमं बिभ्रतीयम्।  
स्फुरति च किमकाण्डे चण्डि बिम्बाधरोऽयं मृदुपवनविधूतोन्निद्रबन्धूकबन्धुः॥ 36 ॥  
मुहुर्मुहूरवेक्षणं सरसमञ्जसा संस्तवः समुच्चलतरङ्गिणि प्रचुरनर्ममर्मस्पृहा।  
मुहुर्निबिडनम्रता परिजनव्यपेक्षापि नो कुतः सुमुखि शिक्षिता कथय कोपरीतिस्त्वया॥ 37 ॥  
तरङ्गय दृशोऽङ्गने पततु चित्रमिन्दीवरं स्फुटीकुरु रदच्छदं व्रजतु विद्रुमः श्वेतताम्।  
क्षणं वपुरपावृणु स्पृशतु काञ्चनं कालिमामुदञ्चय मुखं मनाग्भवतु च द्विचन्द्रं नभः॥ 38 ॥  
उदञ्चय दृगञ्चलं चलतु चञ्चरीकोच्चयः प्रपञ्चय वचःसुधा श्रवणपालिमालिङ्गतु।  
भ्रुवं नटय नागरि त्यजतु मन्मथः कार्मुकं मुखं च कुरु सम्मुखं व्रजतु लाघवं चन्द्रमाः॥ 39 ॥  
पुरोदिगनुरागिणी तदपि नानुरागोदयः कृशोदरि निशा कृशा तदपि ते न मानः कृशः।  
प्रसन्नमिदमम्बरं तदपि न प्रसन्नं मनो ननाद चरणायुधस्तदपि मौनमालम्बसे॥ 40 ॥  
कृतो दूरादेव स्मितमधुरमभ्युद्गमविधिः शिरस्याज्ञा न्यस्ता प्रतिवचनमुच्चैः प्रणमितम्।  
 न दृष्टेः शैथिल्यं मिलत इति चेतो दहति मे निगूढान्तःकोपा कठिनहृदये संवृतिरियम्॥ 41 ॥  
गतप्राया रात्रिः शशिमुखि शशी शीर्यत इव प्रदीपोऽयं निद्रावशमुपगतो घूर्णत इव।  
प्रणामान्तो मानस्तदपि न जहासि ध्रुवमहो कुचप्रत्यासत्त्या हृदयमपि ते (1)चण्डि कठिनम्॥ 42 ॥  
F.N.  
(1. अत्यन्तकोपने.)  
इदं दूर्वाकाण्डद्युतिमुषि कपोले कतिपयैः श्रमाम्भोभिः कीर्णं सहजबकुलामोदसुभगम्।  
समाकाङ्क्षे ताम्राधरमनुमनुष्व प्रियतमे मनोज्ञं ते पातुं मुखकमलमाघ्रातुमथवा॥ 43 ॥  
प्रसादे वर्तस्व प्रकटय मुदं सन्त्यज रुषं प्रिये शुष्यन्त्यङ्गान्यमृतमिव ते सिञ्चतु वचः।  
निधानं सौख्यानां क्षणमभिमुखं स्थापय मुखं न मुग्धे प्रत्येतुं प्रभवति गतः कालहरिणः॥ 44 ॥  
प्रसीदेति ब्रूयामिदमसति कोपे न घटते करिष्याम्येवं नो पुनरिति भवेदभ्युपगमः।  
न मे दोषोऽस्तीति त्वमिदमपि हि ज्ञास्यसि मृषा किमेतस्मिन् वक्तुं क्षममिति न वेद्मि प्रियतमे॥ 45 ॥  
कृतेऽप्याज्ञाभङ्गे कथमिव मया ते प्रणतयो धृताः स्मित्वा हस्ते विसृजसि रुषं सुभ्रु बहुशः।  
प्रकोपः कोऽप्यन्यः पुनरयमसीमाद्य गुणितो वृथा यत्र स्निग्धाः प्रियसहचरीणामपि गिरः॥ 46 ॥  
कपोले पत्त्राली करतलनिरोधेन मृदिता निपीतो निःश्वासैरयममृतहृद्योऽधररसः।  
मुहुः कण्ठे लग्नस्तरलयति बाष्पः स्तनतटं प्रियो मन्युर्जातस्तव निरनुरोधे न तु वयम्॥ 47 ॥  
(1)सुतनु हृदयात्प्रत्यादेशव्यलीकमपैतु ते किमपि मनसः सम्मोहो मे तदा बलवानभूत्।  
प्रबलतमसामेवंप्रायाः शुभेषु हि वृत्तयः स्रजमपि शिरस्यन्धः क्षिप्तां धुनोत्यहिशङ्कया॥ 48 ॥(2)  
F.N.  
(1. निराकृतिदुःखम्.)  
(2. मालाम्.)  
परिहर कृतातङ्के शङ्कां त्वया सततं घनस्तनजघनया क्रान्ते स्वान्ते परानवकाशिनि।  
विशति वितनोरन्यो धन्यो न कोऽपि ममान्तरं स्तनभरपरीरम्भारम्भे विधेहि विधेयताम्॥ 49 ॥  
व्यथयति वृथा मौनं तन्वि प्रपञ्चय पञ्चमं तरुणि मधुरालापैस्तापं विनोदय दृष्टिभिः।  
सुमुखि विमुखीभावं तावद्विमुञ्च न वञ्चय स्वयमतिशयस्निग्धो मुग्धे प्रियोऽहमुपस्थितः॥ 50 ॥  
कठिनहृदये मुञ्च भ्रान्तिं व्यलीककथाश्रितां पिशुनवचनैर्दुःखं नेतुं न युक्तमिमं जनम्।  
किमिदमथवा सत्यं मुग्धे त्वया हि विनिश्चितं यदभिरुचितं तन्मे कृत्वा प्रिये सुखमास्यताम्॥ 51 ॥  
पादासक्ते सुचिरमिह ते वामता कैव कान्ते सन्मार्गस्थे प्रणयिनि जने कोपने कोऽपराधः।  
इत्थं तस्याः परिजनकथा कोपवेगोपशान्तौ बाष्पोद्भेदैस्तदनु सहसा न स्थितं न प्रयातम्॥ 52 ॥  
कोऽयं कोपविधिः प्रयच्छ करुणागर्भं वचो जायतां पीयूषद्रवदीर्घिकापरिमलैरामोदिनी मेदिनी।  
आस्तां वा स्पृहयालुलोचनमिदं व्यावर्तयन्ती मुहुर्यस्मै कुप्यसि तस्य सुन्दरि तपोवृन्दानि वन्दामहे॥ 53 ॥  
सूर्येऽस्ताचलमौलिमालिनि गृहे दीपावलीशालिनि प्राणस्वामिनि मानिनि प्रतिपदं सत्कारमातन्वति।  
यन्मानं न जहासि कोपकलनादालोहितस्तत्क्षणादिन्दुः सुन्दरि पूर्वपर्वतशिरःसीमानमारोहति॥ 54 ॥  
सन्त्येवात्र गृहे गृहे युवतयस्ताः पृच्छ गत्वाधुना प्रेयांसः(4) प्रणमन्ति किं तव पुनर्दासो यथा वर्तते।  
आत्मद्रोहिणि दुर्जनप्रलपितं कर्णे वृथा मा कृथाश्छिन्नस्नेहरसा भवन्ति पुरुषा दुःखानुवर्त्या यतः॥ 55 ॥  
F.N.  
(4. प्रियाः.)  
क्षीणांशुः शशलाञ्छनः सखि पुनः क्षीणो न मानस्तव (5)स्मेरं पद्मवनं मनागपि न ते स्मेरं मुखाम्भोरुहम्।  
पीतं श्रोत्रयुगेन (6)षट्पदरुतं पीतं न ते जल्पितं रक्ता (7)शक्रदिगङ्गनारविकरैर्नाद्यापि रक्तासि किम्॥ 56 ॥  
F.N.  
(5. विकसितम्.)  
(6. भ्रमरशब्दः.)  
(7. प्राची.)  
किं कण्ठे शिथिलीकृतो भुजलतापाशः प्रमादान्मया निद्राच्छेदविवर्तनेष्वभिमुखी नाद्यापि सम्भाविता।  
अन्यस्त्रीजनसङ्कथालघुरहं स्वप्ने त्वया लक्षितो दोषं पश्यसि किं प्रिये परिजनोपालम्भयोग्ये मयि॥ 57 ॥  
चक्षुर्जाड्यमपैतु मानिनि मुखं सन्दर्शय श्रोत्रयोः पीयूषस्रुतिसौख्यमस्तु मधुरां वाचं प्रिये व्याहर।  
तापः शाम्यतु मे प्रसादशिशिरां दृष्टिं शनैः पातय त्यक्त्वा दीर्घमभूतपूर्वमचिराद्रोषं सखीदोषजम्॥ 58 ॥  
कल्याणाङ्गरुचानुरक्तमनसा त्वं येन सम्प्रार्थ्यते यस्यार्थे सुमुखित्वया पुनरसुत्यागेऽपि संनह्यते।  
सोऽयं सुन्दरि पञ्चबाणविशिखव्यालीढदोरन्तरस्वैरोत्पीडितपीवरस्तनतटस्त्वद्दोर्लतापञ्जरे॥ 59 ॥  
शीतांशुर्मुखमुत्पले तव दृशौ पद्मानुकारौ करौ रम्भागर्भनिभं तवोरुयुगलं बाहू मृणालोपमौ।  
इत्याह्लादकराखिलाङ्गि रभसान्निःशङ्कमालिङ्ग्य मामङ्गानि त्वमङ्‌गतापविधुराण्येह्येहि निर्वापय॥ 60 ॥  
स्निग्धं यद्यपि वीक्षितं नयनयोस्ताम्रा तथापि द्युतिर्माधुर्यापि सती स्खलत्यनुपदं ते गद्गदा वागियम्।  
निःश्वासा नियता अपि स्तनभरोत्कम्पेन संलक्षिताः कोपस्ते प्रकटं प्रयत्नविधृतोऽप्येष स्फुटं लक्ष्यते॥ 61 ॥  
भ्रूभङ्गैः क्रियते ललाटशशिनः कस्मात्कलङ्को मुधा वाताकम्पितबन्धुपुष्पसमतां नीतोऽधरः किं स्फुरन्।  
मध्यश्चाधिककम्पितस्तनभरेणायं पुनः खिद्यते कोपं मुञ्च तवैव चित्तहरणायैतन्मया क्रीडितम्॥ 62 ॥  
भ्रूभङ्गं न करोषि रोदिषि मुहुर्मुग्धेक्षणे केवलं नातिप्रस्फुरिताधरानवरतं निःश्वासमेवोज्झसि।  
वाचं नापि ददासि तिष्ठसि परं प्रध्यातनम्रानना कोपस्ते स्तिमितोऽतिपीडयति मां गूढप्रहारोपमः॥ 63 ॥  
धृष्टः किं पुरतोऽवरुध्य विहसन्गृह्णामि कण्ठे प्रियां किं वा चाटुशतप्रचण्डरचनाप्रीतां करिष्यामि ताम्।  
किं तिष्ठामि कृताञ्जलिर्निपतितस्तस्याः पुरः पादयोः सत्यं सत्यमहो न वेद्म्यनुनयस्तस्याः कथं स्यादिति॥ 64 ॥  
सुभ्रु त्वं कुपितेत्यपास्तमशनं त्यक्ताः कथा योषितां दूरादेव मयोज्झिताः सुरभयः स्रग्गन्धधूपादयः।  
रागं रागिणि मुञ्च मय्यवनते दृष्टे प्रसीदाधुना सद्यस्त्वद्विरहे भवन्ति सुभगे सर्वा ममान्धा दिशः॥ 65 ॥  
व्यावृत्तं खलु सर्वतो विषयतस्त्वय्येव लीनं मनो नित्यं च त्वदधीनमेव नियतं मज्जीवितं मानिनि।  
मत्वैवं मयि नूनमन्यविषया शङ्का त्वया त्यज्यतां किंवान्यत्र निशाकरोऽभिरमते मुक्त्वा क्षणं कौमुदीम्॥ 66 ॥  
यद्गम्यं गुरुगौरवस्य सुहृदो यस्मिंल्लभन्तेऽन्तरं यद्दाक्षिण्यवशात्प्रसह्य सहते नर्मोपचारानपि।  
यल्लज्जा निरुणद्धि यत्र शपथैरुत्पाद्यते प्रत्ययस्तत्किं प्रेम स उच्यते परिचयस्तत्रापि कोपेन किम्॥ 67 ॥  
मुग्धे मानिनि कोपरीतिरियती युक्ता न तथ्यं त्विदं कान्ते किं त्वदुपेक्षिता मम तनुः शोभेत नेहाद्भुतम्।  
अन्यायो भवति च्छलस्य करणे दक्षे जनेऽन्यादृशं काहेति प्रतिरुद्धवागकरवं वाक्स्तम्भनं चुम्बनैः॥ 68 ॥  
मानं मानिनि मुञ्च देवि दयिते मिथ्या वचः श्रूयते किं कोपो निजसेवके यदि वचः सत्यं त्वया गृह्यते।  
दोर्भ्यां बन्धनमाशुदन्तदलनं पीनस्तनास्फालनं दोषश्चेन्मम ते कटाक्षविशिखैः शस्त्रैः प्रहारं कुरु॥ 69 ॥  
सुभ्रु त्वं नवनीतकल्पहृदया केनापि दुर्मन्त्रिणा मिथ्यैव प्रियकारिणा मधुमुखेनास्मासु चण्डीकृता।  
किं त्वेतद्विमृश क्षणं प्रणयिनामेणाक्षि कस्ते हितः किं धात्रीतनया वयं किमु सखी किं वा किमस्मत्सुहृत्॥ 70 ॥  
प्रणयकलहे नायिकानुनयः।>  
  
मुग्धे मानं न ते कर्तुं युक्तं प्राणाधिके प्रिये।  
धत्से मत्सी कियत्कालं जीवितं जीवनं विना॥ 1 ॥  
कुपितासि यदा तन्वि निधाय करजक्षतम्।  
बधान भुजपाशाभ्यां कण्ठमस्य दृढं तदा॥ 2 ॥  
स्मेरराजीवनयने नयने किं निमीलिते।  
पश्य निर्जितकन्दर्पं कन्दर्पवशगं प्रियम्॥ 3 ॥  
रमणे चरणप्रान्ते प्रणतिप्रवणेऽधुना।  
वदामि सखि ते तत्त्वं कदाचिन्नोचिताः क्रुधः॥ 4 ॥  
यदि कुप्यसि नास्ति रतिः कोपेन विनाथवा कुतः कामः।  
कुप्य च कोपय च त्वं प्रसीद च त्वं प्रसादय च कान्तम्॥ 5 ॥  
अरुणे च तरुणि नयने तव मलिनं च प्रियस्य मुखम्।  
मुखमानतं च सखि ते ज्वलितश्चास्यान्तरे स्मरज्वलनः॥ 6 ॥  
अञ्चति रजनिरुदञ्चति तिमिरमिदं चञ्चति मनोभूः।  
उक्तं न त्यज युक्तं विरचय रक्तं मनस्तस्मिन्॥ 7 ॥  
विदयलिमलिनाम्बुगर्भमेघं मधुकरकोकिलकूजितैर्दिशां श्रीः।  
धरमिरभिनवाङ्कुराङ्कटङ्का प्रणतिपरे दयिते प्रसीद मुग्धे॥ 8 ॥  
जहीहि कोपं दयितोऽनुगम्यतां पुरोनुशेते तव चञ्चलं मनः।  
इति प्रियं काञ्चिदुपैतुमिच्छतीं पुरानुनिन्ये निपुणः सखीजनः॥ 9 ॥  
सभयचकितं विन्यस्यन्तीं दृशं तिमिरे पथि प्रतितरु मुहुः स्थित्वा मन्दं पदानि वितन्वतीम्।  
कथमपि रहःप्राप्तामङ्गैरनङ्गतरङ्गिभिः सुमुखि सुभगः स त्वां पश्यन्नुपैतु कृतार्थताम्॥ 10 ॥  
चपलहृदये किं स्वातन्त्र्यात्स्वयं गृहमागतश्चरणपतितः प्रेमार्द्रार्द्रः प्रियः समुपेक्षितः।  
तदिदमधुना यावज्जीवं निरस्तसुखोदया रुदितशरणा दुर्जातानां सहस्व रुषां फलम्॥ 11 ॥  
लिखन्नास्ते भूमिं बहिरवनतः(1) प्राणदयितो (2)निराहाराः सख्यः (1)सततरुदितोच्छूनयनाः।  
परित्यक्तं सर्वं हसितपठितं पञ्जरशुकैस्तवास्था चेयं विसृज (2)कठिने मानमधुना॥ 12 ॥  
F.N.  
(1. नम्रः.)  
(2. उपवासशीलाः.)  
(1. सन्ततरोदनेन शोथयुक्तानि नयनानि यासाम्.)  
(2. पाषाणहृदये.)  
असद्वृत्तो नायं न च खलु गुणैरेव रहितः प्रियो (3)मुक्ताहारस्तव चरणमूले निपतितः।  
गृहाणैनं मुग्धे व्रजतु तव कण्ठप्रणयितामुपायो नास्त्यन्यस्तव (4)हृदयदाहोपशमने॥ 13 ॥  
F.N.  
(3. मौक्तिकानां हारः; (पक्षे) मुक्तस्त्यक्त आहारोऽशनं येन. प्रियेणेत्यर्थः.)  
(4. हृदयदाहशान्त्यै.)  
अनालोच्य प्रेम्णः परिणतिमनादृत्य सुहृदस्त्वयाकाण्डे मानः किमिति सरले सम्प्रति कृतः।  
समाकृष्टा ह्येते प्रलयदहनोद्भासुरशिखाः स्वहस्तेनाङ्गारास्तदलमधुनारण्यरुदितैः॥ 14 ॥  
अयेऽस्तमयते शशी नहि कृशीभवत्याग्रहो विनश्यति तमो हठं किमणुमप्यपास्ते मनः।  
सखि प्रकटितोऽरुणो न करुणोदयस्ते मनाक्प्रयाति खलु यामिनी न विमनीकृथा नायकम्॥ 15 ॥  
आयातः कुमुदेश्वरोविजयते सर्वेश्वरो मारुतो भृङ्गः स्फूर्जति भैरवो न निकटं प्राणेश्वरो मुञ्चति।  
एते सिद्धरसाः प्रसूनविशिखो वैद्योऽनवद्योत्सवो मानव्याधिरयं कृशोदरि कथं त्वच्चेतसि स्थास्यति॥ 16 ॥  
मानं मानिनि मुञ्च मानसभुवः साम्राज्यमुज्जृम्भतां हा हा गच्छति यामिनी न समयो यातः पुनः प्राप्यते।  
अत्यल्पागसि कल्पिताधिकमये कान्ते पदान्तानते कोऽयं कोकिलवाणि केलिसमये कोपस्त्वयालम्बितः॥ 17 ॥  
स्निग्धे यत्परुषासि यत्प्रणमति स्तब्धासि यद्रागिणि द्वेषस्थासि यदुन्मुखे विमुखतां यातासि तस्मिन्प्रिये।  
तद्युक्तं विपरीतकारिणि तव श्रीखण्डचर्चा विषं शीतांशुस्तपनो हिमं हुतवहः क्रीडामुदो यातनाः॥ 18 ॥  
त्वां चित्तेन चिरं वहन्नयमतिश्रान्तो भृशं तापितः कन्दर्पेण च पातुमिच्छति सुधासंवादि बिम्बाधरम्।  
अस्याङ्कं तदलङ्कुरु क्षणमिह भ्रूक्षेपलक्ष्मीलवक्रीते दासजनेऽपि सेवितपदाम्भोजे कुतः सम्भ्रमः॥ 19 ॥  
मुग्धे किं नखरैः क्षिपस्यविरतं नेत्राम्बु मानोन्नते पश्यैनं चरणाग्रनम्रशिरसं स्वं कान्तमात्ताञ्जलिम्।  
अप्यङ्के तव चेतसि प्रणयिनी प्राप्तेऽतिनिर्विण्णतामन्यासक्तमनस्युपेक्षितगता फूत्कृत्य रोदिष्यति॥ 20 ॥  
मुग्धे मुग्धतयैव नेतुमखिलः कालः किमारभ्यते मानं धत्स्व धृतिं बधान ऋजुतां दूरे कुरु प्रेयसि।(5)  
सख्यैवं प्रतिबोधिता प्रतिवचस्तामाह भीतानना नीचैः शंस हृदि स्थितो हि ननु मे प्राणेश्वरः श्रोष्यति॥ 21 ॥(6)  
F.N.  
(5. सरलत्वम्.)  
(6. कथय.)  
अङ्गुल्यग्रनखेन बाष्पसलिलं निक्षिप्य निक्षिप्य किं तूष्णीं रोदिषि कोपने बहुतरं फूत्कृत्य रोदिष्यसि।  
यस्यास्ते पिशुनोपदेशवचनैर्मानेऽतिभूमिं गते निर्विण्णोऽनुनयं प्रति प्रियतमो (1)मध्यस्थतामेष्यति॥ 22 ॥  
F.N.  
(1. उदासीनताम्.)  
नो तल्पं भजसे न जल्पसि सुधाधारानुकारा गिरो दृक्पातं कुरुषे न वा परिजने कोपप्रकाशच्छलात्।  
इत्थं केतकगर्भगौरि दयिते कोपस्य सङ्गोपनं तत्स्यादेव न चेत्पुनः सहचरी कुर्वीत साचिस्मितम्॥ 23 ॥  
सख्यनुनयः।>  
  
उपचारानुनयास्ते कितवस्योपेक्षिताः सखीवचसा।  
अधुना निष्ठुरमपि यदि स वदति कलिकैतवाद्यामि॥ 1 ।  
प्रयाहि तत्रैव ययानुरज्यसे किमत्र निस्त्रिंश तव प्रयोजनम्।  
न कञ्चुकग्रन्थिमपाकुरुष्व मे कथं हृदि ग्रन्थिमपाकरिष्यसि॥ 2 ॥  
अकरोः किमु नेत्रशोणिमानं किमकार्षीः करपल्लवावरोधम्।  
कलहं किमधाः क्रुधा रसज्ञे हितमर्थं न विदन्ति दैवदष्टाः॥ 3 ॥  
स्फुरसि बाहुलते किमनर्थकं त्वमपि लोचनभावमहो गता।  
तमहमागतमप्यपराधिनं न परिरब्धुमलं न च वीक्षितुम्॥ 4 ॥  
मानोन्नतेत्यसहनेत्यतिपण्डितेति मय्येव धिक्कृतिरनेकमुखी सखीनाम्।  
दाक्षिण्यमात्रमसृणेन विचेष्टितेन धूर्तस्य तस्य हि गुणानुपवर्णयन्ति॥ 5 ॥  
नवनखपदभङ्गं गोपयस्यंशुकेन स्थगयसि पुनरोष्ठं पाणिना दन्तदष्टम्।  
प्रतिदिशमपरस्त्रीसङ्गशंसी विसर्पन्नवपरिमलगन्धः केन शक्यो वरीतुम्॥ 6 ॥  
इदं कृष्णं कृष्णं प्रियतम ननु श्वेतमथ किं गमिष्यामो यामो भवतु गमनेनाथ भवतु।  
पुरा येनैवं मे चिरमनुसृता चित्तपदवी स एवान्यो जातः सखि परिचिताः कस्य पुरुषाः॥ 7 ॥  
कथमपि सखि क्रीडाकोपाद्व्रजेति मयोदिते कठिनहृदयस्त्यक्त्वा शय्यां बलाद्गत एव सः।  
इति सरभसध्वस्तप्रेम्णि (2)व्यपेतघृणे स्पृहां पुनरपि हतव्रीडं चेतः(3) करोति करोमि किम्॥ 8 ॥  
F.N.  
(2. त्यक्तकरुणे.)  
(3. मनः.)  
अद्यारभ्य यदि प्रिये पुनरहं मानस्य चान्यस्य वा गृह्णीयां शठदुर्नयेन मनसा नामापि सङ्क्षोभतः।  
तत्तेनैव विना शशाङ्ककिरणस्पष्टाट्टहासा निशा एको वा दिवसः पयोदमलिनो भूयान्मम प्रावृषि॥ 9 ॥  
मानव्याधिनिपीडिताहमधुना शक्नोमि तस्यान्तिकं नो गन्तुं न सखीजनोऽपि चतुरो यो मां बलान्नेष्यति।  
मानी सोऽपि जनो न लाघवभयादभ्येति मातः स्वयं कालो याति चलं च जीवितमिदं क्षुण्णं मनश्चिन्तया॥ 10 ॥  
निःश्वासा वदनं दहन्ति हृदयं निर्मूलमुन्मूल्यते निद्रा नैति न दृश्यते प्रियमुखं नक्तं दिनं रुद्यते।  
अङ्गं शोषमुपैति पादपतितः प्रेयांस्तथोपोक्षितः सख्यः कं गुणमाकलय्य दयिते मानं वयं कारिताः॥ 11 ॥  
तद्वक्त्राभिमुखं मुखं विनमितं दृष्टिः कृता पादयोस्तस्यालापकुतूहलाकुलतरे श्रोत्रे निरुद्धे मया।  
पाणिभ्यां च तिरस्कृतः सपुलकः स्वेदोद्गमो गण्डयोः सख्यः किं करवाणि यान्ति शतशो यत्कञ्चुके सन्धयः॥ 12 ॥  
नो चाटु श्रवणं कृतं न च दृशा हारोऽन्तिके वीक्षितः कान्तस्य प्रियहेतवे निजसखीवाचोऽपि दूरीकृताः।  
पादान्ते विनिपत्य तत्क्षणमसौ गच्छन्मया मूढया पाणिभ्यामवरुध्य हन्त सहसा कण्ठे कथं नार्पितः॥ 13 ॥  
भर्तुर्यस्य कृते गुरुर्लघुरभूद्गोष्ठी कनिष्ठीकृता धैर्यं कोषधनं गतं सहचरी नीतिः कृता दूरतः।  
निर्मुक्ता तृणवत्त्रपा परिचिता स्रोतस्विनी बिन्दुवत्स क्रोधादवधीरितो हतधिया मातर्बलीयान्विधिः॥ 14 ॥  
यत्पङ्केरुहलक्ष्म पाणिकमलं भाग्यालये यद्गुरुर्न्यस्तं वा मम यल्ललाटफलके भाग्याक्षरं वेधसा।  
तत्सर्वं सखि यो यथार्थमकरोत्तस्मिन्प्रकोपः कृतो धिङ् मां धिङ् मम जीवितं धिगतनुं धिक्चेष्टितं धिग्वयः॥ 15 ॥  
केकाभिः कलयन्तु केकिनिवहाः सम्भूय कर्णज्वरं विद्युद्भिः सह भीषयन्तु परितः पाथोधराणां घटाः।  
पञ्चेषुर्बधिरीकरोतु ककुभः सर्वाः शराणां रवैर्नाहं दग्धदुरन्तजीवनकृते कस्यापि वश्या सखि॥ 16 ॥  
कलहान्तरिताप्रलापाख्यानम्।>  
  
घनघनमपि दृष्टं व्योम वातो मरुत्वाञ्छिखिकुलकलवाचां श्रोत्रमासीन्निवासः।  
(1)असुसम न मृताहं त्वद्वियोगेऽपि जाते तव घनपरिरम्भप्रार्थनाशावशेन॥ 1 ॥  
F.N.  
(1. हे प्राणसम.)  
मयि मलयसमीरो वर्षतीव स्फुलिङ्गानहह हिमकरो मामग्निना सिञ्चतीव।  
किमिति मकरकेतोः किं नु वक्ष्ये कठोरे कथमपि तदहं ते नाथ नोपेक्षणीया॥ 2 ॥  
त्वं तावद्बहुवल्लभो नवयुवा कान्तः सुखी निर्घृणो नो जानासि परव्यथां शठमते नैवासि दुःखी यतः।  
किं त्वन्याः परिपृच्छ मन्मथशरैः पीडामसह्यामिमां त्राता नो भव येन सज्जनजनैः कापालिको नोच्यसे॥ 3 ॥  
मुक्तो मानपरिग्रहः सह सखीसार्थेन तन्मन्त्रिणा शक्ता त्वच्चरणप्रसादरहिता नाहं क्षणं प्राणितुम्।  
पश्य त्वं कृशकं शरीरकमिदं यां यामावस्थां गतं सैषाहं तव पादयोर्निपतिता नाथ प्रसीदाधुना॥ 4 ॥  
नायकानुनयः।>  
  
सार्धं मनोरथशतैस्तव धूर्त कान्ता सैव स्थिता मनसि कृत्रिमभावरम्या।  
अस्माकमस्ति न कथञ्चिदिहावकाशस्तस्मात्कृतं(1) चरणपातविडम्बनाभिः॥ 1 ॥  
F.N.  
(1. अलमित्यर्थः)  
तदवितथमवादीर्यन्मम त्वं प्रियेति प्रियजनपरिभुक्तं यद्दुकूलं दधानः।  
मदधिवसति मागाः कामिनां मण्डनश्रीर्व्रजति हि सफलत्वं वल्लभालोकनेन॥ 2 ॥  
यदा त्वं चन्द्रोऽभूः शिशिरकरसम्पर्करुचिरस्तदाहं जाता द्राक्शशधरमणीनां प्रतिकृतिः।  
इदानीमर्कस्त्वं खररुचिसमुत्सारितरसः किरन्ती कोपाग्नीनहमपि रविग्रावघटिता॥ 3 ॥  
तवेदं पश्यन्त्याः प्रसरदनुरागं बहिरिव प्रियापादालक्तच्छुरितमरुणद्योतिहृदयम्।  
ममाद्य प्रख्यातप्रणयभरभङ्गेन कितव त्वदालोकः शोकादपि किमपि लज्जां जयनति॥ 4 ॥  
कृतककृतकैर्मायाशाठ्यैस्त्वयाप्यतिवर्तितं निभृतनिभृतैः कार्यालापैर्मयाप्युपलक्षितम्।  
भवतु विदितं नेष्टा तेऽहं वृथा परिखिद्यते अहमसहना त्वं निःस्नेहः समने समं गतम्॥ 5 ॥  
कोपो यत्र भ्रुकुटिरचना निग्रहो यत्र मौनं यत्रान्योन्यस्मितमनुनयो दृष्टिपातः प्रसादः।  
तस्य प्रेम्णस्तदिदमधुना वैशसं पश्य जातं त्वं पादान्ते लुठसि न च मे मन्युमोक्षः खलायाः॥ 6 ॥  
(2)बाले नाथ विमुञ्च मानिनि रुषं रोषान्मया किं कृतं खेदोऽस्मासु न मेऽपराध्यति भवान्सर्वेऽपराधा मयि।  
तत्किं रोदिषि गद्गदेन वचसा कस्याग्रतो रुद्यते नन्वेतन्मम का तवास्मि दयिता नास्मीत्यतो रुद्यते॥ 7 ॥  
F.N.  
(2. क्रोधम्.)  
किं किं वक्त्रमुपेत्य चुम्बसि बलान्निर्लज्ज लज्जा क्व ते वस्त्रान्तं शठ मुञ्च मुञ्च शपथैः किं धूर्त वाग्बन्धनैः।  
खिन्नाहं तव रात्रिजागरवशात्तामेव याहि प्रियां निर्माल्योज्झितपुष्पदामनिकरे का षट्पदानां रतिः॥ 8 ॥  
साहारं वचनं प्रयच्छसि न मे नो वाञ्छितं यच्छसि प्रायः प्रोच्छ्वसिषि द्रुतं हुतवहज्वालासमं रात्रिषु।  
कण्ठाश्लेषपरिग्रहे शिथिलिता यन्नादराच्चुम्बसे तत्ते धूर्त हृदि स्थिता प्रियतमा काचिन्ममेवापरा॥ 9 ॥  
सत्यं तद्यदवोचथा मम महान्रागस्त्वदीयादिति त्वं प्राप्तोऽसि विभात एव सदनं मां द्रष्टुकामो यतः।  
रागं किं च बिभर्षि नाथ हृदये काश्मीरपत्त्रोदितं नेत्रे जागरजं ललाटफलके लाक्षारसापादितम्॥ 10 ॥  
रोहन्तौ प्रथमं ममोरसि तव प्राप्तौ विवृद्धिं स्तनौ सल्लापास्तव वाक्यभङ्गमलिना मौग्ध्यं परं त्याजिताः।  
धात्रीकण्ठमपास्य बाहुलतिके कण्ठे तवासञ्जिते निर्दाक्षिण्य करोमि किं नु विशिखाप्येषा(?)न पन्थास्तव॥ 11 ॥  
अज्ञानेन पराङ्मुखीं परिभवादाश्लिष्य मां दुःखितां किं लब्धं चटुल त्वयेह नयता सौभाग्यमेतां दशाम्।  
पश्यैतद्दयिताकुचव्यतिकरोन्मृष्टाङ्गरागारुणं वक्षस्ते मलतैलपङ्कशबलैर्वेणीपदैरङ्कितम्॥ 12 ॥  
नायकयोरुक्तिप्रत्युक्तयः।>  
  
अङ्गुलीकिसलयाग्रतर्जनं भ्रूविभङ्गकुटिलं च वीक्षितम्।  
मेखलाभिरसकृच्च बन्धनं वञ्चयन्प्रणयिनीरवाप सः॥ 1 ॥  
अधिरजनि जगाम धाम तस्याः प्रियतमयेति रुषा स्रजावनद्धः।  
पदमपि चलितुं युवा न सेहे किमिव न शक्तिहरं ससाध्वसानाम्॥ 2 ॥  
सालक्तकेन नवपल्लवकोमलेन पादेन नूपुरवता मदनालसेन।  
यस्ताड्यते दयितया प्रणयापराधात्सोऽङ्गीकृतो भगवता मकरध्वजेन॥ 3 ॥  
सालक्तकं शतदलाधिककान्तिरम्यं रत्नौघधामनिकरारुणनूपुरं च।  
क्षिप्तं भृशं कुपितया तरलोत्पलाक्ष्या सौभाग्यचिह्नमिव मूर्ध्नि पदं विरेजे॥ 4 ॥  
कोपात्किञ्चिदुपानतोऽपि रभसादाकृष्य केशेष्वलं नीत्वा मोहनमन्दिरं दयितया हारेण बद्ध्वा दृढम्।  
भूयो यास्यसि तद्गृहानिति मुहुः कण्ठार्धरुद्धाक्षरं जल्पन्त्याः श्रवणोत्पलेन सुकृती कश्चिद्रहस्ताड्यते॥ 5 ॥  
सा बाढं भवतेक्षितेति निबिडं संयम्य बाह्वोः स्रजा भूयो द्रक्ष्यसि तां शठेति नितरां सम्भर्त्स्य सन्तर्ज्य च।  
आलीनां पुर एव निह्नुतिपरः कोपाद्रसन्नूपुरं मानिन्याश्चरणप्रहारविधिना प्रेयानशोकीकृतः॥ 6 ॥  
पादे मूर्धनि ताम्रतामुपगते कर्णोत्पले चूर्णिते छिन्ने हारलतागुणे करतले सम्पातजातव्रणे।  
अप्राप्तप्रियताडनव्यतिकरा हन्तुं पुनः कोपिता वाञ्छन्ती मुहुरेणशावनयना पर्याकुला रोदिति॥ 7 ॥  
कोपात्कोमललोलबाहुलतिकापाशेन बद्ध्वा दृढं नीत्वा केलिनिकेतनं दयितया सायं सखीनां पुरः।  
भूयोऽप्येवमिति स्खलत्कलगिरा संसूच्य दुश्चेष्टितं धन्यो हन्यत एव निह्नुतिपरः प्रेयान् रुदत्या हसन्॥ 8 ॥  
नायकशिक्षा।>  
  
भवति विततश्वासोन्नाहप्रणुन्नपयोधरं हृदयमपि च स्निग्धं चक्षुर्निजप्रकृतौ स्थितम्।  
तदनु वदनं मूर्च्छाच्छेदात्प्रसादि विराजते परिगतमिव प्रारम्भेऽह्नः श्रिया सरसीरुहम्॥ 1 ॥  
आविर्भूते शशिनि तमसा मुच्यमानेव रात्रिर्नैशस्यार्चिर्हुतभुज इव छिन्नभूयिष्ठधूमा।  
(1)मोहेनान्तर्वरतनुरियं लक्ष्यते मुक्तकल्पा गङ्गा रोधःपतनकलुषा गृह्णतीव प्रसादम्॥ 2 ॥(2)  
F.N.  
(1. तीरपातेन मृदाविला.)  
(2. नैर्मल्यम्.)  
कुरङ्गीवाङ्गानि स्तिमितयति गीतध्वनिषु यत्सखीं कान्तोदन्तं श्रुतमपि पुनः प्रश्नयति यत्।  
अनिद्रं यश्चान्तः स्वपिति तदहो वेद्म्यभिनवां प्रवृत्तोऽस्या सेक्तुं हृदि मनसिजः प्रेमलतिकाम्॥ 3 ॥  
परिम्लाने माने मुखशशिनि तस्याः करधृते मयि क्षीणोपाये प्रणिपतनमात्रैकशरणे।  
तया पक्ष्मप्रान्तव्रजपुटनिरुद्धेन सहसा प्रसादो बाष्पेण स्तनतटविशीर्णेन कथितः॥ 4 ॥  
कृष्णस्निग्धकनीनिके विकसतः कर्णान्तदीर्घे दृसावुत्कम्पो हृदयस्य वेपितकुचाभोगः शनैः शाम्यति।  
धत्ते शीतरुचो विधुंतुदमुखान्मुक्तस्य लक्ष्मीमिदं मुग्धाङ्ग्या विगलद्विमोहतिमिरं वक्त्रं प्रसीदत्क्रमात्॥ 5 ॥  
नायिकाप्रसादः।>  
  
पदप्रणतमालोक्य कान्तमेकान्तकातरम्।  
मुञ्चन्ती बाष्पसन्तानं सुमुखी तेन चुम्बिता॥ 1 ॥  
इह स्फुटं तिष्ठति नाथ कण्टकः शनैः शनैः कर्ष नखाग्रलीलया।  
इति च्छलात्काचिदलग्नकण्टकं पदं तदुत्सङ्गतले न्यवेशयत्॥ 2 ॥  
निपपात सम्भ्रमभृतः श्रवणादसितभ्रुवः प्रणदितालिकुलम्।  
दयितावलोकविकसन्नयनप्रसरप्रणुन्नमिव वारिरुहम्॥ 3 ॥  
उपमेतुमुन्नतिमतेव दिवं कुचयोर्युगेन तरसा कलिताम्।  
रभसोत्थितामुपगतः सहसा परिरभ्य कश्चन वधूमरुधत्॥ 4 ॥  
अनुदेहमागतवतः प्रतिमां परिणायकस्य गुरुमुद्वहता।  
मुकुरेण वेपथुभृतोऽतिभरात्कथमप्यपाति न वधूकरतः॥ 5 ॥  
अवनम्य वक्षसि निमग्नकुचद्वितयेन गाढमुपगूढवता।  
दयितेन तत्क्षणचलद्रशनाकलकिङ्‌किणीरवमुदासि वधूः॥ 6 ॥  
कररुद्धनीवि दयितोपगतौ गलितं त्वराविरहितासनया।  
क्षणदृष्टहाटकशिलासदृशस्फुरदूरुभित्ति वसनं ववसे॥ 7 ॥  
पिदधानमन्वगुपगम्यदृशौ ब्रुवते जनाय वद कोऽयमिति।  
अभिधातुमध्यवससौ न गिरा पुलकैः प्रियं नववधूर्न्यगदत्॥ 8 ॥  
उदितोरुसादमतिवेपथुमत्सुदृशोऽभिभर्तृ विधुरं त्रपया।  
वपुरादरातिशयशंसि पुनः प्रतिपत्तिमूढमपि बाढमभूत्॥ 9 ॥  
परिमन्थराभिरलघूरुभरादधिवेश्म पत्युरुपचारविधौ।  
स्खलिताभिरप्यनुपदं प्रमदाः प्रणयातिभूमिमगमन्गतिभिः॥ 10 ॥  
मधुरोन्नतभ्रु ललितं च दृशोः सकरप्रयोगचतुरं च वचः।  
प्रकृतिस्थमेव निपुणागमितं स्फुटनृत्यलीलमभवत्सुतनोः॥ 11 ॥  
लोलांशुकस्य पवनाकुलितांशुकान्तं त्वद्दृष्टिहारि मम लोचनबान्धवस्य।  
अध्यासितुं तव चिरं जघनस्थलस्य पर्याप्तमेव करभोरु ममोरुयुग्मम्॥ 12 ॥  
सुतनु (1)जहिहि मौनं पश्य पादानतं मां न खलु तव कदाचित्कोप एवं विधोऽभूत्।  
इति निगदति नाथे तिर्यगामीलिताक्ष्या नयनजलमनल्पं मुक्तमुक्तं न किञ्चित्॥ 13 ॥(2)  
F.N.  
(1. त्यज.)  
(2. न किञ्चिदप्युक्तम्.)  
वचोवीचीदानं स्फुरदधरपानं विविनयं कृशीभूते माने मयि मृगयमाणे मृगदृशः।  
बभूव भ्रूगङ्गः सनयनतरङ्गः सपदि यः प्रभुत्वं व्यातेन जगदुपरि तेनेह मदनः॥ 14 ॥  
तदेवाजिह्माक्षं मुखमविशदस्ता गिर इमाः स एवाङ्गश्लेषो मयि सरसमाश्लिष्यति तनुम्।  
तदुक्तं प्रत्युक्तं यदपटु शिरःकम्पनपरं प्रिया मानेनेयं पुनरपि कृता मे नववधूः॥ 15 ॥  
दृष्ट्वैकासनसंस्थिते प्रियतमे पश्चादुपेत्यादरादेकस्या नयने निमील्य विहितः क्रीडानुबन्धच्छलः।  
ईषद्वक्रितकन्धरः सपुलकः प्रेमोल्लसन्मानसामन्तर्हासलसत्कपोलफलकां धूर्तोऽपरां चुम्बति॥ 16 ॥  
आगत्य प्रणिपातसान्त्वितसखीदत्तान्तरे सागसि स्वैरं कुर्वति तल्पपार्श्वनिभृते धूर्तेऽङ्गसंवाहनम्।  
ज्ञात्वा स्पर्शवशात्प्रियं किल सखीभ्रान्त्या स्वमञ्चं शनैः खिन्नासीत्यभिधाय मीलितदृशा सानन्दमारोपितः॥ 17 ॥  
सत्यं दुर्लभ एष वल्लभतरो रागो ममास्मिन्पुनः कोपोऽस्यातिगुरुर्न चातिनिपुणाः सख्योऽपि सम्बोधने।  
सञ्चिन्त्येति मृगीदृशा प्रियतमे दृष्टे श्लथां मेखलां बध्नन्त्या न गतं स्थितं न च चलद्वासोऽथवा संवृतम्॥ 18 ॥  
वाचो वाग्मिनि किं तवाद्य परुषाः सुभ्रु भ्रुवो विभ्रमोऽप्युद्भ्रान्तः कृत एष लोलनयने किं लोहिते लोचने।  
नास्त्यागो मयि किं मुधैव कुपितेत्युक्ते पुनः प्रेयसा मानिन्या जलबिन्दुदन्तुरपुटा दृष्टिः सखीष्वाहिता॥ 19 ॥  
सा यावन्ति पदान्यलीकवचनैरालीजनैः पाठिता तावन्त्येव कृतागसो द्रुततरं सम्लप्य पत्युः पुरः।  
प्रारेभे पुरतो यथा मनसिजस्येच्छा तथा वर्तितुं प्रेम्णो मौग्ध्यविभूषणस्य सहजः कोऽप्येष कान्तः क्रमः॥ 20 ॥  
दृष्टे लोचनवन्मनाङ्मुकुलितं पार्श्वस्थिते वक्त्रवन्न्यग्भूतं बहिरासितं पुलकवत्स्पर्शं समातन्वति।  
नीवीबन्धवदागतं शिथिलतां सम्भाषमाणे क्षणान्मानेनापसृतं ह्रियेव सुदृशः पादस्पृशि प्रेयसि॥ 21 ॥  
एकस्मिञ्शयने पराङ्मुखतया वीतोत्तरं ताम्यतोरन्योन्यस्य हृदि स्थितेऽप्यनुनये संरक्षतोर्गौरवम्।  
दम्पत्योः शनकैरपाङ्गवलनान्मिश्रीभवच्चक्षुषोर्भग्नो मानकलिः सहासरभसव्यासक्तकण्ठग्रहः॥ 22 ॥  
कृत्वा विग्रहमश्रुपातकलुषं शय्यासनादुत्थिता क्रोधाच्चापि विहाय गर्भभवनद्वारं रुषा प्रस्थिता।  
दृष्ट्वा चन्द्रमसं प्रभाविरहितं प्रत्यूषवाताहता हा रात्रिस्त्वरिता गतेति पतिता कान्ता प्रियस्योरसि॥ 23 ॥  
पश्यामः किमियं प्रपद्यत इति स्थैर्यं(1)मयालम्बितं किं मां नालपतीत्ययं खलु शठः कोपस्तयाप्याश्रितः।  
इत्यन्योन्यविलक्षदृष्टिचतुरे तस्मिन्नवस्थान्तरे सव्याजं हसितं मया धृतिहरो मुक्तस्तु बाष्पस्तया॥ 24 ॥  
F.N.  
(1. मौनरूपम्.)  
चक्षुर्लुप्तमषीकणं कवलितास्ताम्बूलरागोऽधरे विश्रान्ता कबरी कपोलफलके लुप्तेव गात्रद्युतिः।  
जाने सम्प्रति मानिनि प्रणयिना कैरप्युपायक्रमैर्भग्नो मानमहातरुस्तरुणि ते चेतःस्थलीवर्धितः॥ 25 ॥  
तस्याः सान्द्रविलेपनस्तनयुगप्रश्लेषमुद्राङ्कितं किं वक्षश्चरणानतिव्यतिकरव्याजेन गोपाय्यते।  
इत्युक्ते क्व तदित्युदीर्य सहसा तत्सम्प्रमार्ष्टुं मया सम्श्लिष्टा रभसेन तत्सुखवशात्तन्व्यापि तद्विस्मृतम्॥ 26 ॥  
नापेतोऽनुनयेन यः प्रियसुहृद्वाक्यैर्न यः संहृतो यो दीर्घं दिवसं विषह्य हृदये यत्नात्कथञ्चिद्धृतः।  
अन्योन्यस्य हृते मुखे विहितयोस्तिर्यक्कथञ्चिद्दृशोः सम्भेदे सपदि स्मितव्यतिकरे मानो विहस्योज्झितः॥ 27 ॥  
शून्यं वासगृहं विलोक्य शयनादुत्थाय किञ्चिच्छनैर्निद्राव्याजमुपागतस्य सुचिरं निर्वर्ण्य पत्युर्मुखम्।  
विश्रब्धं परिचुम्ब्य जातपुलकामालोक्य गण्डस्थलीं लज्जानम्रमुखी प्रियेण हसता बाला चिरं चुम्बिता॥ 28 ॥  
कान्ते घोरकृतान्तवक्त्रकुहरात्त्वं पुण्यपुञ्जेन मे मुक्ता कृन्त तदर्जनश्रमभरं प्रत्यङ्गमालिङ्ग्य माम्।  
इत्याकर्ण्य निमीलितार्धनयनं स्मेरं शनैरानतं सोल्लासं वदनाम्बुजं मृगदृशः स्वैरं चुचुम्बे प्रियः॥ 29 ॥  
एकस्मिञ्शयने सरोरुहदृशोर्विज्ञाय निद्रां तयोरेकां पल्लवितावगुण्ठनवतीमुत्कन्धरो दृष्टवान्।  
अन्यस्याः सविधं समेत्य निभृतव्यालोलहस्ताङ्गुलिव्यापारैर्वसनाञ्चलं चपलयन्स्वापच्युतिं क्लृप्तवान्॥ 30 ॥  
लीलातामरसाहतोऽन्यवनितानिःशङ्कदष्टाधरः कश्चित्केसरदूषितेक्षण इव व्यामील्य नेत्रे स्थितः।  
मुग्धा कुङ्मलिताननेन दधती वायुं स्थिता तस्य सा भ्रान्त्या धूर्ततया च वेपथुमती तेनानिशं चुम्बिता॥ 31 ॥  
जाता नोत्कलिका स्तनौ न लुलितौ गात्रं न रोमाञ्चितं वक्त्रं स्वेदकणाञ्चितं न सहसा यावच्छठेनामुना।  
दृष्टेनैव मनो हृतं धृतिमुषा प्राणेश्वरेणाद्य मे तत्केनापि निरूप्यमाणनिपुणो मानः समाधीयताम्॥ 32 ॥  
परस्परप्रसादः।>  
  
मुग्धे धानुष्कता केयमपूर्वा त्वयि दृश्यते।  
यया विध्यसि चेतांसि गुणैरेव न सायकैः॥ 1 ॥  
कृष्णार्जुनानुरक्तापि दृष्टिः कर्णावलम्बिनी।  
याति विश्वसनीयत्वं कस्य ते कलभाषिणि॥ 2 ॥  
स्मितपुष्पोद्गमोऽयं ते दृश्यतेऽधरपल्लवे।  
फलं तु जातं मुग्धाक्षि चक्षुषोर्मम पश्यतः॥ 3 ॥  
अपूर्वं चौर्यमभ्यस्तं त्वया चञ्चललोचने।  
दिवैव जाग्रतां पुंसां चेतो हरसि दूरतः॥ 4 ॥  
कुतः कुवलयं कर्णे करोषि कलभाषिणि।  
किमपाङ्गमपर्याप्तमस्मिन्कर्मणि मन्यसे॥ 5 ॥  
दृष्टिं देहि पुनर्बाले कमलायतलोचने।  
श्रूयते हि पुरा लोके विषस्य विषमौषधम्॥ 6 ॥  
विभ्रमैर्विश्वहृद्यैस्त्वं विद्ययाप्यनवद्यया।  
केनापि हेतुना मन्ये प्राप्ता विद्याधरी क्षितिम्॥ 7 ॥  
त्वदङ्गमार्दवे दृष्टे कस्य चित्ते न भासते।  
मालतीशशभृल्लेखाकदलीनां कठोरता॥ 8 ॥  
बिम्बोष्ठ एव रागस्ते तन्वि पूर्वमदृश्यत।  
अधुना हृदयेऽप्येष मृगशावाक्षि दृश्यते॥ 9 ॥  
पातालमिव ते नाभिः स्तनौ क्षितिधरोपमौ।  
वेणीदण्डः पुनरयं कालिन्दीपातसन्निभिः॥ 10 ॥  
अनङ्गोऽयमनङ्गत्वमद्य निन्दिष्यति ध्रुवम्।  
यदनेन न सम्प्राप्तः पाणिस्पर्शोत्सवस्तव॥ 11 ॥  
कमले कमलोत्पत्तिः श्रूयते न च दृश्यते।  
बाले तव मुखाम्भोजे दृष्टमिन्दीवरद्वयम्(1)॥ 12 ॥  
F.N.  
(1. इन्दीवरसदृशं नेत्रयुगलम्.)  
आकर्णय सरोजाक्षि वचनीयमिदं भुवि।(2)  
शशाङ्कस्तव वक्त्रेण पामरैरुपमीयते॥ 13 ॥  
F.N.  
(2. अलीकतया निन्दितम्.)  
नीतानामा(3)कुलीभावं (4)लुब्धैर्भूरिशि(5)लीमुखैः।  
सदृशे (6)वनवृद्धानां (7)कमलानां त्वदीक्षणे॥ 14 ॥  
F.N.  
(3. व्याप्तताम्; (पक्षे) चपलताम्.)  
(4. लोभशीलैः; (पक्षे) व्याधैः.)  
(5. भ्रमरैः (पक्षे) बाणैः.)  
(6. जलम्; (पक्षे) अरण्यम्.)  
(7. पद्मानाम्; (पक्षे) हरिणानाम्.)  
यन्मध्यदेशादपि ते सूक्ष्मं लोलाक्षि दृश्यते।  
मृणालसूत्रमपि ते न संमाति स्तनान्तरे॥ 15 ॥  
अनयोरनवद्याङ्गि स्तनयोर्जृम्भमाणयोः।  
अवकाशो न पर्याप्तस्तव बाहुलतान्तरे॥ 16 ॥  
निर्णेतुं शक्यमस्तीति मध्यं तव नितम्बिनि।  
अन्यथा नोपपद्येत पयोधरभरस्थितिः॥ 17 ॥  
राकाविभावरीकान्तसंक्रान्तद्युति ते मुखम्।  
तपनीयशिलाशोभी कटिश्च हरते मनः॥ 18 ॥  
आक्षिपन्त्यरविन्दानि मुग्धे तव मुखश्रियम्।  
कोषदण्डसमग्राणां किमेषामस्ति दुष्करम्॥ 19 ॥  
आवर्त एव नाभिस्ते नेत्रे नीलसरोरुहे।  
तरङ्गा वलयस्तेन त्वं लावण्याम्बुवापिका॥ 20 ॥  
साहजिकरूपवत्या भवति भवत्या विभूषणं भारः।  
सर्वाङ्गसौरभिण्या दमनकवल्ल्याः किमालि कुसुमेन॥ 21 ॥  
इन्दुः किं क्व कलङ्कः सरसिजमेतत्किमम्बु कुत्र गतम्।  
ललितसविलासवचनैर्मुखमिति हरिणाक्षि निश्चितं परतः॥ 22 ॥  
आरुह्य शैलशिखरं त्वद्वदनापहृतकान्तिसर्वस्वः।  
(8)पूत्कर्तुमिवोर्ध्वकरः स्थितः पुरस्तान्निशानाथः॥ 23 ॥  
F.N.  
(8. आर्तव्याहरणं पूत्कारः.)  
कौटिल्यं कचनिचये करचरणाधरदलेषु रागस्ते।  
काठिन्यं कुचयुगले तरलत्वं नयनयोर्वसति॥ 24 ॥  
आक्षिपसि (9)कर्णमक्ष्णा (10)बलिरपि बद्धस्त्वया त्रिधा मध्ये।  
इति जित(11)सकलवदान्ये तनुदाने लज्जसे सुतनु॥ 25 ॥  
(9. श्रोत्रम्; (पक्षे) अङ्गाधिपम्.)  
(10. वलिनामा दैत्यः; (पक्षे बवयोः सावर्ण्यात्) वलिः वलित्रितयम्.)  
(11. जितसर्वदानशौण्डे.)  
नयननिपातेऽङ्कुरितः पल्लवितो वचसि पुष्पितो हसिते।  
फलतु कृशाङ्गि तवाङ्गस्पर्शेन मनोरथोऽस्माकम्॥ 26 ॥  
उचितं गोपनमनयोः कुचयोः कनकाद्रिकान्तितस्करयोः।  
अवधीरितविधुमण्डलमुखमण्डलगोपनं किमिति॥ 27 ॥  
वदनेन निर्जितं तव निलीयते चन्द्रबिम्बमम्बुधरे।  
अरविन्दमपि च सुन्दरि निलीयते (1)पाथसां पूरे॥ 28 ॥  
F.N.  
(1. जलानाम्.)  
सत्यं तपः सुगत्यै यत्तप्त्वाम्बुषु रविप्रतीक्षं सत्।  
अनुभवति सुगतिमब्जं त्वत्पदजन्मनि समस्तकमनीयम्॥ 29 ॥  
दलदमलकोमलोत्पलपलाशशङ्काकुलोऽयमलिपोतः।  
तव लोचनयोरनयोः परिसनमनुवेलमनुसरति॥ 30 ॥  
तव कुवलयाक्षि वक्षसि कुण्डलिता कापि काञ्चनी कान्तिः।  
कुसुमेषोर्विजिगीषोर्भवति च भवतीह भूयसी कण्डुः॥ 31 ॥  
कम्बुकण्ठि चरणः शनैश्चरो राहुरेष तव केशकलापः।  
न च्युतं तदपि यौवनमेतत्सा पयोधरगुरोरनुकम्पा॥ 32 ॥  
कमलाक्षि विलम्ब्यतां क्षणं कमनीये कचभारबन्धने।  
दृढलग्नमिदं दृशोर्युगं शनकैरद्य समुद्धराम्यहम्॥ 33 ॥  
अयि मन्मथचूतमञ्जरि श्रवणायतचारुलोचने।  
अपहृत्य मनः क्व यासि तत्किमराजकमत्र राजते॥ 34 ॥  
भवत्कृते खञ्जनमञ्जुलाक्षि शिरो मदीयं यदि याति यातु।  
नीतानि नाशं जनकात्मजार्थं दशाननेनापि दशाननानि॥ 35 ॥  
ताम्बूलरागोऽधरलोलुपो यद्यदञ्जनं लोचनचुम्बनोत्सुकम्।  
हरश्च कण्ठग्रहलालसो यत्स्वार्थः स तेषां न तु भूषणं ते॥ 36 ॥  
यत्पद्ममादित्सु तवाननीयां कुरङ्गलक्ष्मा च मृगाक्षि लक्ष्मीम्।  
एकार्थलिप्साकृत एव मन्ये शशाङ्कपङ्केरुहयोर्विरोधः॥ 37 ॥  
सदा प्रदोषो मम याति जाग्रतः सदा च मे निःश्वसतो गता निशा।  
त्वया समेतस्य विशाललोचने ममाद्य शोकान्तकरः प्रदोषकः॥ 38 ॥  
तवाननं सुन्दरि फुल्लपङ्कजं स्फुटं जपापुष्पमसौ तवाधरः।  
विनिद्रपद्मं तव लोचनद्वयं तवाङ्गमन्यत्किल पुष्पसञ्चयः॥ 39 ॥  
प्रिये सदा पूर्णतरं मनोहरं ते निष्कलङ्कं मुखचन्द्रमण्डलम्।  
विलोक्य सव्रीडतया निशापतिर्गतः प्रतप्तो जलधेर्जलान्तरम्॥ 40 ॥  
त्वद्वर्तुलस्थूलसुवर्णकान्ति रम्यस्तनश्रीफलयुग्ममेतत्।  
दृष्ट्वा वने श्रीफलमाकुलं किं लज्जाभिरालम्बितमेव वृक्षे॥ 41 ॥  
जघान बाणैर्दशभिर्दशास्यशिरांसि सीताहरणे स रामः।  
त्वदङ्गसङ्गाय सदानुरक्ते प्रयातु मे मस्तकमेकमेव॥ 42 ॥  
शिखरिणि क्व नु नाम कियच्चिरं किमभिधानमसावकरोत्तपः।  
सुमुखि येन तवाधरपाटलं दशति बिम्बफलं शुकशावकः॥ 43 ॥  
अनधिगतमनोरथस्य पूर्वं शतगुणितेन गता मम त्रियामा।  
यदि तु तव समागमे तथैव प्रसरति सुभ्रु ततः कृती भवेयम्॥ 44 ॥  
दलितकुचनखाङ्कमङ्कपालिं रचय ममाङ्कमुपेत्य पीवरोरु।  
अनुहर हरिणाक्षि शंकराङ्कस्थितहिमशैलसुताविलासलक्ष्मीम्॥ 45 ॥  
कुमुदकमलनीलनीरजालिर्ललितविलासजुषोर्दृशोः पुरः का।  
अमृतममृतरश्मिरम्बुजन्म प्रतिहतमेकपदे तवाननस्य॥ 46 ॥  
नारब्धं कुचपरिरम्भणेषु वाम्यं वैमुख्यं किमपि न चुम्बने कदाचित्।  
किं नीवीगतमबले रुणत्सि पाणिं विक्रीते करिणि किमङ्कुशे विवादः॥ 47 ॥  
दासे कृतागसि भवेदुचितः प्रभूणां पादप्रहार इति मानिनि (1)नास्मि दूये।  
उद्यत्कठोरपुलकाङ्कितकण्टकाग्रैर्यद्भिद्यते तव पदं ननु सा व्यथा मे॥ 48 ॥  
F.N.  
(1. अस्मीत्यहमर्थे.)  
बाले तवाधरसुधारसपानकाले चेतो मदीयमभिवाञ्छति शेषभावम्।(2)  
(3)आलिङ्गने तव विरोचनपौत्रभावमाखण्डलत्वमखिलाङ्गनिरीक्षणे ते॥ 49 ॥(4)  
F.N.  
(2. शेषत्वम्. जिह्वासहस्रवत्वात्.)  
(3. बाणासुरत्वम्, हस्तसहस्रवत्त्वात्.)  
(4. इन्द्रत्वम्, चक्षुःसहस्रत्वात्.)  
एको हि खञ्जनवरो नलिनीदलस्थो दृष्टः करोति चतुरङ्गबलाधिपत्यम्।  
किं वा करिष्यति भवद्वदनारविन्दे जानामि नो नयनखञ्जनयुग्ममेतत्॥ 50 ॥  
कोपस्त्वया हृदि कृतो यदि पङ्कजाक्षि सोऽस्तु प्रियस्तव किमत्र विधेयमन्यत्।  
आश्लेषमर्पय मदर्पितपूर्वमुच्चैर्दन्तक्षतं मम समर्पय चुम्बनं च॥ 51 ॥  
म्लानस्य जीवकुसुमस्य विकासनानि सन्तर्पणानि सकलेन्द्रियमोहनानि।  
एतानि ते सुवचनानि सरोरुहाक्षि कर्मामृतानि मनसश्च रसायनानि॥ 52 ॥  
(5)मालिन्यमब्जशशिनोर्मधुलिट्कलङ्कौ धत्तो मुखे तु तव दृक्तिलकाञ्जनाभाम्।  
दोषावितः(6) क्वचन मेलनतो(7) गुणत्वं वक्तुर्गुणो हि वचसि (8)भ्रमविप्रलम्भौ॥ 53 ॥  
F.N.  
(5. मलिनत्वम्.)  
(6. प्राप्नुतः.)  
(7. मिथो मिलनात्.)  
(8. भ्रान्तिप्रतारणे.)  
पादास्त एव शशिनः सुखयन्ति गात्रं बाणास्त एव मदनस्य ममानुकूलाः।  
सम्रम्भरूक्षमिव सुन्दरि यद्यदासीत्त्वत्सङ्गमेन मम तत्तदिवानुनीतम्॥ 54 ॥  
पद्मातपत्ररसिके सरसीरुहस्य किं बीजमर्पयितुमिच्छसि वापिकायाम्।  
कालः कलिर्जगदिदं न कृतज्ञमज्ञे स्थित्वा हरिष्यति मुखस्य तवैव लक्ष्मीम्॥ 55 ॥  
त्वद्वक्त्रसाम्यमयमम्बुजको(9)शमुद्रा(10)भङ्गात्त(11)तत्सु(12)षममित्त्र(13)करोपक्लृप्त्या।  
लब्ध्वापि पर्वणि विधुः क्रमहीयमानः शंसत्यनीत्युपचितां श्रियमाशुनाशाम्॥ 56 ॥  
F.N.  
(9. कुङ्मलः; (पक्षे) भाण्डारगृहम्.)  
(10. मुकुलीभावः; (पक्षे) मुद्रणम्.)  
(11. गृहीता.)  
(12. शोभा.)  
(13. सूर्यकिरणाः; (पक्षे) सुहृत्पाणयः.)  
मृदुलकनककान्ति श्वाससौरभ्यरम्यं वदनकमलमेतन्नेत्रमत्तद्विरेफम्।  
तव किमु सुसमीक्ष्य व्रीडया पद्मवृन्दं सरसि सलिलपूर्णे मर्तुकामं विवेश॥ 57 ॥  
यः प्रागासीदभिनववयोविभ्रमावाप्तजन्मा चित्तोन्माथी विगतविषयोपप्लवानन्दसान्द्रः।  
वृत्तीरन्तस्तिरयति तवाश्लेषजन्मा स कोऽपि प्रौढप्रेमा नव इव पुनर्मान्मथो मे विकारः॥ 58 ॥  
गोत्रे साक्षादजनि भगवानेष यत्पद्मयोनिः शय्योत्थायं यदखिलमहः प्रीणयन्ति द्विरेफान्।  
एकाग्रां यद्दधति भगवत्युष्णभानौ च भक्तिं तत्प्रापुस्ते सुतनु वदनौपम्भमम्भोरुहाणि॥ 59 ॥  
उन्मेषं यो मम न सहते जातिवैरी निशायामिन्दोरिन्दीवरदलदृशा तस्य सौन्दर्यदर्पः।  
नीतः शान्तिं प्रसभमनया वक्त्रकान्त्येति हर्षाल्लग्ना मन्ये ललिततनु ते पादयोः पद्मलक्ष्मीः॥ 60 ॥  
हस्तस्वेदस्नपित इव यश्चन्दनक्षोदवृन्दैरालिप्तोऽलङ्कृतपरिसरः फुल्लकह्लारहारैः।  
आराधीत्थं तव नवकुरङ्गाक्षि वक्षोजशंभुः साक्षात्कारं तदपि न दिशत्येष किं वा करोमि॥ 61 ॥  
विनिश्चेतुं शक्यो न सुखमिति वा दुःखमिति वा प्रमोहो निद्रा वा किमु विषविसर्पः किमु मदः।  
तव स्पर्शे स्पर्शे मम हि परिमूढेन्द्रियगणो विकारश्चैतन्यं भ्रमयति च संमीलयति च॥ 62 ॥  
स्मितज्योत्स्नाभिस्ते धवलयति विश्वं शशिमुखि दृशस्ते पीयूषद्रवमिव विमुञ्चन्ति परितः।  
वपुस्ते लावण्यं किरति मधुरं दिक्षु तदिदं कुतस्ते पारुष्यं सुतनु हृदयेनाद्य गुणितम्॥ 63 ॥  
स्तुमः कं वामाक्षि क्षणमपि विना यं न रमसे विलेभे कः प्राणान् रणमखमुखे यं मृगयसे।  
सुलग्ने को जातः शशिमुखि यमालिङ्गसि बलात्तपःश्रीः कस्यैषा मदननगरि ध्यायसि तु यम्॥ 64 ॥  
(1)पुराभूदस्माकं प्रथममविभिन्ना तनुरियं ततोऽनु त्वं प्रेयान्वयमपि हताशाः प्रियतमाः।  
इदानीं नाथस्त्वं वयमपि कलत्रं किमपरं हतानां प्राणानां (2कुलिशकठिनानां फलमिदम्॥ 65 ॥(2)  
F.N.  
(1. एका.)  
(2. वज्रवत्कठोराणाम्.)  
दृशौ तव मदालसे वदनमिन्दुमत्यान्वितं गतिर्जनमनोरमा विधुतरम्भमूरुद्वयम्।  
रतिस्तव कलावती रुचिरचित्रलेखे भ्रुवावहो विबुधयौवतं वहसि तन्वि पृथ्वीगता॥ 66 ॥  
दिनकरकरामृष्टं बिभ्रद्द्युतिं परिपाटलां दशनकिरणैरुत्सर्पद्भिः स्फुटीकृतकेसरम्।  
अयि मुखमिदं मुग्धे सत्यं समं कमलेन ते मधु मधुकरः किं त्वेतस्मिन्पिबन्न विभाव्यते॥ 67 ॥  
बन्धूकद्युतिबान्धवोऽयमधरः स्निग्धो मधूकच्छविर्गण्डश्चण्डि चकास्ति नीलनलिनश्रीमोचनं लोचनम्।  
नासाभ्येति तिलप्रसूनपदवीं कुन्दाभदन्ति प्रिये प्रायस्त्वन्मुखसेवया विजयते विश्वं स पुष्पायुधः॥ 68 ॥  
केशाः (1)संयमिनः (2)श्रुतेरपि परं पारं गते लोचने ह्यन्तर्वक्त्रमपि स्वभावशुचिभिः कीर्णं (3)द्विजानां गणैः।  
(4)मुक्तानां सततं निवासरुचिरं वक्षोजकुम्भद्वयं चेत्थं तन्वि वपुः प्रशान्तमपि ते रागं करोत्येव नः॥ 69 ॥  
F.N.  
(1. बन्धनयुक्ताः; (पक्षे) नियमवन्तः.)  
(2. कर्णस्य; (पक्षे) वेदस्य.)  
(3. दन्तानाम्; (पक्षे) ब्राह्मणानाम्.)  
(4. मौक्तिकानाम्; (पक्षे) जीवन्मुक्तानाम्.)  
(5)भ्रूचापे निहितः (6)कटाक्षविशिखो निर्मातु मर्मव्यथां (7)श्यामात्मा कुटिलः करोतु कबरीभारोऽपि मारोद्यमम्।  
मोहं तावदयं च तन्वि तनुतां बिम्बाधरो रागवान्सद्वृत्तः स्तनमण्डलस्तव कथं प्राणैर्मम क्रीडति॥ 70 ॥  
F.N.  
(5. भूरेव चापस्तस्मिन्.)  
(6. कटाक्ष एव विशिखो बाणः.)  
(7. मलिनस्वभावः.)  
ये ये खञ्जनमेकमेव कमले पश्यन्ति दैवात्क्वचित्ते सर्वे कवयो भवन्ति सुतरां प्रख्यातभूमीभुजः।  
त्वद्वक्त्राम्बुजनेत्रखञ्जनयुगं पश्यन्ति ये ये जनास्ते ते मन्मथबाणजालविकला मुग्धे किमत्यद्भुतम्॥ 71 ॥  
धत्ते बर्हभरे शिखी तव न किं धम्मिल्लभारश्रियं सारङ्गो भजते न किं तव दृशोः सौभाग्यमालोकते।  
मत्तेभश्च शिरःपदे वहति ते वक्षोजलक्ष्मीं न किं तन्मन्ये तरुणि त्वया विवृणुते साम्यं वनश्रीरियम्॥ 72 ॥  
किं पद्मस्य रुचिं न हन्ति नयनानन्दं विधत्ते न किं वृद्धिं वा (8)झषकेतनस्य कुरुते (9)नालोकमात्रेण किम्।  
वक्त्रेन्दौ तव सत्ययं यदपरः शीतांशुरु(10)ज्जृम्भते दर्पः स्यादमृतेन चेदिह तदप्यस्त्येव बिम्बाधरे॥ 73 ॥  
F.N.  
(8. समुद्रस्य; (पक्षे) कामस्य.)  
(9. आलोकः; (पक्षे) प्रकाशः.)  
(10. उदितो भवति.)  
लावण्यामृतवर्षिणि प्रतिदिशं कृष्णागरुश्यामले वर्षाणामिव ते पयोधरभरे तन्वङ्गि दूरोन्नते।  
नासावंशमनोज्ञकेतकतनुर्भ्रूपत्त्रगर्भोल्लसत्पुष्पश्रीस्तिलकः सहेलमलकैर्भृङ्गैरिवापीयते॥ 74 ॥  
अन्तःकूजदुदारकण्ठमसकृन्मुञ्चेति लोलेक्षणं प्रायः स्मेरकपोलमूलममृतप्रस्यन्दि बिम्बाधरम्।  
आधूताङ्गुलिपल्लवाग्रमलमित्यानर्तितभ्रूलतं पीतं येन मुखं त्वदीयमबले सोऽयं हि धन्यो युवा॥ 75 ॥  
हुङ्कारैर्ददता मया प्रतिवचो यन्मौनमासेवितं यद्दावानलदीप्तिभिस्तनुरियं चन्द्रातपैस्तापिता।  
ध्यातं यत्सुबहून्यनन्यमनसा नक्तं दिनानि प्रिये तस्यैतत्तपसः फलं मुखमिदं पश्यामि यत्तेऽधुना॥ 76 ॥  
काश्मीरद्रवगौरि हन्त किमयं भूयोऽङ्गरागे ग्रहः को वा नीलसरोरुहाक्षि नितरां नेत्राञ्जने सम्भ्रमः।  
रक्ताशोकदलोपमेयचरणे किं लाक्षया दत्तया नो रागान्तरमीहते निजरुचा विभ्राजमानो मणिः॥ 77 ॥  
तन्वि त्वद्वदनस्य विभ्रमलवं लावण्यवारांनिधेरिन्दुः सुन्दरि दुग्धसिन्धुलहरीबिन्दः कथं विन्दतु।  
उत्कल्लोलविलोचने क्षणमयं शीतांशुरालम्बतामुन्मीलन्नवनीलनीरजवनीखेलन्मरालश्रियम्॥ 78 ॥  
वेणीं ते प्रसमीक्ष्य चित्रकुसुमैरुद्भासितां बर्हिणो लज्जन्ते निजबर्हवृन्दमधिकं भारं विदित्वा प्रिये।  
निर्याताः शनकैरिति स्वनिलयाद्दूरे निलीय स्थिताः पश्यैतानपि लज्जयेव मधुपान्वल्लीर्विहायोद्गतान्॥ 79 ॥  
प्रियचाटूक्तयः।>  
  
दृश्यते पानगोष्ठीषु कान्तावक्त्रगतं मधु।  
स्मरं सहायमासाद्य ग्रस्तो राहुरिवेन्दुना॥ 1 ॥  
सागसि प्रियतमे कृतकोपा याङ्घ्रियुग्मपतितेऽपि न तुष्टा।  
सैव मद्यपरिलुप्तविवेका तं तथैव परितोषयति स्म॥ 2 ॥  
मूर्तिमन्तमिव रागरसौघं ते परस्परसमर्पितवक्त्राः।  
आननासवमिषेण तदानीमक्षिपन्त हृदयेषु युवानः॥ 3 ॥  
सज्जितानि सुरभीण्यथ यूनामुल्लसन्नयनवारिरुहाणि।  
आययुः सुघटितानि सुरायाः पात्रतां प्रियतमावदनानि॥ 4 ॥  
सोपचारमुपशान्तविचारं सानुतर्षमनुतर्षपदेन।  
ते मुहूर्तमथ मूर्तमपीप्यन्प्रेम मानमवधूय वधूः स्वाः॥ 5 ॥  
क्रान्तकान्तवदनप्रतिबिम्बे मग्नबालसहकारसुगन्धौ।  
स्वादुनि प्रणदितालिनि शीते निर्ववार(1) मधुनीन्द्रियवर्गः(2)॥ 6 ॥  
F.N.  
(1. निर्वृत्तिं प्राप.)  
(2. मद्ये.)  
कापिशायनसुगन्धि विघूर्णन्नुन्मदोऽधिशयितुं समशेत।  
फुल्लदृष्टि वदनं प्रमदानामब्जचारु चषकं च षडङ्घ्रिः॥ 7 ॥  
बिम्बितं भृतपरिस्रुति जानन्भाजने जलजमित्यबलायाः।  
घ्रातुमक्षि पतति भ्रमरः स्म भ्रान्तिभाजि भवति क्व विवेकः॥ 8 ॥  
दत्तमिष्टमया मधु पत्युर्बाढमाप पिबतो रसवत्ताम्।  
यत्सुवर्णमुकुटांशुभिरासीच्चेतनाविरहितैरपि पीतम्॥ 9 ॥  
स्वादनेन सुतनोरविचारादोष्ठतः समचरिष्ट रसोऽत्र।  
अन्यमन्यदिव यन्मधु यूनः स्वादमिष्टमतनिष्ट तदेव॥ 10 ॥  
बिभ्रतौ मधुरतामतिमात्रं रागिभिर्युगपदेव पपाते।  
आननैर्मधुरसो विकसद्भिर्नासिकाभिरसितोत्पलगन्धः॥ 11 ॥  
पीतवत्यभिमते मधुतुल्यस्वादमोष्ठरुचकं (3)विददङ्क्षौ।  
लभ्यते स्म परिरक्ततयात्मा यावकेन वियतापि युवत्याः॥ 12 ॥  
F.N.  
(3. विदष्टुमिच्छौ.)  
कस्यचित्समदनं मदनीयप्रेयसीवदनपानपरस्य।  
स्वादितः सकृदिवासव एव प्रत्युत क्षणविदंशपदेऽभूत्॥ 13 ॥  
पीतशीधुमधुरैर्मिथुनानामाननैः परिहृतं चषकान्तः।  
व्रीडया रुददिवालिविरावैर्नीलनीरजमगच्छदधस्तात्॥ 14 ॥  
(4)प्रातिभं (5)त्रिसरकेण गतानां वक्रवाक्यरचनारमणीयः।  
गूढसूचितरहस्यसहासः सुभ्रुवां प्रववृते परिहासः॥ 15 ॥  
F.N.  
(4. प्रागल्भ्यम्.)  
(5. मद्येन.)  
हावहारि हसितं वचनानां कौशलं दृशि विकारविशेषाः।  
चक्रिरे भृशमृजोरपि वध्वाः कामिनेव तरुणेन मदेन॥ 16 ॥  
अप्रसन्नमपराद्धरि पत्यौ कोपदीप्तमुररीकृतधैर्यम्।  
क्षालितं नु शमितं नु वधूनां द्रावितं नु हृदयं मधुवारैः॥ 17 ॥  
सन्तमेव चिरमप्रकृतत्वादप्रकाशितमदिद्युतदङ्गे।  
विभ्रमं मधुमदः प्रमदानां धातुलीनमुपसर्ग इवार्थम्॥ 18 ॥  
सावशेषपदमुक्तमुपेक्षा स्रस्तमाल्यवसनाभरणेषु।  
गन्तुमुत्तितमकारणतः स्म द्योतयन्ति मदविभ्रममासाम्॥ 19 ॥  
मद्यमन्दविगलत्त्रपमीषच्चक्षुरुन्मिषितपक्ष्म दधत्या।  
वीक्ष्यते स्म शनकैर्नववध्वा कामिनो मुखमधोमुखयैव॥ 20 ॥  
या कथञ्चन सखीवचनेन प्रागभिप्रियतमं प्रजगल्भे।  
व्रीडजाड्यमभजन्मधुपा सा स्वां मदात्प्रकृतिमेति हि सर्वः॥ 21 ॥  
छादितः कथमपि त्रपयान्तर्यः प्रियं प्रति चिराय रमण्याः।  
वारुणीमदविशङ्कमताविश्चक्षुषोऽभवदसाविव रागः॥ 22 ॥  
आगतानगणितप्रतियातान्वल्लभानभिसिसारयिषूणाम्।  
प्रापि चेतसि स विप्रतिसारे सुभ्रुवामवसरः सरकेण॥ 23 ॥  
मा पुनस्तमभिसीसरमागस्कारिणं मदविमोहितचित्ता।  
योषिदित्यभिललाष न हालां दुस्त्यजः खलु सुखादपि मानः॥ 24 ॥  
ह्रीविमोहमहरद्दयितानामन्तिकं रतिमुखाय निनाय।  
सप्रसादमिव सेवितमासीत्सद्य एव फलदं मधु तासाम्॥ 25 ॥  
दत्तमात्तवदनं दयितेन व्याप्तमातिशयिकेन रसेन।  
सस्वदे मुखसुरं प्रमदाभ्यो नाम रूढमपि च व्युदपादि॥ 26 ॥  
लब्धसौरभगुणो मदिराणामङ्गनास्यचषकस्य च गन्धः।  
मोदितालिरितरेतरयोगादन्यतामभजतातिशयं नु॥ 27 ॥  
मानभङ्गपटुना सुरतेच्छां तन्वता प्रथयता दृशि रागम्।  
लेभिरे सपदि भावयतान्तर्योषितः प्रणयिनेव मदेन॥ 28 ॥  
पानधौतनवयावकरागं सुभ्रुवो निभृतचुम्बनदक्षाः।  
प्रेयसामधररागरसेन स्वं किलाभरमुपालि ररञ्जुः॥ 29 ॥  
अर्पितं रसितवत्यपि नामग्राहमन्ययुवतेर्दयितेन।  
उज्झति स्म मदमप्यपिबन्ती वीक्ष्य मद्यमितरा तु ममाद॥ 30 ॥  
अन्ययान्यवनितागतचित्तं चित्तनाथमभिशङ्कितवत्या।  
पीतभूरिसुरयापि न मेदे निर्वृतिर्हि मनसो मदहेतुः॥ 31 ॥  
कोपवत्यनुनयानगृहीत्वा प्रागथो मधुमदाहितमोहा।  
कोपितं विरहखेदितचित्ता कान्तयेव कलयन्त्यनुनिन्ये॥ 32 ॥  
कुर्वता मुकुलिताक्षियुगानामङ्गसादमवसादितवाचाम्।  
ईर्ष्ययेव हरता ह्रियमासां तद्गुणः स्वयमकारि मदेन॥ 33 ॥  
गण्डभित्तिषु पुरा सदृशीषु व्याञ्जि नाञ्चितदृशां प्रतिमेन्दुः।  
पानपाटलितकान्तिषु पश्चाल्लोध्रचूर्णतिलकाकृतिरासीत्॥ 34 ॥  
उद्धतैरिव परस्परसङ्गादीरितान्युभयतः कुचकुम्भैः।  
योषितामतिमदेन जुघूर्णुर्विभ्रमातिशयपुंषि वपूंषि॥ 35 ॥  
चारुता वपुरभूषयदासां तामनूननवयौवनयोगः।  
तं पुनर्मकरकेतनलक्ष्मीस्तां मदो दयितसङ्गमभूषः॥ 36 ॥  
क्षीबतामुपगतास्वनुवेलं तासु रोषपरितोषवतीषु।  
अग्रहीन्नु सशरं धनुरुज्झामास नूज्झितनिषङ्गमनङ्गः॥ 37 ॥  
शङ्कयान्ययुवतौ वनिताभिः प्रत्यभेदि दयितः स्फुटमेव।  
न क्षमं भवति तत्त्वविचारे मत्सरेण हतसंवृति चेतः॥ 38 ॥  
आननैर्विचकसे हृषिताभिर्वल्लभानभितनूभिरभावि।  
आर्द्रतां हृदयमाप च रोषो लोलति स्म वचनेषु वधूनाम्॥ 39 ॥  
रूपमप्रतिविधानमनोज्ञं प्रेम कार्यमनपेक्ष्य विकासि।  
चाटु चाकृतकसम्भ्रममासां कार्मणत्वमगमन्रमणेषु॥ 40 ॥  
लीलयैव सुतनोस्तुलयित्वा गौरवाढ्यमपि लावणिकेन।  
मानवञ्चनविदा वदनेन क्रीतमेव हृदयं दयितस्य॥ 41 ॥  
शीधुपानविधुरासु निगृह्णन्मानमाशु शिथिलीकृतलज्जः।  
सङ्गतासु दयितैरुपलेभे कामिनीषु मदनो नु मदो नु॥ 42 ॥  
पातुमाहितरतीन्यभिलेषुस्तर्षयन्त्यपुनरुक्तरसानि।  
सस्मितानि वदनानि वधूनां सोत्पलानि च मधूनि युवानः॥ 43 ॥  
कान्तसङ्गमपराजितमन्यौ वारुणीरसनशान्तविवादे।  
मानिनीजन उपाहितसन्धौ सन्दधे धनुषि नेषुमनङ्गः॥ 44 ॥  
कुप्यताशु भवतानतचित्ताः कोपितांश्च विरवस्यत यूनः।  
इत्यनेक उपदेश इव स्म स्वाद्यते युवतिभिर्मधुवारः॥ 45 ॥  
भर्तृभिः प्रणयसम्भ्रमदत्तां वारुणीमतिरसां रसयित्वा।  
ह्रीविमोहविरहादुपलेभे पाटवं नु हृदयं नु वधूभिः॥ 46 ॥  
स्वादितः स्वयमथैधितमानं लम्भितः प्रियतमैः सह पीतः।  
आसवः प्रतिपदं प्रमदानां नैकरूपरसतामिव भेजे॥ 47 ॥  
भ्रूविलाससुभगाननुकर्तुं विभ्रमानिव वधूनयनानाम्।  
आददे मृदुविलोलपलाशैरुत्पलैश्चषकवीचिषु कम्पः॥ 48 ॥  
ओष्ठपल्लवविदंशरुचीनां हृद्यतामुपययौ रमणानाम्।  
फुल्ललोचनविनीलसरोजैरङ्गनास्यचषकैर्मधुवारः॥ 49 ॥  
प्राप्यते गुणवतापि गुणानां व्यक्तमाश्रयवशेन विशेषः।  
तत्तथा हि यदिताननदत्तं व्यानशे मधु रसातिशयेन॥ 50 ॥  
वीक्ष्य रत्नचषकेष्वतिरिक्तां कान्तदन्तपदमण्डनलक्ष्मीम्।  
जज्ञिरे बहुमताः प्रमदानामोष्ठयावकनुदो मधुवाराः॥ 51 ॥  
लोचनाधरकृताहृतरागा वासिताननविशेषितगन्धा।  
वारुणी परगुणात्मगुणानां व्यत्ययं विनिमयं नु वितेने॥ 52 ॥  
तुल्यरूपमसितोत्पलमक्ष्णोः कर्णगं निरुपकारि विदित्वा।  
योषितः सुहृदिव प्रविभेजे लम्भितेक्षणरुचिर्मदरागः॥ 53 ॥  
क्षीणयावकरसोऽप्यतिपानैः कान्तदन्तपदसम्भृतशोभः।  
आययावतितरामिव वध्वाः सान्द्रतामधरपल्लवरागः॥ 54 ॥  
रागकान्तनयनेषु नितान्तं विद्रुमारुणकपोलतलेषु।  
सर्वगापि ददृशे वनितानां दर्पणेष्विव मुखेषु मदश्रीः॥ 55 ॥  
बद्धकोपविकृतीरपि रामश्चारुताभिमततामुपनिन्ये।  
वश्यतां मधुमदो दयितानामात्मवर्गहितमिच्छति सर्वः॥ 56 ॥  
वाससां शिथिलतामुपनाभि ह्रीनिरासमपदे कुपितानि।  
योषितां विधदती गुणपक्षे निर्ममार्ज मदिरा वचनीयम्॥ 57 ॥  
भर्तृषूपसखि निक्षिपतीनामात्मनो मधुमदोद्यमितानाम्।  
व्रीडया विफलया वनितानां न स्थितं न विगतं हृदयेषु॥ 58 ॥  
रुन्धती नयनवाक्यविकासं सादितोभयकरा परिरम्भे।  
व्रीडितस्य ललितं युवतीनां क्षीबता बहुगुणैरनुजह्रे॥ 59 ॥  
योषिदुद्धतमनोभवरागा मानवत्यपि ययौ दयिताङ्कम्।  
कारयत्यनिभृता गुणदोषे वारुणी खलु रहस्यविभेदम्॥ 60 ॥  
आहिते नु मधुना मधुरत्वे चेष्टितस्य गमिते नु विकासम्।  
आबभौ नव इवोद्धतरागः कामिनीष्ववसरः कुसुमेषोः॥ 61 ॥  
मा गमनमदविमूढधियो नः प्रोज्झ्य रन्तुमिति शङ्कितनाथाः।  
योषितो न मदिरां भृशमीषुः प्रेम पश्यति भयान्यपदेऽपि॥ 62 ॥  
चित्तनिर्वृतिनिधायि विविक्तं मन्मथो मधुमदः शशिभासः।  
सङ्गमश्च दयितैः स्म नयन्ति प्रेम कामपि भुवं प्रमदानाम्॥ 63 ॥  
धार्ष्ट्यलङ्घितयथोचितभूमौ निर्दयं विलुलितालकमाल्ये।  
मानिनीरतिविधौ कुसुमेषुर्मत्तमत्त इव विभ्रममाप॥ 64 ॥  
शीधुपानविधुरेषु वधूनां निघ्नतामुपगतेषु वपुःषु।  
ईहितं रतिरसाहितभावं वीतलक्ष्यमपि कामिषु रेजे॥ 65 ॥  
पीतस्तुषारकिरणो मधुनेव सार्धमन्तः प्रविश्य चषकप्रतिबिम्बवर्ती।  
मानान्धकारमपि मानवतीजनस्य नूनं बिभेद यदसौ प्रससाद सद्यः॥ 66 ॥  
पिपिप्रिय ससस्वयं मुमुमुखासवं देहि मे ततत्यज दुदुद्रुतं भभभभाजनं काञ्चनम्।  
इति स्खलितजल्पितं मदवशात्कुरङ्गीदृशः प्रगे हसितहेतवे सहचरीभिरध्येयत॥ 67 ॥  
पानगोष्ठीवर्णनम्।>  
  
स्मितेनोपायनं दूरादागतस्य कृतं मम।  
स्तनोपपीडमाश्लेषः कृतो द्यूते पणस्तया॥ 1 ॥  
आश्लेषचुम्बनरतोत्सवकौतुकानि क्रीडादुरोदरपणः प्रतिभूरनङ्गः।  
भोगः स यद्यपि जये च पराजये च यूनोर्मनस्तदपि वाञ्छति जेतुमेव॥ 2 ॥  
रतिक्रीडाद्यूते कथमपि समासाद्य समयं मया लब्धे तस्याः क्वणितकलकण्ठार्धमधरे।  
कृतभ्रूभङ्गासौ प्रकटितविलक्षार्धरुदितस्मितक्रोधोद्भ्रान्तं पुनरपि विदध्यान्मयि मुखम्॥ 3 ॥  
अद्य द्यूतजिताधरग्रहविधावीशोऽसि तत्खण्डनादाधिक्ये वद को भवानिति मृषा कोपाञ्चितभ्रूलता।  
सद्यः स्विन्नकराग्रकुन्तलपरायत्तीकृतास्यस्य मे मुग्धाक्षी प्रतिकृत्य तत्कृतवती द्यूतेऽपि यन्नार्जितम्॥ 4 ॥  
गाढालिङ्गनपूर्वमेकमनया द्यूते जिते चुम्बनं तत्किञ्चित्परिरभ्य दत्तममुना प्रत्यर्पितं चानया।  
नैतत्तादृगिदं न तादृशमिति प्रत्यर्पणप्रक्रमैर्यूनोश्चुम्बनमेकमेव बहुधा रात्रिर्गता तन्वतोः॥ 5 ॥  
आश्लेषे प्रथमं क्रमेण विजिते हृद्येऽधरस्यार्पणे नर्मद्यूतविधौ पणं प्रियतमे कान्तां पुनः पृच्छति।  
अन्तर्हासनिरोधसम्भृतरसोद्भेदस्फुरद्गण्डया स्वैरं सारिविसारणाय विहितः स्वेदाम्बुगर्भः करः॥ 6 ॥  
द्यूतक्रीडावर्णनम्।>  
  
%आलिङ्गनम्%॥ ह्रीतया गलितनीवि निरस्यन्नन्तरीयमवलम्बितकाञ्चि।  
मण्डलीकृतपृथुस्तनभारं सस्वजे दयितया हृदयेशः॥ 1 ॥  
उत्तरीयविनयात्त्रपमाणा रुन्धती किल तदीक्षणमार्गम्।  
आवरिष्ट विकटेन विवोढुर्वक्षसैव कुचमण्डलमन्या॥ 2 ॥  
अंशुकं हृतवता तनुबाहुस्वस्तिकापिहितमग्धकुचाग्रा।  
भिन्नशङ्खवलयं परिणेत्रा पर्यरम्भि रभसादचिरोढा॥ 3 ॥  
सञ्जहार सहसा परिरब्धप्रेयसीषु विरहय्य विरोधम्।  
संहितं रतिपतिः स्मितभिन्नक्रोधमाशु तरुणेषु महेषुम्॥ 4 ॥  
स्रंसमानमुपयन्तरि वध्वाः श्लिष्टवत्युपसपत्नि रसेन।  
आत्मनैव रुरुधे कृतिनेव स्वेदसङ्गि वसनं जघनेन॥ 5 ॥  
पीडिते पुर उरः प्रतिपेषं भर्तरि स्तनयुगेन युवत्याः।  
स्पष्टमेव दलतः प्रतिनार्यास्तन्मयत्वमभवद्धृदयस्य॥ 6 ॥  
दीपितस्मरमुरस्युपपीडं वल्लभे घनमभिष्वजमाने।  
वक्रतां न ययतुः कुचकुम्भौ सुभ्रुवः कठिनतातिशयेन॥ 7 ॥  
सम्प्रवेष्टुमिव योषित ईषुः श्लिष्यतां हृदयमिष्टतमानाम्।  
आत्मनः सततमेव तदन्तर्वर्तिनो न खलु नूनमजानन्॥ 8 ॥  
स्नेहनिर्भरमधत्त वधूनामार्द्रतां वपुरसंशयमन्तः।  
यूनि गाढपरिरम्भिणि वस्त्रन् कोपमम्बु ववृषे यदनेन॥ 9 ॥  
न स्म माति वपुषः प्रमदानामन्तरिष्टतमसङ्गमजन्मा।  
यद्बहुर्बहिरवाप्य विकासं व्यानशे तनुरुहाण्यपि हर्षः॥ 10 ॥  
यत्प्रियव्यतिकराद्वनितानामङ्गजेन पुलकेन बभूवे।  
प्रापि तेन भृशमुच्छ्वसिताभिर्नीविभिः सपदि बन्धनमोक्षः॥ 11 ॥  
%चुम्बनम्%॥ लोलदृष्टि वदनं दयितायाश्चुम्बति प्रियतमे रभसेन।  
व्रीडया सह विनीवि नितम्बादंशुकं शिथिलतामुपपेदे॥ 12 ॥  
आदृता नखपदैः परिरम्भाश्चुम्बितानि घनदन्तनिपातैः।  
सौकुमार्यगुणसम्भृतकीर्तिर्वाम एव सुरतेष्वपि कामः॥ 13 ॥  
ह्रीभरादवनतं परिरम्भे रागवानवटुजेष्ववकृष्य।  
अर्पितोष्ठदलमाननपद्मं योषितो मुकुलिताक्षमधासीत्॥ 14 ॥  
पल्लवोपमिति साम्यसपक्षं दृष्टवत्यधरबिम्बमभीष्टे।  
पर्यकूजि सरुजेव तरुण्यास्तारलोलवलयेन करेण॥ 15 ॥  
केनचिन्मधुरमुल्बणरागं बाष्पतप्तमधिकं विरहेषु।  
ओष्ठपल्लवमपास्य मुहूर्तं सुभ्रुवः सरसमक्षि चुचुम्बे॥ 16 ॥  
%विहारः%॥ आवृतान्यपि निरन्तरमुच्चैर्योषितामुरसिजद्वितयेन।  
रागिणामित इतो विमृशद्भिः पाणिभिर्जगृहिर हृदयानि॥ 17 ॥  
कामिनामसकलानि विभुग्नैः स्वेदवारिमृदुभिः करजाग्रैः।  
अक्रियन्त कठिनेषु कथञ्चित्कामिनीकुचतटेषु पदानि॥ 18 ॥  
सोष्मणस्तनशिलाशिखराग्रादात्तघर्मसलिलैस्तरुणानाम्।  
उच्छ्वसत्कमलचारुषु हस्तैर्निम्ननाभिसरसीषु निपेते॥ 19 ॥  
आमृशद्भिरभितो वलिवीचीर्लोलमानवितताङ्गुलिहस्तैः।  
सुभ्रुवामनुभवात्प्रतिपेदे मुष्टिमेयमिति मध्यमभीष्टैः॥ 20 ॥  
प्राप्य नाभिनदमज्जनमाशु प्रस्थितं निवसनग्रहणाय।  
औपनीविकमरुन्ध किल स्त्री वल्लभस्य करमात्मकराभ्याम्॥ 21 ॥  
कामिनः कृतरतोत्सवकालक्षेपमाकुलवधूकरसङ्गिः।  
मेखलागुणविलग्नमसूयां दीर्घसूत्रमकरोत्परिधानम्॥ 22 ॥  
अम्बरं विनयतः प्रियपाणेर्योषितश्च करयोः कलहस्य।  
वारणामिव विधातुमभीक्ष्णं कक्ष्यया च वलयैश्च शिशिञ्जे॥ 23 ॥  
ग्रन्थिमुद्ग्रथयितुं हृदयेशे वाससः स्पृशति मानधनायाः।  
भ्रूयुगेण सपदि प्रतिपेदे रोमभिश्च सममेव विभेदः॥ 24 ॥  
आशु लङ्घितवतीष्टकराग्रे नीविमर्धमुकुलीकृतदृष्ट्या।  
रक्तवैणिकहताधरतन्त्रीमण्डलक्वणितचारु चुकूजे॥ 25 ॥  
आयताङ्गुलिरभूदतिरिक्तः सुभ्रुवां क्रशिमशालिनि मध्ये।  
श्रोणिषु प्रियकरः पृथुलासु स्पर्शमाप सकलेन तलेन॥ 26 ॥  
चक्रुरेव ललनोरुषु राजीः स्पर्शलोभवशलोलकराणाम्।  
कामिनामनिभृतान्यपि रम्भास्तम्भकोमलतलेषु नखानि॥ 27 ॥  
ऊरुमूलचपलेक्षणमघ्नन्यैर्वतंसकुसुमैः प्रियमेताः।  
चक्रिरे सपदि तानि यथार्थं मन्मथस्य कुसुमायुधनाम॥ 28 ॥  
बाह्यरतक्रीडावर्णनम्।>  
  
सुरते च समाधौ च माया यत्र न लीयते।  
ध्यानेनापि हि किं तेन किं तेन सुरतेन वा॥ 1 ॥  
यत्र न वदनविकारः सद्भावसमर्पणं न गात्राणाम्।  
तस्मिन्नुद्धतमभावे पशुकर्मणि पशव एव रज्यन्ते॥ 2 ॥  
प्रतिक्षणसमुल्लसन्नवकलाकलापान्वितक्षपाकरविलोकने यदि तवास्ति कौतूहलम्।  
विलोकय तदा सखे सुरतसङ्गरालोकनप्रहृष्टदयितामुखं निबिडकञ्चुकोत्तारणे॥ 3 ॥  
नरैर्विफलजन्मभिर्गिरिदरी न किं सेव्यते न चेच्छ्रवणगोचरीभवति जातुचिज्जन्मनि।  
कपोतरवमाधुरीविरचनानुकारादरीरतासहकृशोदरीवचनकाकुरीतिध्वनिः॥ 4 ॥  
सन्दष्टाधरपल्लवा सचकितं हस्ताग्रमाधुन्वती मा मा मुञ्च शठेति कोपवचनैरानर्तितभ्रूलता।  
सीत्काराञ्चितलोचना सरभसं यैश्चुम्बिता मानिनी प्राप्तं तैरमृतं श्रमाय मथितो मूढैः सुरैः सागरः॥ 5 ॥  
किं चैतैर्गुरुसेवनैः किमपरव्योमार्चनैः किं फलं किं स्यादध्ययनेन मे सुरपदप्राप्त्याथ किं वा फलम्।  
एतस्याः कुचकुम्भसम्भ्रमपरीरम्भप्रवाहोद्गमस्वेदाम्भोभिरनङ्गवह्निरधुना निर्वापितो नो यदि॥ 6 ॥  
प्राङ् मा मेति ततो नवोदयगुणं मानाभिलाषं ततः सव्रीडं तदनु श्लथोद्यममथ प्रभ्रष्टधैर्यं पुनः।  
प्रेमार्द्रस्पृहणीयनिर्भरतरं क्रीडाप्रगल्भं ततो निःसङ्गाङ्गविमर्शनाधिकसुखं रम्यं कुलस्त्रीरतम्॥ 7 ॥  
शङ्काशृङ्खलितेन यत्र नयनप्रान्तेन न प्रेक्ष्यते केयूरध्वनिभूरिभीतिचकितं नो यत्र वाश्लिष्यते।  
नो वा यत्र शनैरलग्नदशनं बिम्बाधरः पीयते नो वा यत्र विधीयते च मणितं तत्किं रतं कामिनोः॥ 8 ॥  
आकाशे नटनं सरोरुहयुगे मञ्जीरमञ्जुध्वनिः शीतांशौ कलकूजितं किसलये पीयूषपानोत्सवः।  
स्वर्गक्षोणिधरे नखात्परिभवो ध्वान्ते कराकर्षणं रम्भायां रसनारवस्तरुणयोः पुण्यानि मन्यामहे॥ 9 ॥  
सुरतप्रशंसा।>  
  
रक्षामालिकया बाले बद्धया किं प्रयोजनम्।  
अवश्यंभाविनावेतौ कुचग्रहकचग्रहौ॥ 1 ॥  
बाला तन्वी मृदुतनुरियं त्यज्यतामत्र शङ्का दृष्टा क्वापि भ्रमरभरतो मञ्जरी भज्यमाना।  
तस्मादेषा रहसि भवता निर्दयं पीडनीया मन्दाक्रान्ता विसृजति रसं नेक्षुयष्टिः समग्रम्॥ 2 ॥  
नीरन्ध्रं परिरभ्यते प्रियतमो भूयस्तरां चुम्ब्यते तद्बाढं क्रियते यदस्य रुचिरं चाटूत्करैः स्तूयते।  
सख्या मुग्धवधूरसौ रतविधौ यत्नेन सा शिक्षिता निर्भ्रान्तं गुरुणा पुनः शतगुणं पञ्चेषुणा कारिता॥ 3 ॥  
नार्यस्तन्वि हटाद्धरन्ति रमणं तिष्ठन्ति नो वारितास्तत्किं ताम्यसि किं च रोदिषि मुधा तासां प्रियं मा कृथाः।  
कान्तः केलिरुचिर्युवा सहृदयस्तादृक्पतिः कातरे किं नो बर्बरकर्कशैः प्रियशतैराक्रम्य विक्रीयते॥ 4 ॥  
नववधूसङ्गमे सखीवाक्यम्।>  
  
यावकरसार्द्रपादप्रहारशोणितकचेन दयितेन।  
मुग्धा साध्वसतरला विलोक्य परिचुम्बिता सहसा॥ 1 ॥  
आभाति बालिकेयं पाणिस्पर्शेन पुलकितावयवा।  
अभिनववसन्तसङ्गादाविर्मुकुलेव बालचूतलता॥ 2 ॥  
खिद्यति कूणति वेल्लति विवलति निमिषति विलोकयति तिर्यक्।  
अन्तर्नन्दति चुम्बितुमिच्छति नवपरिणया वधूः शयने॥ 3 ॥  
भुजपञ्जरे गृहीता नवपरिणीता वरेण रहसि वधूः।  
तत्कालजालपतिता बालकुरङ्गीव वेपते नितराम्॥ 4 ॥  
असम्मुखालोकनमाभिमुख्यं निषेध एवानुमतिप्रकारः।  
प्रत्युत्तरं मुद्रणमेव वाचो नवाङ्गनानां नव एव पन्थाः॥ 5 ॥  
चुम्बनेषु परिवर्तिताधरं हस्तरोधि रसनाविघट्टने।  
विघ्नितेच्छमपि तस्य सर्वतो मन्मथेन्धनमभूद्वधूरतम्॥ 6 ॥  
विरम नाथ विमुञ्च ममाञ्चलं शमय दीपमिमं समया सखी।  
इति नवोढवधूवचनैर्युवा मुदमगादधिकां सुरतादपि॥ 7 ॥  
नीवीदृढार्पितकरां निबिडीकृतोरुं व्रीडानतां तत इतो वदनं हरन्तीम्।  
आरोप्य वक्षसि सुखं परिरब्धुमेनां बालां बलादभिलषामि न पारयामि॥ 8 ॥  
पटालग्ने पत्यौ नमयति मुखं जातविनया हठाश्लेषं वाञ्छत्यपहरति गात्राणि निभृतम्।  
न शक्नोत्याख्यातुं स्मितमुखसखीदत्तनयना ह्रिया ताम्यत्यन्तः प्रथमपरिहासे नववधूः॥ 9 ॥  
समाकृष्टं वासः कथमपि हठात्पश्यति तदा क्रमादूरुद्वन्द्वं जरठशरगौरं मृगदृशः।  
तया दृष्टिं दत्त्वा महति मणिदीपे निपुणया निरुद्धं हस्ताभ्यां झटिति निजनेत्रोत्पलयुगम्॥ 10 ॥  
बलान्नीता पार्श्वं मुखमभिमुखं नैव कुरुते धुनाना मूर्धानं हरति बहुशश्चुम्बनविधिम्।  
हृदि न्यस्तं हस्तं क्षिपति गमनारोपितमना नवोढा वोढारं सुखयति च सन्तापयति च॥ 11 ॥  
स्फुरद्रोमोद्भेदस्तरलतरताराकुलदृशो भयोत्कम्पोत्तुङ्गस्तनयुगभरासङ्गसुभगः।  
अधीराक्ष्या गुञ्जन्मणिवलयदोर्वल्लिरचितः परीरम्भो मोदं जनयति च संमोहयति च॥ 12 ॥  
अप्यौत्सुक्ये महति दयितप्रार्थनासु प्रतीपाः काङ्क्षन्त्योऽपि व्यतिकरसुखं कातराः स्वाङ्गदाने।  
आबाध्यन्ते न खलु मदनेनैव लब्धान्तरत्वादाबाधन्ते मनसिजमपि क्षिप्तकालाः कुमार्यः॥ 13 ॥  
दृष्टा दृष्टिमधो ददाति कुरुते नालापमाभाषिता शय्यायां परिवृत्य तिष्ठति बलादालिङ्गिता वेपते।  
निर्यान्तीषु सखीषु वासभवनान्निर्गन्तुमेवेहते बाला वामतया प्रियस्य नितरां प्रीत्यै नवोढाभवत्॥ 14 ॥  
अंसाकृष्टदुकूलया सलभसं गूढौ भुजाभ्यां स्तनावाकृष्टे जघनांशुके कृतमधःसम्सक्तमूरुद्वयम्।  
नाभीमूलनिबद्धचक्षुषि तया व्रीडानताङ्ग्या प्रिये दीपः फूत्कृतवातवेपितशिखः कर्णोत्पलेनाहतः॥ 15 ॥  
हस्तं कम्पवती रुणद्धि रशनाव्यापारलोलाङ्गुलिं हस्तौ स्वौ नयति स्तनावरणतामालिङ्ग्यमाना बलात्।  
पातुं पक्ष्मलचक्षुरुन्नमयतः साचीकरोत्याननं व्याजेनाप्यभिलाषपूरणसुखं निर्वर्तयत्येव मे॥ 16 ॥  
कण्ठाश्लेषिणमुन्नतस्तनभरश्रोणीतटग्राहिणं संसक्तोरुयुगं गृहीतजघनप्राकारमप्यन्ततः।  
द्रागेव श्लथबन्धमिन्दुवदना गाढावमर्दासहं विज्ञायात्यजदाशु काञ्चनपटं व्रीडाकुलापि क्षणम्॥ 17 ॥  
कान्ते कञ्चुलिकावलोकिनि कलावत्या नमन्त्या स्थितं तस्मिन्कोमलकाकुभाषिणि तया स्पन्दी निरुद्धोऽधरः।  
उत्थायाथ करस्पृशि प्रियतमे यूनोर्नवे सङ्गमे काञ्चीकूजितकैतवेन मदनो द्यौःशान्तिमभ्यस्यति॥ 18 ॥  
इत्थं तल्पतलाधिरोहणमियं पर्णार्पणप्रक्रिया शय्याया वचनक्रमस्य दयितस्यैवंविधाराधना।  
एवं केलिगृहोपदेहलि बलादानीयमाना मुहुश्चाटूक्तिप्रकरैश्चिरं नववधूरालीभिरध्याप्यते॥ 19 ॥  
नववधूसङ्गमः।>  
  
आस्तां दूरेण विश्लेषः प्रियामालिङ्गतो मम।  
स्वेदः किं नु सरिन्नाथो रोमाञ्चः किं नु पर्वतः॥ 1 ॥  
उग्ररूपं कुचद्वन्द्वं हारगङ्गाधरं तव।  
चन्द्रचूडं करिष्यामि कुरु तावद्दिगम्बरम्॥ 2 ॥  
कान्ते कलितचोलान्ते दीपे वैरिणि दीप्यति।  
आसीदसितपद्माक्ष्याः पक्षो नयनमुद्रणम्॥ 3 ॥  
ब्रह्मानन्दप्रचुरं किमपीदं नेति रतिषु वचनेन।  
श्रुतिसीमसङ्गताक्षी मुग्धे सारङ्गमादिशसि॥ 4 ॥  
तव तन्वि तरुणपुण्यादम्बरमणिमकरसङ्क्रमो जातः।  
अधिवेणि भवति नियमः फलमविलम्बेन भावि कामस्य॥ 5 ॥  
विधृताः प्रियस्य केशाः कण्ठे लग्नं भुजे वलितम्।  
मज्जन्त्या रससिन्धौ किं किं न कृतं तया सुदृशा॥ 6 ॥  
पृष्ठे कञ्चुकमुक्त्यै सुतनुरसव्यं प्रहिण्वती पाणिम्।  
हन्तुमिव चित्तहरिणं यूनस्तूणादिवेषुमादत्ते॥ 7 ॥  
चारुनूपुरझणत्कृतं रते कामिनां हरति मानसं यथा।  
नो तथा मधुरगीतवादितं केकिचातकपिकस्वना अपि॥ 8 ॥  
हेमकुम्भमिव तुङ्गमुरोजं वल्लभे स्पृशति चोरवदस्याः।  
जाग्रति स्म सहसैव तदानीं यामिका इव तनूरुहसङ्घाः॥ 9 ॥  
पाणिपल्लवविधूननमन्तः सीत्कृतानि नयनार्धनिमेषाः।  
योषितां रहसि गद्गदवाचामस्त्रतामुपययुर्मदनस्य॥ 10 ॥  
धैर्यमुल्बणमनोभवभावा वामतां च वपुरर्पितवत्यः।  
व्रीडितं ललितसौरतधार्ष्ट्यास्तेनिरेऽभिरुचितेषु तरुण्यः॥ 11 ॥  
पाणिरोधमविरोधितवाञ्छं भर्त्सनाश्च मधुरस्मितगर्भाः।  
कामिनः स्म कुरुते करभोरूर्हारि शुष्करुदिते च सुखेऽपि॥ 12 ॥  
वारणार्थपदगद्गदवाचामीर्ष्यया मुहुरपत्रपया च।  
कुर्वते स्म सुदृशामनुकूलं प्रातिकूलिकतयैव युवानः॥ 13 ॥  
अन्यकालपरिहार्यमजस्रं तद्द्वयेन विदधे द्वयमेव।  
धृष्टता रहसि भर्तृषु ताभिर्निर्दयत्वमितरैरबलासु॥ 14 ॥  
बाहुपीडनकचग्रहणाभ्यामाहतेन नखदन्तनिपातैः।  
बोधितस्तनुशयस्तरुणीनामुन्मिमील विशदं विषमेषुः॥ 15 ॥  
कान्तया सपदि कोऽप्युपगूढः प्रौढपाणिरपनेतुमियेष।  
संहतस्तनतिरस्कृतदृष्टिर्भ्रष्टमेव न दुकूलमपश्यत्॥ 16 ॥  
आहतं कुचतटेन तरुण्याः साधु सोढमधुनेति पपात।  
त्रुट्यतः प्रियतमोरसि हारात्पुष्पवृष्टिरिव मौक्तिकवृष्टिः॥ 17 ॥  
सीत्कृतानि मणितं करुणोक्तिः स्निग्धमुक्तमलमर्थवचांसि।  
हासभूषणरवाश्च रमण्याः कामसूत्रपदतामुपजग्मुः॥ 18 ॥  
उद्धतैर्निभृतमेकमनेकैश्छेदवन्मृगदृशामविरामैः।  
श्रूयते स्म मणितं कलकाञ्चीनूपुरध्वनिभिरक्षतमेव॥ 19 ॥  
ईदृशस्य भवतः कथमेतल्लाघवं मुहुरतीव रतेषु।  
क्षिप्तमायतमदर्शयदुर्व्यां काञ्चिदाम जघनस्य महत्त्वम्॥ 20 ॥  
प्राप्यते स्म गतचित्रकचित्रैश्चित्रमार्द्रनखलक्ष्म कपोलैः।  
दध्रिरेऽथ रभसच्युतपुष्पाः स्वेदबिन्दुकुसुमान्यलकान्ताः॥ 21 ॥  
यद्यदेव रुरुचे रुचिरेभ्यः सुभ्रुवो रहति तत्तदकुर्वन्।  
आनुकूलिकतया हि नराणामाक्षिपन्ति हृदयानि तरुण्यः॥ 22 ॥  
प्राप्य मन्मथरसादतिभूमिं दर्वहस्तनभराः सुरतस्य।  
शश्रमुः श्रमजलार्द्रललाटश्लिष्टकेशमसितायतकेश्यः॥ 23 ॥  
पत्युः प्रवृत्तस्य रतौ जिगीषावचो निशम्याथ न किञ्चिदूचे।  
कलावती किं तु विहस्य तस्य कपोलयोः स्वेदमपाचकार॥ 24 ॥  
उरोरुहाम्भोरुहदर्शनाय विमुञ्चतः कञ्चुकबन्धनानि।  
आनन्दनीराकुललोचनस्य प्रियस्य जातो विपुलः परिश्रमः॥ 25 ॥  
स्वामिन्प्रभो प्रिय गृहाण परिष्वजस्व किं किं शठोऽस्यकरुणोऽसि सुखोचितोऽसि।  
हा दुःखयस्यलमलं विरमेति वाचः स्त्रीणां भवन्ति सुरते प्रणयानुकूलाः॥ 26 ॥  
मत्तेभकुम्भपरिणाहिनि कुङ्रुमार्द्रे कान्तापयोधरयुगे रतिखेदखिन्नः।  
वक्षो निधाय भुञ्जपञ्जरमध्यवर्ती ध्यः क्षपां क्षपयति क्षणलब्धनिद्रः॥ 27 ॥  
कान्ते तथा कथमपि प्रथितं मृगाक्ष्या चातुर्यमुद्धतमनोभवया रतेषु।  
तत्कूजितान्यनुवदद्भिरनेकवारं शिष्यायितं गृहकपोतशतैर्यथास्याः॥ 28 ॥  
आमीलितालसविवर्तिततारकाक्षीमुत्कण्ठबन्धनदरश्लथबाहुवल्लीम्।  
प्रस्वेदवारिकणिकाचितगण्डबिम्बां संस्मृत्य तामनिशमेति न शान्तिमन्तः॥ 29 ॥  
रतिरभसनितान्तश्रान्तकान्ताकुचान्तश्चलदमलकराग्रा नाभिदेशेष्वधो वा।  
स्मितमधुरमुखीनां ह्रीणनेत्रोत्पलानामधरमधु वधूनां भाग्यवन्तः पिबन्ति॥ 30 ॥  
अविदितसुखदुःखं निर्गुणं वस्तु किञ्चिज्जडमतिरिह कश्चिन्मोक्ष इत्याचचक्षे।  
मम तु मतमनङ्गस्मेरतारुण्यघूर्णन्मदकलमदिराक्षीनीविमोक्षो हि मोक्षः॥ 31 ॥  
अभिनवपुलकालीमण्डिता गण्डपाली निगदति विनिगूढानन्दहिन्दोलिचेतः।  
सुदति वदति पुण्यैः कस्य धन्यैर्मनोजप्रसरमसकृदेतच्चापलं लोचनस्य॥ 32 ॥  
भजन्त्यास्तल्पान्तं कृतकपटकण्डूतिपिहितस्मितं याते गेहाद्बहिरवहितालीपरिजने।  
प्रियास्यं पश्यन्त्याः स्मरशरसमाकूतसुभगं सलज्जाया लज्जा व्यगमदिव दूरं मृगदृशः॥ 33 ॥  
दुकूलं दोर्मूलात्प्रणयिनि परीरम्भनसिके हरत्यम्भोजाक्षी निभृतनिभृतं नम्रवदना।  
प्रियाश्लेषद्वेषिण्यपसरतु लज्जा स्फुटमिति स्मितक्षीरेणैव स्तनकलशशंभुं स्नपयति॥ 34 ॥  
चिरविरहिणो रत्युत्कण्ठाश्लथीकृतगात्रयोर्नवमिव जगज्जातं भूयश्चिरादभिनन्दतोः।  
कथमपि दिने दीर्घे याते निशामधिरूढयोः प्रसरति कथा बह्वी यूनोर्यथा न तथा रतिः॥ 35 ॥  
दृशा सपदि मीलितं दशनरोचिषा निर्गतं करेण परिवेपितं वलयकैरथाक्रन्दितम्।  
प्रियैः समदयोषितां ननु विखण्ड्यमानेऽधरे परव्यसनकातराः किमिव कुर्वतां साधवः॥ 36 ॥  
नैषा वेगं मृदुतरतनुस्तावकीनं विसोढुं शक्ता नैनां चपल नितरां खेदयेन्दीवराक्षीम्।  
रत्यभ्यासं विदधत इति प्राणनाथस्य गत्वा कर्णोपान्ते निभृतनिभृतं नूपुरं शंसतीव॥ 37 ॥  
आयाते दयिते मनोरथशतैर्नीते कथञ्चिद्दिने वैदग्ध्यापगमाज्जडे परिजने दीर्घां कथां कुर्वति।  
दष्टास्मीत्यभिधाय सत्वरपदं व्याधूय चीनांशुकं तन्वङ्ग्या रतिकातरेण मनसा नीतः प्रदीपः शमम्॥ 38 ॥  
गाढालिङ्गनवामनीकृतकुचप्रोद्भिन्नरोमोद्गमा सान्द्रस्नेहरसातिरेकविगलच्छ्रीमन्नितम्बाम्बरा।  
मा मा मानद माति मामलमिति क्षामाक्षरोल्लापिनी सुप्ता किं नु मृता नु किं मनसि मे लीना विलीना नु किम्॥ 39 ॥  
दोर्भ्यां संयमितः पयोधरभरेणापीडितः पाणिजैराविद्धो दशनैः क्षताधरपुटः श्रोणीतटेनाहतः।  
हस्तेनानमितः करेऽधरसुधास्पन्देन सम्मोहितः कान्तः कामपि तृप्तिमाप तदहो कामस्य वामा गतिः॥ 40 ॥  
ईषन्मीलितदृष्टि मुग्धहसितं सीत्कारधारावशादव्यक्ताकुलकेलिकाकुविकसद्दन्तांशुधौताधरम्।  
श्वासोत्कम्पिपयोधरोपरि परिष्वङ्गात्कुरङ्गीदृशो हर्षोत्कर्षविमुक्तनिःसहतनोर्धन्यो धयत्याननम्॥ 41 ॥  
स्विन्नं मण्डलमैन्दवं विगलितं स्रग्भारबद्धं तमः प्रागेव प्रथमानकेतकशिखावीरायितं च स्थितम्।  
शान्तं कुण्डलताण्डवं कुवलयद्वन्द्वं तिरोमीलितं वीतं विद्रुमसीत्कृतं नहि ततो जाने किमासीदिति॥ 42 ॥  
गाढाश्लेषनिपीडनान्निपतितामालोक्य हारावलीं स्थातुं हन्त भिया क्षणं निबिडया नीव्यापि न व्यापृतम्।  
विश्लेषज्वरवेदनासहनयोः कारुण्यकीर्णात्मना क्वापि प्रापितयोः समागमसुखं यूनोर्मनोजन्मना॥ 43 ॥  
हारस्त्रुट्यति कङ्कणं निपतति स्रक्कौमुदी क्लिश्यति ध्वान्तं धावति सीत्करोति रजनीजानिर्वली भज्यति।  
काञ्ची क्षुभ्यति काञ्चनक्षितिधरे किं च क्षतं चञ्चति प्रारम्भे मदनाहवस्य विजयी देवो मनोभूरभूत्॥ 44 ॥  
सिन्दूरं रविमिन्दमाननमसौ धम्मिल्लराहुस्त्वयं यद्बाढं ग्रसतीव तत्प्रियतमे निर्णीतमौत्पातिकम्।  
चोले चञ्चलता भविष्यति मुहुः स्यात्कुन्तले कर्षणं नीवी स्थास्यति न स्थिरा समुदयेदङ्गे महान्सङ्गरः॥ 45 ॥  
पश्यन्तीं परिणामकेलिषु मुहुर्निःशङ्कमालिङ्ग्य तां प्रोत्कूजत्कलमग्रहीषमधरं स्पर्धावती साप्यभूत्।  
नाहं वेद्मि न वेत्ति सा च दयिता तत्रावयोश्चेष्टितं शय्या वेत्ति न वेत्ति वा स तु कुतः सङ्ग्रामलोलः स्मरः॥ 46 ॥  
प्रत्यूहः पुलकाङ्कुरेण निबिडाश्लेषे निमेषेण च क्रीडाकूतविलोकितेऽधरसुधापाने कथाकेलिभिः।  
आनन्दाधिगमेन मन्मथकलायुद्धेऽपि यस्मिन्नभूदुद्भूतः स तयोर्बभूव सुरतारम्भः प्रियं भावुकः॥ 47 ॥  
ईषत्कम्पपयोधरं गुरुकटिप्रौढप्रहाराद्भुतं स्विद्यद्भालमनेकहास्यसरसं संरम्भमन्दव्यथम्।  
वारं वारमुरःप्रहारसुभगं सन्दश्यमानाधरं किञ्चिद्दत्तनितम्बदेशनखरं धन्यो रतं सेवते॥ 48 ॥  
त्वं मुग्धाक्षि विनैव कुञ्चुलिकया धत्से मनोहारिणीं लक्ष्मीमित्यभिधायिनि प्रियतमे तद्वीटिकासंस्पृशि।  
शय्योपान्तनिविष्टसस्मितसखीनेत्रोत्सवानन्दितो निर्यातः शनकैरलीकवचनोपन्यासमालीजनः॥ 49 ॥  
कोकः स्तोकविमुक्तमौक्तिकभरो निस्यन्दमिन्दीवरं चापं चापलवर्जितं हिमकरक्रोडे तमः क्रीडति।  
वातः कातरयत्यपाकृतरसं बन्धूकमेतावती वार्ता क्वापि कदापि पाणिपिहिता कस्यापि वा तिष्ठति॥ 50 ॥  
धम्मिल्लो भङ्गमेतु प्रविशतु तिलकः केशपाशान्धकारं पत्त्राली गण्डपालिं त्यजतु च विवरं कर्णयोर्गन्तुकामा।  
वामायाः कान्तदत्तक्षतततिसहने एक एवाधरोऽसौ वीरः कामाहवेऽस्मिन्निति वदति मुहुर्नूपुरः क्वाणभङ्ग्या॥ 51 ॥  
सुरतकेलिकथनम्।>  
  
प्रशान्ते नूपुरारावे श्रूयते मेखलाध्वनिः।  
कान्ते नूनं रतिश्रान्ते कामिनी पुरुषायते॥ 1 ॥  
पततु तवोरसि सततं दयिताधम्मिल्लमल्लिकानिकरः।  
रतरसरभसकचग्रहलुलितालकवल्लरीगलितः॥ 2 ॥  
विपरीतमविपरीतं यद्रतमन्यत्तदेव विपरीतम्।  
तरुमारोहति लतिका नारोहति च लतिकां तरुः क्वापि॥ 3 ॥  
साक्षादभूत्स्वयंभूरथ मुक्तास्तिमिरनिकरभराः।  
प्रणनाम शीतरोचिस्तवपाठं मेखला विदधे॥ 4 ॥  
वियति विलोलति (1)जलदः स्खलति विधुश्चलति(2) कूजति (3)कपोतः।  
निष्पतति (4)तारकाततिरान्दोलति वीचिर(5)मरवाहिन्याः॥ 5 ॥  
F.N.  
(1. केशकलापरूषः.)  
(2. मुखरूपः.)  
(3. कण्ठरूपः.)  
(4. मुक्ताकलापरूपा.)  
(5. त्रिवलिरूपा.)  
स्थगयति तमः शशाङ्कं चलति गिरिः स्रवति तारकापटलम्।  
कथयति मन्ये काञ्चीपुरसीमनि किमपि सङ्क्षोभम्॥ 6 ॥  
मुक्ताः पतन्ति भूमौ बालाः कलयन्ति केवलां मुक्तिम्।  
चुम्बत्यम्बरमवनिं विपरीते किं न विपरीतम्॥ 7 ॥  
कल्गुत्कुचं व्याकुलकेशपाशं स्विद्यन्मुखं स्वीकृतमन्दहासम्।  
पुण्यातिरेकात्पुरुषा लभन्ते पुंभावमम्भोरुहलोचनानाम्॥ 8 ॥  
वक्त्रस्यन्दिस्वेदबिन्दु(6)प्रबन्धैर्दृष्ट्वा भिन्नं कुङ्कुमं कापि कण्ठे।  
पुंस्त्वं तन्व्या व्यञ्जयन्ती वयस्या स्मित्वा पाणौ खङ्गरेखां लिलेख॥ 9 ॥  
F.N.  
(6. धाराभिः.)  
मधुपानसमुल्लसत्प्रवालं चलहेमाचलकान्तिभिर्जटालम्।  
विधुनिषमपतदन्धकारजालं शुभकालं क्व पुनर्विलोकयामः॥ 10 ॥  
अभिमुखपतयालुभिर्ललाटश्रमसलिलैरपनीतपत्त्रलेखः।  
कथयति पुरुषायितं वधूनां मृदितहिमद्युतिनिर्मलः कपोलः॥ 11 ॥  
तन्नास्ति कारयति यन्न मनोभवस्य सा शक्तिरप्रतिहता भुवने तथाहि।  
उद्धाट्य पीवरपयोधरमण्डलाग्रं वल्गन्ति यत्पुरुषवत्प्रमदा अपीह॥ 12 ॥  
मुग्धे तवास्मि दयिता दयितो भव त्वमित्युक्तया नहि नहीति शिरो विधूय।  
स्वस्मात्करात्प्रियकरे वलयं क्षिपन्त्या वाचं विनाभ्युपगमः कथितो मृगाक्ष्या॥ 13 ॥  
वीरायितेषु मृगशावविलोचनानां कण्ठोदितान्यचरमं कलकूजितानि।  
आम्रेडयद्भिरथ सौधगतैः कपोतैः शङ्के गृहीत इति सम्प्रति शिष्यभावः॥ 14 ॥  
तमःस्तोमं सोमं गिलति वमतीवोडुनिकरं रथाङ्गद्वन्द्वेऽस्मिन्नमरतटिनी खेलति मुहुः।  
लतायामुत्कम्पो मदनवसतीकाञ्चनगिरिर्विपर्येति प्रायो रतिपतिमते सर्वमधुना॥ 15 ॥  
विहायसि विहारिणी भवतु नाम सौदामिनी सुमेरुशिखरादधः पततु नाम मन्दाकिनी।  
परं तदिदमद्भुतं यदयमेत्य भूमीतलं नमन्नमृतदीधितिः कमलसारमाकर्षति॥ 16 ॥  
प्रारब्धे रतिकेलिसंकुलरणारम्भे तया साहसप्रायं कान्तजयाय किञ्चिदुपरि प्रारम्भि तत्सम्भ्रमात्।  
खिन्ना येन कटीतटी शिथिलिता दोर्वल्लिरुत्कम्पितं वक्षो मीलितमैक्षि पौरुषरसः स्त्रीणां कुतः सिध्यति॥ 17 ॥  
आलोलामलकावलिं सुकुसुमां बिभ्रच्चलत्कुण्डलं किञ्चिन्मृष्टविशेषकं तनुतरैः स्वेदाम्भसः सीकरैः।  
तन्व्या यत्सुरतान्ततान्तनयनं वक्त्रं रतिव्यत्यये तत्त्वां पातु चिराय किं हरिहरब्रह्मादिभिर्दैवतैः॥ 18 ॥  
प्रारब्धे विपरीतनामनि रते सर्वं तदाभूत्क्षणात्क्षामाङ्ग्यां विपरीतमेव कुटिला मुक्ताः सुवृत्ता अपि।  
मुक्ता निष्पतिता भवन्ति तरलास्तौ चाचलौ चेलतुः सीदन्ति श्रुतिपारगाः सुमनसः कान्ता नु कान्तायते॥ 19 ॥  
निःशेषं व्यपनीय नीविवसनं मज्जुक्वणन्मेखलं क्रीडान्दोलनखिन्नमध्यलतिकं किंचित्प्रकम्पस्तनम्।  
उद्यत्कुण्डलताण्डवं च रुचिरं विक्रम्य कान्तोपरि क्लान्तावक्षसि कामिनां मुकुलितप्रान्ताक्षिकं शेरते॥ 20 ॥  
प्रागल्भ्यं पुरुषायिते मम पुरः पश्येति सन्नद्धया तन्व्या ताम्यदुरोजयापि सुचिरं विक्रम्य रम्यं तया।  
श्रान्ता वक्षसि मे निपत्य च पुनः सापत्रपं सस्मितं साकूतं च समीक्षितं मृगदृशा यत्तत्कथं कथ्यते॥ 21 ॥  
विपरीतरतक्रिया।>  
  
सन्यासमकृत काञ्ची जहौ कलत्रं दुकूलमबलायाः।  
तत्याज रागमधरो मुक्तिमुरीचक्रिरे चिकुराः॥ 1 ॥  
सुतनु श्रुतिसेवनतो मन्ये नयनं निरञ्जनं जातम्।  
मुग्धा स्नेहात्कबरी युक्तां मुक्तिं कथं प्राप॥ 2 ॥  
खिन्नालसनयनान्तं खिन्नालिकलग्नकुन्तलस्तबकम्।  
वदनमवलुप्ततिलकं मदनं नेदयति दवयति धृतिं मे॥ 3 ॥  
पपात मेरोः सुरसिन्धुधारा ववर्ष तारागणमन्धकारः।  
बभूव भृङ्गावलिरप्यकम्पा शशाम शम्पालतिकाविलासः॥ 4 ॥  
पपात गङ्गा हरमौलिसङ्गादन्धंतमोभूतमपेतबन्धम्।  
तडिल्लता चञ्चलतामहासीदस्पन्दमासीदरविन्दयुग्मम्॥ 5 ॥  
कामसङ्गरविधौ मृगीदृशः प्रौढपौरुषधरे पयोधरे।  
स्वेदराजिरुदियाय सर्वतः पुष्पवृष्टिरिव पुष्पधन्वनः॥ 6 ॥  
सङ्गताभिरुचितैश्चलितापि प्रागमुच्यत चिरेण सखीव।  
भूय एव समगंस्त रतान्ते ह्रीर्वधूभिरसहा विरहस्य॥ 7 ॥  
प्रेक्षणीयकमिव क्षणमासन्ह्रीविभङ्गुरविलोचनपाताः।  
सम्भ्रमद्रुतगृहीतदुकूलच्छाद्यमानवपुषः सुरतान्ताः॥ 8 ॥  
अप्रभूततमनीयसि तन्वी काञ्चिधाम्नि पिहितैकतरोरु।  
क्षौममाकुलकरा विचकर्ष क्रान्तपल्लवमभीष्टतमेव॥ 9 ॥  
मृष्टटन्दनविशेषकभक्तिर्भ्रष्टभूषणकदर्थितमाल्यः।  
सापराध इव मण्डनमासीदात्मनैव सुदृशामुपभोगः॥ 10 ॥  
योषितः पतितकाञ्चनकाञ्चौ मोहनातिरभसेन नितम्बे।  
मेखलेव परितः स्म विचित्रा राजते नवनखक्षतलक्ष्मीः॥ 11 ॥  
भातु नाम सुदृशां दशनाङ्कः पाटलो धवलगण्डतलेषु।  
दन्तवाससि समानगुणश्रीः सम्मुखोऽपि परभागमवाप॥ 12 ॥  
सुभ्रुवामधिपयोधरपीठं पीडनैस्त्रुटितवत्यपि पत्युः।  
मुक्तमौक्तिकलघुर्गुणशेषा हारयष्टिरभवद्गुरुरेव॥ 13 ॥  
विश्रमार्थमुपगूढमजस्रं यत्प्रियैः प्रथमरत्यवसाने।  
योषितामुदितमन्मथमादौ तद्द्वितीयसुरतस्य बभूव॥ 14 ॥  
आस्तृतेऽभिनवपल्लवपुष्पैरप्यनारतरताभिरताभ्यः।  
दीयते स्म शयितुं शयनीये न क्षणः क्षणदयापि वधूभ्यः॥ 15 ॥  
उपबर्हमम्बुजदृशो निजं भुजं विरचय्य वक्त्रमपि गण्डमण्डले।  
निजसक्थि सक्थिनि निधाय सादरं स्वपिति स्तनार्पितकराम्बुजो युवा॥ 16 ॥  
करकिसलयं धूत्वा धूत्वा विमार्गति वाससी क्षिपति सुमनोमालाशेषं प्रदीपशिखां प्रति।  
स्थगयति मुहुः प्रत्युर्नेत्रे विहस्य समाकुला सुरतविरतौ रम्या तन्वी मुहुर्मुहुरीक्षते॥ 17 ॥  
सुरतविरतक्रीडावेशश्रमश्लथहस्तया रहसि गलितं तन्व्या प्राप्तुं न पारितमंशुकम्।  
रतिरसजडैरङ्गैरङ्गे पिधातुमशक्तया प्रियतमतनौ सर्वाङ्गीणं प्रविष्टमधृष्टया॥ 18 ॥  
प्रियकृतपटस्तेयव्रीडाविलम्बनविह्वलां किमपि कृपणालापां बालां विलोक्य ससम्भ्रमः।  
अपि विचलिते स्कन्धावारे गते सुरताहवे त्रिभुवनमहाधन्वी स्थाने न्यवर्तत मन्मथः॥ 19 ॥  
शयानस्योत्तानं हृदि निहितवक्षोरुहभरा तिरश्चीने वक्त्रे निबिडकलितात्मीयवदना।  
समाक्रम्योरुभ्यामतिदृढतरं सक्थियुगलं स्वपित्यम्भोजाक्षी शिथिलभुजबन्धेयमधुना॥ 20 ॥  
मुखं जृम्भारम्भि प्रसरति मदामोदलहरी दृशोस्तन्द्राभारः स्फुरति विगलत्यङ्गलतिका।  
त्वमेतादृक्कान्तिः कमलमुखि धन्यैव नितरामसौ धन्यो यस्ते सकलरजनीं जागरयिता॥ 21 ॥  
प्रियायाः प्रत्यूषे गलितकबरीबन्धनविधावुदञ्चद्दोर्वल्लीदरवलितचेलाञ्चलमुरः।  
घनाकूते पश्यत्यथ मयि समन्दाक्षिवलितं नमन्त्या यद्रूपं नहि लिखितुमीशो मनसिजः॥ 22 ॥  
रतान्ते प्राणेशे वसनमददाने कथमपि स्थिताया याचन्त्या वितर मम चेलं गुणनिधे।  
सरोषं पश्यान्त्याः किमपि च हसन्त्याः परिचलन्नमन्त्यास्तद्रूपं नहि लिखितुमीशो मनसिजः॥ 23 ॥  
शान्ते मन्मथसङ्गरे रणभृतां सत्कारमातन्वती वासोऽदाज्जघनस्य पीनकुचयोर्हारं श्रुतेः कुण्डलम्।  
बिम्बोष्ठस्य च वीटिकां सुनयना पाण्यो रणत्कङ्कणे पश्चाल्लम्बिनि केशपाशनिचये युक्तो हि बन्धक्रमः॥ 24 ॥  
नेपथ्यादपि राजते हि नितरां व्यालुप्तभूषा तनुः सम्भोगश्रममीलितं विजयते चक्षुः कटाक्षादपि।  
गाढालिङ्गनकौतुकादपि नवं दोर्वल्लिविस्रंसनं प्रीत्यालापरसादपि प्रियतमं मौनं कुरङ्गीदृशः॥ 25 ॥  
निर्वृत्ते सुरतोत्सवे बहुविधे जातेऽधिकेऽङ्गक्लमे तल्पे स्वेदजलार्द्रचन्दनमये किञ्चिद्गृहीतेऽम्बरे।  
सान्द्रस्नेहवशाद्विशेषविषयव्यासङ्गजिह्मात्मनोर्दंपत्योः स्मरघस्मरातुरतया भूयोऽपि जाता स्पृहा॥ 26 ॥  
मुक्ताभूषणमिन्दुबिम्बमजनि व्याकीर्णतारं नभः स्मारं चापमपेतचापलमभूदिन्दीवरे मुद्रिते।  
व्यालीनं कलकण्ठकण्ठनिनदैर्मन्दानिलैर्मन्दितं निष्कम्पस्तबकापि चम्पकलता साभून्न जानेऽथ किम्॥ 27 ॥  
नीव्यां संयमनं कचे नियमनं श्रोणीतले चासनं निश्वासाभ्यसनं मुखे समभवत्प्रत्याहृतिर्भूषणे।  
ध्यानं प्रेमणि धारणा स्तनतटे तन्व्याः समाधिः प्रिये निर्वेदादिव किं रतान्तसुलभात्सर्वाङ्गयोगोत्सवः॥ 28 ॥  
निर्लोपौ कुचकुङ्मलौ कचभरस्तत्याज बन्धं ययौ काञ्ची निर्गुणतां निरञ्जनदशा दृग्भ्यां समासादिता।  
नीरागोऽधरपल्लवश्च गुरुणा केनापि गौराङ्गि ते शङ्के शम्बरशासनोपनिषदां तत्त्वावबोधः कृतः॥ 29 ॥  
तन्द्रातुन्दिलशोणलोचनयुगं दत्ताङ्कदन्तच्छदं पर्यस्तालकवल्लि घर्मपटलप्रोद्भिन्नपत्त्रावलि।  
जृम्भोज्जृम्भितसीधुसौरभमिलद्भृङ्गीभिरङ्गीकृतस्तोत्रं शंसति वृत्तमेव रजनीवृत्तान्तमेणीदृशः॥ 30 ॥  
स्वामिन्भङ्गुरयालकं सतिलकं भालं विलासिन्कुरु प्राणेश त्रुटितं पयोधरतटे हारं पुनर्योजय।  
इत्युक्त्वा सुरतावसानसमये सम्पूर्णचन्द्रानना स्पृष्टा तेन तथैव जातपुलका प्राप्ता पुनर्मोहनम्॥ 31 ॥  
व्यालोलः केशपाशस्तरलितमलकैः स्वेदलोलौ कपोलौ क्लिष्टा बिम्बाधरश्रीः कुचकलशरुचा हारिता हारयष्टिः।  
काञ्ची काञ्चिद्गताशां स्तनजघनपदं पाणिना छादयन्ती भूषाहीनापि काचित्प्रियहृदयमहो प्रीणयत्येव मुग्धा॥ 32 ॥  
सव्यासव्योरुबाहुव्यतिकरमधुरं कूर्परन्यस्तशीर्षं संसक्तास्याब्जयुग्मश्वसितहतचलच्चारुनासाविभूषम्।  
भूयो निद्रातिरेकात्क्रमशिथिलभुजाश्लेषदत्तावकाशोच्छ्वासोदञ्चत्कुचाग्रप्रतिहतहृदयं शेरतेऽमी रतान्ते॥ 33 ॥  
व्यामिश्रैकैकबाहु प्रवलितपृथुलैकैकचारूरुकाण्डं दष्ट्वा दष्ट्वाधरोष्ठं दरशिथिलतनुश्लेषमालिङ्ग्य कान्ताः।  
शश्वन्निःश्वासवेगस्फुरितगुरुकुचद्वन्द्वसङ्घृष्टवक्षाः श्रान्तः शेते रतान्ते सुखमिह सुकृती लीलया कामिलोकः॥ 34 ॥  
सुरतनिवृत्तिः।>  
  
कलङ्कदाशो गगनाम्बुराशौ प्रसार्य चन्द्रातपतन्तुजालम्।  
लग्नोडुमीनांल्लघु सञ्जिघृक्षुश्चन्द्रप्लवस्थश्चरमाब्धिमेति॥ 1 ॥  
असौ हि दत्त्वा तिमिरावकाशमस्तं व्रजत्युन्नतकोटिरिन्दुः।  
जलावगाढस्य वनद्विपस्य तीक्ष्णं विषाणाग्रमिवावशिष्टम्॥ 2 ॥  
वृन्देन तारावलितण्डुलानामङ्गेन च श्रीफलपल्लवेन।  
(1)अभ्यर्च्य जागेश्वरमिन्दुबिम्बं विसर्जयत्येष नभोमुनीन्द्रः॥ 3 ॥  
F.N.  
(1. शिवम्.)  
(2)मन्दमग्निम(3)धुरर्य(4)मोपला दर्शितश्वयथु(5) चाभवत्तमः।  
दृष्टयस्तिमिरजं सिषेविरे दोष(6)मोष(7)धिपतेरसन्निधौ॥ 4 ॥  
F.N.  
(2. मन्दीभूतमग्निम्; (पक्षे) रोगविशेषः.)  
(3. धृतवन्तः.)  
(4. सूर्यकान्ताः.)  
(5. पुष्टत्वम्; (पक्षे) रोगविशेषः.)  
(6. आन्ध्यम्; (पक्षे) रोगविशेषः.)  
(7. चन्द्रस्य; (पक्षे) वैद्यस्य.)  
अरुणकिरणजालैरन्तरिक्षे गतर्क्षे चलति शिशिरवाते मन्दमन्दं प्रभाते।  
युवतिजनकदम्बे नाथमुक्तौष्ठबिम्बे चरमगिरिनितम्बे चन्द्रबिम्बं ललम्बे॥ 5 ॥  
जरठ इव मरालो जर्जराग्रैर्मयूखैः स्खलति शिशिरभानुः पश्चिमाम्भोधिपारे।  
श्लथगरुत इवामूस्तत्र तत्रान्तरिक्षे विरलविरलभासः किं च तारा लुठन्ति॥ 6 ॥  
चरमगिरिकुरङ्गीशृङ्गकण्डूयनेन स्वपिति मुखमिदानीमन्तरिन्दोः कुरङ्गः।  
परिणतरविगर्भव्याकुला पौरुहूती दिगपि घनकपोतीहुंकृतैः कुप्यतीव॥ 7 ॥  
उदयमुदितदीप्तिर्याति यः सङ्गतौ मे पतति न वरमिन्दुः सोऽपरामेष गत्वा।  
स्मितरुचिरिव सद्यः साभ्यसूयं प्रभेति स्फुरति विशदमेषा पूर्वकाष्ठाङ्गनायाः॥ 8 ॥  
नवकुमुदवनश्रीहासकेलिप्रसङ्गादभिकरुचिरशेषामप्पुषां जागरित्वा।  
अयमपरदिशोऽङ्गे मुञ्चति स्रस्तहस्तः शिशयिषुरिव पाण्डुम्लानमात्मानमिन्दुः॥ 9 ॥  
सपदि कुमुदिनीभिर्मीलितं हा क्षपापि क्षयमगमदपेतास्तारकास्ताः समस्ताः।  
इति दयितकलत्रश्चिन्तयन्नङ्गमिन्दुर्वहति कृशमशेषं भ्रष्टशोभं शुचेव॥ 10 ॥  
प्रकटमलिनलक्ष्मा मृष्टपत्त्रावलीकैरधिगतरतिशोभैः प्रत्युषः प्रोषितश्रीः।  
उपहसित इवासौ चन्द्रमाः कामिनीनां परिमतशरकाण्डापाण्डुभिर्गण्डभागैः॥ 11 ॥  
विकसितमुखीं रागासङ्गाद्गलत्तिमिरावृतिं दिनकरकरस्पृष्टामैन्द्रीं निरीक्ष्य दिशं पुरः।(8)  
जरठलवलीपाण्डुच्छायो भृशं कलुषान्तरः श्रयति हरितं हन्त प्राचेतसीं तुहिनद्युतिः॥ 12 ॥  
नक्षत्रक्षितिनायकोऽयमधुना रुद्धः प्रभातागमे सप्ताश्वेन बलीयसातिमहसा रोषारुणज्योतिषा।  
भ्रश्यद्ध्वान्तशिरोरुहां प्रविगलत्तारालिहारावलीमादाय क्षणदां प्रियां क्षितिधरं पाश्चात्यमारोहति॥ 13 ॥  
संश्लिष्टा सानुरागं स्वकरपरिचयप्राप्तभूरिप्रसादा या पूर्वा भुक्तपूर्वा रविकरकलितां तामुदीक्ष्यामृतांशुः।(9)  
(10)निस्तेजाः पश्चिमाब्धौ प्रविशति हि सतां दुःसहो मानभङ्गः किं वक्तव्यं सितांशोः स तु सकलसतां मण्डलस्यापि नेता॥ 14 ॥(11)  
F.N.  
(8. सूर्यहस्तलग्नाम्.)  
(9. चन्द्रः.)  
(10. नक्षत्राणाम्; (पक्षे) द्विजानाम्.)  
(11. नायकः.)  
चन्द्रास्तसमयवर्णनम्।>  
  
शमितनिखिलदीपे सुप्तनिद्रालुलोके रतपरवशचित्ता मध्यरात्रे विबुद्धाः।  
प्रथमसुरतखिन्नां मुग्धिकां बोधयन्तो बहुदृढपरिरम्भैः कामुकाः खेदयन्ति॥ 1 ॥  
अनुनयमगृहीत्वा व्याजसुप्ता पराची रुतमथ कृकवाकोस्तारमाकर्ण्य कल्ये।  
कथमपि परिवृत्ता निद्रयान्धा किल स्त्री मुकुलितनयनैवाश्लिष्यति प्राणनाथम्॥ 2 ॥  
चिररतिपरिखेदप्राप्तनिद्रासुखानां चरममपि शयित्वा पूर्वमेव प्रबुद्धाः।  
अपरिचलितगात्राः कुर्वते न प्रियाणामशिथिलभुजचक्राश्लेषभेदं तरुण्यः॥ 3 ॥  
वदनशशिनः स्पर्शे शीतादिवागतवेपथुः स्तनयुगलके भ्रान्त्वा तुङ्गे निविष्ट इव भ्रमात्।  
ज्वलितमदनाङ्गारे तन्व्यास्ततो जघनस्थले सपुलकजलः पत्युः पाणिर्विलीन इवाभवत्॥ 4 ॥  
रतिकृतिगते मायानिद्रां प्रवर्तितचुम्बना पुलकपयसा तत्त्वं मत्वा मुखादहृतानना।  
कृतकशयनो निग्राह्योऽसीत्युदीर्य कलं वधूर्व्रणितमधरं कृत्वा दन्तैरपूरयत स्पृहाम्॥ 5 ॥  
मध्यरात्रक्रीडावर्णनम्।>  
  
ततोऽरुणपरिस्पन्दमन्दीकृतवपुः शशी।  
दध्रे कामपरिक्षामकामिनीगण्डपाण्डुताम्॥ 1 ॥  
कुक्कुटे कुर्वति क्वाणमाननं श्लिष्टयोस्तयोः।  
दिवाकरकराक्रान्तं शशिकान्तमिवाबभौ॥ 2 ॥  
विकसितसङ्कुचितपुनर्विकस्वरेष्वम्बुजेषु दुर्लक्ष्याः।  
कलिकाः कथयति नूतनविकासिनीर्मधुलिहामर्धः॥ 3 ॥  
प्रियवसतेरपयान्त्यो मिथः करम्बितकराम्बुजन्मानः।  
करजपदव्रणविरलस्तनपुलकममूः किमपि विवदन्ते॥ 4 ॥  
आश्लेषशेषा रतिरङ्गनानामामोदशेषा कुचकुङ्कुमश्रीः।  
तूणीरशेषः कुसुमायुधोऽपि प्रभातशेषा रजनी बभूव॥ 5 ॥  
नभोवनं नक्तमसौ विगाह्य नक्षत्रसेनासहितः शशाङ्कः।  
कराग्रलग्नान्कतिचित्प्रहृत्य पान्थान्प्रभाते प्रपलायतेऽद्य॥ 6 ॥  
चन्द्रकान्तगलदम्बुनाधुना हा चकोरनयने समाश्रिते।  
कोकलोकहृदयानलः पुनः सूर्यकान्तमणिमाश्रयत्यहो॥ 7 ॥  
सन्निगृह्य चिकुरं तमोमयं यामिनी तदनु केलिविच्युतम्।  
कुर्वती श्रवसि चन्द्रमण्डलं कुण्डलं गगनकेलिमुज्झति॥ 8 ॥  
तरुणां दिवाकरमयूखमञ्जरीमरुणामशोकशिखरावलम्बिनीम्।  
कमनीयपुष्पमनसा समाश्रितां मधुपो विडम्बयति मञ्जुभाषिणीम्॥ 9 ॥  
प्राची दिगम्बरमणौ दयिते विभाते प्रान्तेऽम्बरं स्पृशति वासकसज्जिकेयम्।  
धीरा जगाद रमणस्य न भूषणानि रोषारुणा त्यजति तारकभूषणानि॥ 10 ॥  
यात्येकतोऽस्तशिखरं पतिरोषधीनामाविष्कृतारुणपुरःसर एकतोऽर्कः।  
तेजोद्वयस्य युगपद्व्यसनोदयाभ्यां लोको नियम्यत इवैष दशान्तरेषु॥ 11 ॥  
अन्तर्हिते शशिनि सैव कुमुद्वतीयं दृष्टिं न नन्दयति संस्मरणीयशोभा।  
इष्टप्रवासजनितान्यबलाजनेन दुःखानि नूनमतिमात्रदुरुद्वहानि॥ 12 ॥  
प्रालेयमिश्रमकरन्दकरालकोशैः पुष्पैः समं निपतिता रजनीप्रबुद्धैः।  
अर्कांशुभिन्नमुकुलोदरसान्द्रमन्धसंसूचितानि कमलान्यलयः पतन्ति॥ 13 ॥  
दिङ्मण्डलीमुकुटमण्डनपद्मरागरत्नाङ्कुरे किरणमालिनि गर्भितेऽपि।  
सौखप्रसुप्तिकमधुव्रतचक्रवालवाचालपङ्कजवनीसरसाः सरस्यः॥ 14 ॥  
पीत्वा भृशं कमलकुङ्मलशुक्तिकोषा दोषातनीं तिमिरवृष्टिमथ स्फुटन्तः।  
निर्यन्मधुव्रतकदम्बमिषाद्वमन्ति बिभ्रन्ति कारणगुणाविव मौक्तिकानि॥ 15 ॥  
आपाटलैः प्रथममङ्कुरितैर्मयूखैरह्नांपतिः प्रथमशैलविहारिणीनाम्।  
सोऽयं करोति सुरपुङ्गवसुन्दरीणां कर्णेषु कल्पतरुपल्लवभङ्गलक्ष्मीम्॥ 16 ॥  
अन्यत्र यापितनिशं परिलोहिताङ्गमन्याङ्गनागतमिवागतमुष्णरश्मिम्।  
प्रातर्निरीक्ष्य कुपितेव हि पद्मिनीयमुत्फुल्लहल्लकसुलोहितलोचनाभूत्॥ 17 ॥  
का काबला निधुवनश्रमपीडिताङ्गी निद्रां गता यदितबाहुलतानुबद्धा।  
सा सा तु यातु भवनं मिहिरोद्गमोऽयं सङ्केतवाक्यमिति काकचया वदन्ति॥ 18 ॥  
दिशि दिशि मृगयन्ते वल्गुना घासमेते मुहुरपगतनिद्राः सप्तयो हेषितेन।(1)  
(2)अयमपि च सरोषैः कामिभिः श्रूयमाणो नदति मधुरतारं ताम्रचूडो विहङ्गः॥ 19 ॥(30  
F.N.  
(1. अश्वाः.)  
(2. शब्दं करोति.)  
(3. कुक्कुटः.)  
अविरतमविरामा रागिणां सर्वरात्रं नवनिधुवनलीलाः कौतुकेनाभिवीक्ष्य।  
इदमुदवसितानामस्फुटालोकसम्पन्नयनमिव सनिद्रं घूर्णते दैपमर्चिः॥ 20 ॥  
रतिरभसविलासाभ्यासतान्तं न यावन्नयनयुगममीलत्तावदेवाहतोऽसौ।  
रजनिविरतिशंसी कामिनीनां भविष्यद्विरहविहितनिद्राभङ्गमुच्चैर्मृदङ्गः॥ 21 ॥  
प्रहरकमपनीय स्वं निदिद्रासतोच्चैः प्रतिपदमुपहूतः केनचिज्जागृहीति।  
मुहुरविशदवर्णां निद्रया शून्यशून्यां दददपि गिरमन्तर्बुध्यते नौ मनुष्यः॥ 22 ॥  
विपुलतरनितम्बाभोगरुद्धे रमण्याः शयितुमनधिगच्छञ्जीवितेशोऽवकाशम्।  
रतिपरिचयनश्यनैन्द्रतन्द्रः कथञ्चिद्गमयति शयनीये शर्वरीं किं करोतु॥ 23 ॥  
द्रुततरकरदक्षाः क्षिप्तवैशाखशैले दधति दधनि धीरामारवान्वारिणीव।  
शशिनमिव सुरौघाः सारमुद्धर्तुमेते कलशिमुदधिगुर्वीं बल्लवा लोडयन्ति॥ 24 ॥  
परिशिथिलितकर्णग्रीवमामीलिताक्षः क्षणमयमनुभूय स्वप्नभू(4)र्ध्वज्ञुरेव।  
रिरसयिषति भूयः शष्पमग्रे विकीर्णं पटुतरचपलौष्ठः प्रस्फुरत्प्रोथमश्वः॥ 25 ॥  
F.N.  
(4. ऊर्ध्वजानुः.)  
कृतधवलिमभेदैः कुङ्कुमेनेव किञ्चिन्मलयरुहरजोभिर्भूषयन्पश्चिमाशाम्।  
हिमरुचिररुणिम्ना राजते रज्यमानैर्जरठकमलकन्दच्छेदगौरैर्मयूखैः॥ 26 ॥  
शिशिरकिरणकान्तं वासरान्तेऽभिसार्य श्वसनसुरभिगन्धिः साम्प्रतं सत्वरेव।  
व्रजति रजनिरेषा तन्मयूखाङ्गरागैः परिमिलितमनिन्द्यैरम्बरान्तं वहन्ती॥ 27 ॥  
व्रजति विषयमक्ष्णामंशुमाली न यावत्तिमिरमखिलमस्तं तावदेवारुणेन।  
परपरिभवितेजस्तन्वतामाशु कर्तुं प्रभवति हि विपक्षोच्छेदमग्रेसरोऽपि॥ 28 ॥  
विगततिमिरपङ्कं पश्यति व्योम यावद्धुवति विरहखिन्नः पक्षती यावदेव।  
रथचरणसमाह्वस्तावदौत्सुक्यनुन्ना सरिदपरतटान्तादागता चक्रवाकी॥ 29 ॥  
अरुणजलदराजीमुग्धहस्ताग्रपादा बहुलमधुपमालाकज्जलेन्दीवराक्षी।  
अनुपतति विरावैः पत्त्रिणां व्याहरन्ती रजनिमचिरजाता पूर्वसन्ध्या सुतेव॥ 30 ॥  
अयमुदयमहीभृन्मूर्ध्नि पाणिं गृहीत्वा दिवसपतिरहौषीदिन्दुपादान्हवींषि।  
अरुणकिरणवह्नौ कन्यका पौरुहूती हरिदपि किमकार्षीत्तारकालाजहोमम्॥ 31 ॥  
कुमुदवनम(1)पश्रि श्रीमदम्भोजखण्डं त्यजति मुदमुलूकः(2) प्रीतिमांश्चक्रवाकः।  
उदयमहिमरोचिर्याति शीतांशुरस्तं हतविधिलसितानां ही विचित्रो विपाकः॥ 32 ॥  
F.N.  
(1. गतशोभम्.)  
(2. घूक.)  
(3)लुलितनयनताराः क्षामवक्त्रेन्दुबिम्बा रजनय इव निद्राक्लान्तनीलोत्पलाक्ष्यः।(4)  
तिमिरमिव दधानाः (5)स्रंसिनः केशपाशान(6)वनिपतिगृहेभ्यो यान्त्यमूर्वा(7)रवध्वः॥ 33 ॥  
F.N.  
(3. चञ्चलनयनकनीनिकाः.)  
(4. क्षामं कृशं वक्त्रेन्दुमण्डलं यासां ताः.)  
(5. शिथिलान्.)  
(6. राजगृहेभ्यः.)  
(7. वारस्त्रियः.)  
शिथिलयति सरागो यावदर्को नलिन्याः कमलमुकुलनीवीग्रन्थिमुद्रां करेण।  
प्रविकसदलिमाला गुञ्जितैर्मञ्जुशब्दा जनयति मुदमुच्चैः कामिनां कामिनीव॥ 34 ॥  
नभसि विरलतारा मौक्तिकानीव भान्ति स्फुटतरमयमस्तक्ष्माधरं चुम्बतीन्दुः।  
रविरुदयधरित्रीधारिमूर्धानमेतुं हृदयमनु नितान्तोल्लासमङ्गीकरोति॥ 35 ॥  
अभूत्प्राची पिङ्गा (8)रसपतिरिव प्राश्य कनकं गतच्छायश्चन्द्रो बुधजन इव ग्राम्यसदसि।  
क्षणं क्षीणास्तारा नृपतय (9)इवानुद्यमपरा न दीपा राजन्ते द्रविणरहितानामिव गुणाः॥ 36 ॥  
F.N.  
(8. पारदः.)  
(9. उद्योगरहिताः.)  
इतः शुक्ला चन्द्रद्युतिभिरिह रक्तारुणकरैस्तमिस्रैरप्यन्तःस्खलितगतिभिर्मेचकरुचि-।  
प्रभातश्रीरेषा विलसति पुरस्था सुकृतिनां मिमङ्क्षूणां जह्नुद्युमणिविधिजासङ्गम इव॥ 37 ॥  
तमोभिः पीयन्ते गतवयसि पीयूषवपुषि ज्वलिष्यन्मार्तण्डोपलपटलधूमैरिव दिशः।  
सरोजानां कर्षन्नलिमयमयस्कान्तमणिवत्क्षणादन्तःशल्यं तपति पतिरद्यापि न रुचाम्॥ 38 ॥  
इतः पौरस्त्यायां ककुभि विवृणोति क्रमदलत्तमिस्रामर्माणं किरणकलिकामम्बरमणिः।  
इतो निष्क्रामन्ती नवरतिगुरोः प्रोञ्छति वधूः स्वकस्तूरीपत्त्राङ्कुरमकरिकामुद्रितमुरः॥ 39 ॥  
द्रुमाः पाण्डुप्राया धृतनिबिडगर्भाः स्त्रिय इव प्रफुल्लास्ते कन्दा नृपतिकृतमाना इव जनाः।  
पिको मन्दं मन्दं हृदि मदननामानि जपति प्रभोरग्रे पूर्वापरिचितसभाकः कविरिव॥ 40 ॥  
विरलविललीभूतास्ताराः कलौ सुजना इव व्यपसरति च ध्वान्तं चित्तात्सतामिव दुर्जनः।  
मन इव मुनेः सर्वत्रापि प्रसन्ममभून्नभो विगलति निशा क्षिप्रं लक्ष्मीरनुद्यमिनामिव॥ 41 ॥  
व्रजत्यपरवारिधिं (1)रजतपिण्डपाण्डुः शशी न भान्ति जलबुद्बुदद्युतिसपत्निकास्तारकाः।  
कुरण्टकविपाण्डुरं दधति धाम दीपाङ्कुराश्चकोरनयनारुणा भवति दिक्च (2)सौत्रामणी॥ 42 ॥  
F.N.  
(1. रौप्यगोलकवत्पाण्डुरः.)  
(2. ऐन्द्री. प्राचीत्यर्थः.)  
अयं मृदुमृणालिनीवनविलासवैहासिकस्त्विषां वितपते पतिः सपदि दृश्यमाना निजाः।  
स्तनौ पुलकयन्ति चोत्पलदृशां प्रियोरःस्थले विपर्ययितवृत्तयो घृसृणपङ्कपत्त्राङ्कुराः॥ 43 ॥  
जृम्भारम्भप्रविततदलोपान्तजालप्रविष्टैर्हस्तैर्भानोर्नृपतय इव स्पृश्यमाना विबुद्धाः।  
स्त्रीभिः सार्धं घनपरिमलस्तोकलक्ष्याङ्गरागा मुञ्चन्त्येते विकचनलिनीगर्भशय्यां द्विरेफाः॥ 44 ॥  
यः सैन्ये स्मरपार्थिवस्य विरहि(3)प्रत्यर्थिनामग्रणी(4)र्ज्योत्स्ना(5)निर्झरमुज्झति स्म जगतां यस्तापनिर्वारणम्।  
सोऽयं तारकनायकः किमपरं (6)शृङ्गारसञ्जीवनं जातः पृष्ठपरागपाण्डुरजर(7)त्कूष्माण्डपिण्डाकृतिः॥ 45 ॥  
F.N.  
(3. शत्रूणाम्.)  
(4. श्रेष्ठः. अग्रेसर इत्यर्थः.)  
(5. ज्योत्स्नाप्रवाहम्.)  
(6. शृङ्गारस्य जीवनौषधम्.)  
(7. जीर्ण.)  
ये कुण्ठीकृतवल्लभप्रणतयः शस्त्रैरनङ्गस्य ये न प्राप्ताश्च निशीथिनीपतिकरैः शैथिल्यवीथीमपि।  
ते निःशङ्कविटङ्कतालुतुमुलप्रोतप्लुतप्लावितैश्छिन्नाः कुक्कुटकूजितैर्मृगदृशां मानग्रहग्रन्थयः॥ 46 ॥  
कान्ते जग्मुषि (8)ताम्रचूडरटितं श्रुत्वा प्रबुद्धा (9)जवात्किञ्चि(10)द्वासवदिङ्मुखं प्रविकसद्दृष्ट्वा गवाक्षाध्वना।  
सन्त्रासेन समीरिता प्रियतमप्रेम्णावरुद्धा शनैरुत्थानोपनिवेशनानि कुरुते तल्पे मुहुः पांसुला॥ 47 ॥(11)  
F.N.  
(8. कुक्कुटारावम्.)  
(9. सम्भ्रमेण.)  
(10. प्राचीमुखम्.)  
(11. स्वैरिणी.)  
निर्यान्त्या(12) रति(13)वेश्मनः (14)परिणतप्रायां विलोक्य (15)क्षपां गाढालिङ्गनचुम्बनानि बहुशः कृत्वाप्यसन्तुष्टया।  
एकं भूमितले निधाय चरणं तल्पे (16)प्रकल्प्यापरं तन्वङ्ग्या (17)परिवर्तिताङ्गलतया (18)प्रेयांश्चिरं चुम्बितः॥ 48 ॥  
F.N.  
(12. निर्गच्छन्त्या.)  
(13. केलिमन्दिरात्.)  
(14. प्रभातप्रायाम्.)  
(15. रात्रिम्.)  
(16. निधाय.)  
(17. वलिताङ्गवल्लिर्यया सा.)  
(18. प्रियतमः.)  
पद्मिन्याः सकलां विधाय विकलां(1) ताराधिपः (2)सम्पदं तत्प्रेयस्युदयोन्मुखे सति रवावुद्विग्नतामाश्रितः।(3)  
(4)ताराः स्वस्य करैर्विकृष्य सहसा गच्छन्नितोऽस्ताचलं लग्नाः काश्चन ताः प्रभाकरकरे पश्यन्परिम्लायति॥ 49 ॥  
F.N.  
(1. हीनाम्.)  
(2. शोभाम्.)  
(3. खिन्नत्वम्.)  
(4. किरणैः.)  
एते केतकधूलिधूसररुचः शीतद्युतेरंशवः प्राप्ताः सम्प्रति पश्चिमस्य जलधेस्तीरं जराजर्जराः।  
अप्येते विकसत्सरोरुहवनीदृक्पातसम्भाविताः प्राचीरागमुदीरयन्ति तरणेस्तारुण्यभाजः कराः॥ 50 ॥  
सद्यः सङ्घटमानकोकमिथुनव्याजेन पीनस्तनद्वन्द्वव्यञ्जितयौवनोज्ज्वलरुचो निर्माय दिक्कन्यकाः।  
दुर्दैवाक्षरमालिकामिव झटित्याकृष्य भृङ्गावलीं लक्ष्मीमम्बुजिनीजनस्य तनुते देवस्त्विषामीश्वरः॥ 51 ॥  
उन्मीलन्ति निशानिशाचरवधूत्प्रोच्चाटनामान्त्रिकाः सायं सालससुप्तपङ्कजवनप्रोद्बोधवैतालिकाः।  
फुल्लत्पङ्कजकोशगर्भकुहरप्रोद्भूतभृङ्गावलीझङ्कारप्रणवोपदेशगुरवस्तीव्रद्युतेरंशवः॥ 52 ॥  
एतत्तर्कय चक्रवाकसुदृशामाश्वासनादायिनः प्रौढध्वान्तपयोधिमग्नजगतीदत्तावलम्बोत्सवाः।  
दीप्तांशोर्विकसन्ति दिङ्मृगदृशां काश्मीरपङ्कोदकव्यात्युक्षीचतुराः सरोरुहवनश्रीकेलिकाराः कराः॥ 53 ॥  
द्वित्रैर्व्योम्नि पुराणमौक्तिकमणिच्छायैः स्थितं तारकैर्ज्योत्स्नापानभरालसेन वपुषा मत्ताश्चकोराङ्गनाः।  
यातोऽस्ताचलचूलमुद्वसमधुच्छत्त्रच्छविश्चन्द्रमाः प्राची बालबिडाललोचनरुचां जाता च पात्रं ककुप्॥ 54 ॥  
जाताः पक्वपलाण्डुपाण्डुमधुरच्छायाकिरस्तारकाः प्राचीमङ्गुरयन्ति किञ्चन रुचो राजीवजीवातवः।  
लूतातन्तुवितानवर्तुलमितो बिम्बं दधच्चुम्बति प्रातः प्रोषितरोचिरम्बरतलादस्ताचलं चन्द्रमाः॥ 55 ॥  
प्राचीविभ्रमकर्णिकाकमलिनीसम्वर्तिकाः सम्प्रति द्वे तिस्रो रमणीयमम्बरमणेर्द्यामुच्चरन्ते रुचः।  
सूक्ष्मोच्छ्वासमपीदमुत्सुकतया सम्भूय कोषाद्बहिर्निष्क्रामद्भ्रमरौघसम्भ्रमभरादम्भोजमुज्जृम्भते॥ 56 ॥  
एकद्विप्रभृतिक्रमेण गणनामेषामिवास्तं यतां कुर्वाणा समकोचयद्दशशतान्यम्भोजसम्वर्तिकाः।  
भूयो।़पि क्रमशः प्रसारयति ताः सम्प्रत्यमूनुद्यतः सङ्ख्यातुं सकुतूहलेव नलिनी भानोः सहस्रं करान्॥ 57 ॥  
प्रत्यासन्नसुरेन्द्रसिन्धुरशिरःसिन्दूरसान्द्रारुणा यत्तेजस्त्रसरेणवो वियदितः प्राचीनमाचिन्वते।  
शङ्के सम्प्रति यावदभ्युदयते तत्तर्कुटङ्कोन्मृजारज्यद्बिम्बरजश्छटावलयितो देवस्त्विषामीश्वरः॥ 58 ॥  
प्रत्यग्रज्वलितैः पतङ्गमणिभिर्नीराजिता भानवः सावित्राः कुरुविन्दकन्दलरुचः प्राचीमलङ्कुर्वते।  
प्रौढध्वान्तकरालितस्य वपुषश्छायाछलेन क्षणादप्रक्षालितनिर्मलं जगदहो निर्मोकमुन्मुञ्चति॥ 59 ॥  
स्तोकोन्निद्रनिदाघदीधितिमहस्तन्द्रालुचन्द्रातपास्तायन्ते ककुभो रथाङ्गगृहिणीगार्हस्थ्यगर्हाभिदः।  
अद्यापि स्वकुलायशाखिशिरसि स्थित्वा रुवन्तो महुस्तूष्णीं प्रत्यभिजानते बलिभुजो भीताः स्वयूथ्यस्वरान्॥ 60 ॥  
प्राचीं वासकसज्जिकामुपगते भानौ दिशां वल्लभे पश्यैता रुचयः पतङ्गदृषदामाग्नेयनाडिन्धमाः।  
लोकस्य क्षणदानिरङ्कुशरसौ सम्भोगनिद्रागमौ कोकद्वन्द्वकुमुद्वतीविपिनयोर्निक्षेपमातन्वते॥ 61 ॥  
मालिन्यं परिदृश्यते हिमरुचौ मन्दश्रियस्तारकाः शीताः केचन सञ्चरन्ति कमलामोदस्पृशो मारुताः।  
आसीदन्ति च चक्रवाकमिथुनान्यन्योन्यमुत्कण्ठया पादैस्ताडितकैरवा मधुलिहो गच्छन्ति पद्माटवीम्॥ 62 ॥  
किञ्चिद्विश्लथकेशवान्तकुसुमाः क्रीडाविलोलांशुका लुप्तालुप्तशरीरचन्दनतया लोकैकनेत्रोत्सवाः।  
सम्भोगश्रमविह्वलैरवयवैः सङ्केतशालान्तरान्निद्राशेषकषायितार्धनयना निर्यान्ति वाराङ्गनाः॥ 63 ॥  
सौरभ्ये चलिते रसे विगलिते चाप्तालिवर्गे गते म्लानातीव कुमुद्वतीयमधुना मूर्छां परामृच्छति।  
तामुद्वीक्ष्य तथाविधां कमलिनी जाता प्रहासोन्मुखी हन्तोदीक्ष्य विपन्नवैरिवनितां का वा न सन्तुष्यति॥ 64 ॥  
आलोकैरतिपाटलैरचरमां विस्तारयद्भिर्दिशं नक्षत्रद्युतिमाक्षिपद्भिरचिरादाशङ्क्य सूर्योदयम्।  
पुञ्जीभूय भयादिवान्धतमसं मन्ये द्विरेफच्छलान्मीलन्नीलसरोरुहोदरकुटीकोणान्तरे लीयते॥ 65 ॥  
भिन्दानो मानिनीनां पतिषु रुषमयं हर्म्यपारावतेभ्यो वाचालत्वं ददानः कवितृषु कविताप्रातिभं सन्दधानः।  
प्रातस्त्यस्तूर्यनादः स्थगयति गगनं मांसलः पांशुतल्पादस्वल्पादुत्थितानां नरवरकरिणां शृङ्खलासिञ्जितेन॥ 66 ॥  
कुर्वन्नाभुग्नपृष्ठो मुखनिकटकटीस्कन्धरोमातिरश्चीं लोलेनाहन्यमानस्तुहिनकणमुचा चञ्चता केशरेण।  
निद्राकण्डूकषायं कषति निबिडितश्रोत्रशुक्तिस्तुरङ्गः त्वङ्गत्पक्ष्माग्रलग्नप्रतनुबुसकणं कोणमक्ष्णः खुरेण॥ 67 ॥  
कोकानुद्ग्रीवयन्तः पथि पथि कुलटामानसं कम्पयन्तः प्रस्थातारं प्रभाते प्रियतममबला गाढमालिङ्गयन्तः।  
उत्थातुं चाङ्गभङ्गीः कुलकमलदृशां कारयन्तो निशान्ते कूङ्काराः कुक्कुटानां मधुमधुरसमारम्भगम्भीरधीराः॥ 68 ॥  
प्रभातवर्णनम्।>  
  
लता पुष्पवतीं स्पृष्ट्वा स्नातो विमलवारिणा।  
पुनः सम्पर्कशह्कीव मन्दं चरति मारुतः॥ 1 ॥  
लवङ्गलतिकाभङ्गदयालुर्दक्षिणानिलः।  
कथमुन्मूलयत्येष मानिनीमानपर्वतान्॥ 2 ॥  
सुरतभरखिन्नपन्नगविलासिनीपानकेलिजर्जरितः।  
पुनरपि विरहिश्वासैर्मलयमरुन्मांसलीक्रियते॥ 3 ॥  
दरफुल्लकमलकाननसौरभसम्भारमन्थरः पवनः।  
दयितोरसि शयितामपि दयितां सन्तापयाञ्चक्रे॥ 4 ॥  
भिक्षितकमलकुटुम्बाः शिक्षितगजगामिनीगतयः।  
लक्षितहिमगिरिपादाः प्रातरमी मातरिश्वानः॥ 5 ॥  
आदाय वकुलगन्धानन्धीकुर्वन्पदे पदे भ्रमरान्।  
अयमेति मन्दमन्दं कावेरीवारिपावनः पवनः॥ 6 ॥  
अपहाय शनैः पटीरवाटीरिह लाटीजनमानलुण्ठनाय।  
समुदेति मनोजराजधाटीपरिपाटीपटुरेष गन्धवाहः॥ 7 ॥  
वासो विधूय स्तनयोरमुष्याः कपोलकीर्णां कबरीमुदस्य।  
अवारितः प्रोञ्छति वारिधारां मुखे मृगाक्ष्याः सुकृती समीरः॥ 8 ॥  
अरविन्दवृन्दमकरन्दतुन्दिलो मरुदेति मन्दमिह मन्दराचलात्।  
सुरतान्ततान्तसुदतीमतल्लिकाकबरीपरीमलझरीपरीवृतः॥ 9 ॥  
उत्सार्य कुन्तलमपास्य दुकूलकूलमुन्नाम्य बाहुलतिकामलसास्तरुण्यः।  
स्वेदाम्बुसिक्ततनवः स्पृहयन्ति यस्मै तस्मै नमः सुकृतिने मलयानिलाय॥ 10 ॥  
चोलाङ्गनाकुचनिचोलतलानुलीनो द्राक्केरलीविरलकुन्तलकम्पलोलः।  
लाटीललाटतटशोषणमानसोयं फुल्लारविन्दघनबन्धुरुपैति वायुः॥ 11 ॥  
वैभातिको मरुदनुक्रमवर्धमानपद्माटवीपरिमलप्रसरानुमेयः।  
आयाति सोऽयमलसोत्थितसारसाक्षीपुम्भावनृत्यपुनरुद्यमसूत्रधारः॥ 12 ॥  
झञ्झानिलोऽपि सुरतान्तनितान्ततान्तकान्ताकुचान्तघटघर्ममपाकरोति।  
भूयोऽभिलाषजननी पुनरन्यथैव स्वेदापनोदनकला मलयानिलस्य॥ 13 ॥  
विकचकमलगन्धैरन्धयन्भृङ्गमालाः सुरभितमकरन्दं मन्दमावाति वातः।  
प्रमदमदनमाद्यद्यौवनोद्दामरामारमणरभसखेदस्वेदविच्छेददक्षः॥ 14 ॥  
स्तनपरिसरभागे दूरमावर्तमानाः स्फुटतनिमनिमध्ये किञ्चिदेव स्खलन्तः।  
ववुरलघुनितम्बाभोगरुद्धा वधूनां निधुवनसखेदच्छेदिनः प्राह्णवाताः॥ 15 ॥  
दरविगलितमल्लीवल्लिचञ्चत्परागप्रकटितपटवासैर्वासयन्काननानि।  
इह हि दहति चेतः केतकीगन्धबन्धुः प्रसरदसमबाणप्राणवद्गन्धवाहः॥ 16 ॥  
सललितमलकानां वल्लरीर्नर्तयन्तो मधुसुरभिमुखाब्जोच्छ्वासगन्धानुबन्धाः।  
नवतररतभाजां योषितां स्वेदबिन्दून्सतृष इव पिबन्तो वान्ति मन्दं समीराः॥ 17 ॥  
उषसि मलयवासी जालमार्गप्रविष्टो विकचकमलरेणुं व्याकिरन्मोहचूर्णम्।  
सपदि शमितदीपो वायुचोरो वधूनां हरति सुरतखेदस्वेदमुक्ताफलानि॥ 18 ॥  
कुसुमपरिमलेनामोदितालिर्लतानां वलितकिसलयानां लास्यलीलोपदेष्टा।  
लुलितकमलवृन्दः शीकरासारवोढा मृदुमलयसमीरो वाति वैभातिकोऽयम्॥ 19 ॥  
विलुलितकमलौघः कीर्णवल्लीवितानः प्रतिवनमवधूताशेषशाखिप्रसूनः।  
क्वचिदयमनवस्थः स्थास्नुतामेति वायुर्वधुकुसुमविमर्दोद्गन्धिवेश्मान्तरेषु॥ 20 ॥  
पुरातनपरीमलप्रकरमेदुरा मारुता न वान्ति मुकुलीभवत्कुमुदगर्भलीना इव।  
चरन्ति नवसौरभाः पुनरभी समीराङ्कुराः सजृम्भणसरोजिनीसरसिजास्यमुक्ता इव॥ 21 ॥  
अमी तटसमीपनिर्झरतरङ्गरिङ्गत्पयोजडीकृतपटीरभूरुहकुटीरसञ्चारिणः।  
मनो विधुरयन्ति मे मलयमेखलामेदुरादुरासदवनप्रियप्रियतमारुता मारुताः॥ 22 ॥  
लाताकुञ्जे गुञ्जन्मदवदलिपुञ्जं चपलयन्समालिङ्गन्नङ्गं दृढतरमनङ्गं प्रबलयन्।  
मरुन्मदं मन्दं दलितमरविन्दं तरलयन्रजोवृन्दं विन्दन् किरति मकरन्दं दिशि दिशि॥ 23 ॥  
अनन्यक्षुण्णश्रीर्मलयवनजन्मायमनिलो निपीय स्वेदाम्बु स्मरमकरसम्भुक्तविभवम्।  
विदर्भाणां भूरि प्रियतमपरीरम्भरभसप्रसङ्गादङ्गानि द्विगुणपुलकासञ्जि तनुते॥ 24 ॥  
वृथा धूलीधाराः परिकिरसि वात्याः प्रथयसे नवावेगः कोऽयं पवन तव हा नन्वसमये।  
रतान्तश्रान्ताभिः स्तिमितनयनान्ताभिरनिशं स्मृतौ यत्कान्ताभिर्न सुलभतरः क्वापि च भवान्॥ 25 ॥  
वारं वारं धुतकुसुमितारण्यरेवातटे वा सेवापुण्यं परिणतमिदं तावकं तर्कयामि।  
यत्त्वां मत्वान्तिकमुपगतं कामवामाभिरामा रामाः स्वैरं कुचकलशतो वस्त्रमुत्सारयन्ति॥ 26 ॥  
चूतश्रेणीपरिमलमुषश्चञ्चरीकानुयाता भूयो भूयः कुवलयकुटीकोटरे लीयमानाः।  
मन्दं मन्दं सुरतविरतौ वान्ति सीमन्तिनीनां गण्डाभोगश्रमजललवग्राहिणो गन्धवाहाः॥ 27 ॥  
रामाणां रमणीयवक्त्रशशिनः स्वेदोदबिन्दुप्लतो व्यालोलालकमञ्जरीः प्रचलयन्धुन्वन्नितम्बाम्बरम्।  
प्रातर्वाति मधौ प्रकामविकसद्राजीवराजीरजःपुञ्जामोदमनोहरो रतिरसग्लानिं हरन्मारुतः॥ 28 ॥  
(1)उत्सिक्तः कुसुमासवैः कुमुदिनीं (2)राजप्रियां (3)पुष्पिणीमालिङ्गन्निशि निर्भयं परिचयं कुर्वन्पुनः (4)पल्लवैः।  
यावत्पङ्क(5)जसौरभस्वमखिलं गृह्णन्‌लघु(6) प्रस्थितस्तावत्कल्य(7) उपस्थिते मरुदयं विष्वग्भयाद्धावति॥ 29 ॥  
F.N.  
(1. मत्तः (पक्षे) सम्पृक्तः.  
(2. चन्द्रप्रियाम्; (पक्षे) नृपप्रियाम्.)  
(3. पुष्पयुक्ताम्; (पक्षे) रजस्वलाम्.)ट  
(4. किसलयैः; (पक्षे) विटैः.)  
(5. पङ्कजसौरभं कमलामोदस्तदेव स्वं धनम्.)  
(6. सत्वरम्.)  
(7. प्रभाते.)  
अद्योत्सङ्गवसद्भुजङ्गकवलक्लेशादिवेशाचलप्रालेयप्लवनेच्छयानुसरति श्रीखण्डशैलानिलः।  
किं च स्निग्धरसालमौलिमुकुलान्यालोक्य हर्षोदयादुन्मीलन्ति कुहूः कुहूरिति कलोत्तालाः पिकानां गिरः॥ 30 ॥  
नारीणां मृगनाभिकुङ्कुमरसप्रक्षालनश्यामलान् सम्भोगश्रमशीकरान्परिहरन्नाकम्पयन्कुन्तलान्।  
पुष्पामोदमनोरमान्विगलितानम्भोजगन्धं वहन्प्रातस्त्यः पवनो वहत्ययमलं स्वान्तप्रमोदप्रदः॥ 31 ॥  
प्रातः सीमन्तिनीनां निधुवनलुलितान्स्रंसयन्केशपाशानुन्मीलत्पङ्कजान्तःपरिमलसुरभिः स्फारयन्कामलीलाः।  
स्वच्छावश्यायबिन्दून्दिशि दिशि विकिरन्स्थूलमुक्ताफलाभान् धूलीभिः केतकीनां धवलितभुवनो वाति मन्दं नभस्वान्॥ 32 ॥  
धुन्वानाश्चन्दनालीं बकुलमुकुलजां धूलिमुद्धूलयन्तश्चुम्बन्तश्चूतयष्टीः परिमलबहलांश्चम्पकान् कम्पयन्तः।  
आरादारामसीमातटघटितघटीयन्त्रनिर्मुक्तवारां धारामाधारयन्तः श्रमशमपटवो वान्त्यमी गन्धवाहाः॥ 33 ॥  
कुप्यल्लङ्केशबाहुप्रकरनियमिताशेषलेखाम्बुजाक्षीशापक्षीणाः क्षरन्तः क्षणपरिकलिताः केकिनां कामिनीभिः।  
कार्णाटीनामकाण्डे मृगमदमसृणं केशपाशं स्पृशन्तः पम्पासम्पातसम्पा मलयजमरुतो जातकम्पाः पतन्ति॥ 34 ॥  
कृत्वा कार्णाटकान्ताकुचकनकगिरिप्रान्तसञ्चारलीलां झम्पामासाद्य पम्पापयसि वनभुवि क्षिप्तमल्लीरजस्काः।  
आकर्षन्तः पुरस्तान्निगडमिव कलध्वानपुष्पंधयालीं धावन्त्येते मदान्धा मदननरपतेः सिन्धुरा गन्धवाहाः॥ 35 ॥  
एते पाटीरवाटीनवविटपनटीलास्यशिक्षातिदक्षा दोलाखेलत्पुरन्ध्रीश्रमजलकणिकाजालपातिप्रतानाः।  
सौरभ्यादापतद्भिर्मधुकरपटलैः पृष्ठतोऽनुप्रयाताः कामाग्नेः स्फारधाय्याः(1) पथिककुलवधूबद्धवैराः समीराः॥ 36 ॥  
F.N.  
(1. अग्निप्रज्वालनऋक्.)  
एष क्रीडान्तताम्यत्कुसुमपुरवधूवक्त्रसौरभ्यबन्धुर्मुग्धं निद्राजडानां रसितमनुसरो द्राघयन् सारसानाम्।  
आवात्यङ्गानुकूलश्चलितविचकिलश्रेणिगन्धानुधावद्रोलम्बोद्धुष्यमाणस्मरजयबिरुदाडम्बरो मातरिश्वा॥ 37 ॥  
कावेरीवारिवेल्लल्लहरिपरिकरक्रीडनक्लान्तशान्तस्फीतश्रीखण्डखण्डभ्रमणभरभवद्भूरिसौरभ्यगर्भाः।  
चोलस्त्रीचीनचेलाञ्चलकलनकलाक्रान्तकान्ताकुचान्ता वान्ति प्रेमाग्निकीलाकलितवरवधूबद्धवैराः समीराः॥ 38 ॥  
चञ्चत्कर्पूरचौरा मलयगिरिगुरुग्रावहावादवाप्ता मन्दानन्दैर्मिलिन्दैरहमहमिकयानुद्रवद्दीर्घपान्थाः।  
कावेरीवारिसेका विरलतरतरत्तीरवानीरसिक्ता मुक्तार्द्राः स्वेदनिद्रालव इव पवनास्तालवन्यां विशन्ति॥ 39 ॥  
लीलादोलातिखेलारसरभसलसद्बालचेलाञ्चलानां चोलीनामापिबन्तो मृगमदसुरभिस्वेदबिन्दूनमन्दान्।  
लोलन्तः केरलीनां कुचकलशलसत्कुङ्कुमालेपनेषु श्लिष्यन्तो मालवीनां मलयजमधुराः कञ्चुकीर्वान्ति वाताः॥ 40 ॥  
भृङ्गालीकण्ठमालाः स्फुटितकमलिनीधूलिभिर्धूसराङ्गाश्चञ्चन्तश्चन्द्रकल्पालघुतरलहरीशीकरासारलालाः।  
अङ्कादङ्कं व्रजन्तो विकसितविलसत्केतकीमालतीनां मोदन्ते मन्दमन्दं मलयगिरिदरीगर्भतो वातपोताः॥ 41 ॥  
प्रभातवायुवर्णनम्।>  
  
ततः कोकवधूबन्धुर्बन्धूककुसुमप्रभः।  
उदयाद्रिशिरोरत्नमुद्ययौ तेजसां निधिः॥ 1 ॥  
निजांशुकावृतां प्राचीं चुम्बत्यर्केऽतिरागिणीम्।  
लज्जयेव ययौ क्वापि श्यामा मीलितलोचना॥ 2 ॥  
निसर्गसौरभोद्भ्रान्तभृङ्गसङ्गीतशालिनी।  
उदिते वासराधीशे स्मेराजनि सरोजिनी॥ 3 ॥  
(1)पुरुहूतदिगङ्गना प्रसूता रविमुद्दामसुतं चिहादुपेतम्।  
अलिनो नलिनोदराद्विमुक्ताः प्रियबाहुद्वयबन्धनान्नवोढाः॥ 4 ॥  
F.N.  
(1. प्राची दिक्.)  
उदयति विततोर्ध्वरश्मिरज्जावहिमरुचौ हिमधाम्नि याति चास्तम्।  
वहति गिरिरयं विलम्बिघण्टाद्वयपरिवारितवारणेन्द्रलीलाम्॥ 5 ॥  
घटमानकोककुचमामृशन्करैर्विकसत्पयोजनयनावलोकितः।  
परिचुम्बतीदमरुणप्रभाधरं रविरद्य वारवनितामुखं मुहुः॥ 6 ॥  
आगत्य सम्प्रति वियोगविसंस्थुलाङ्गीमम्भोजिनीं क्वचिदपि क्षपितत्रियामः।  
एतां प्रसादयति पश्य शनैः प्रभाते तन्वङ्गि पादपतनेन सहस्ररश्मिः॥ 7 ॥(2)  
F.N.  
(2. सूर्यः.)  
उन्निद्रकोकनदरेणुपिशङ्गिताङ्गा गायन्ति मञ्जु मधुपा गृहदीर्घिकासु।  
एतच्चकास्ति च रवेर्नवबन्धुजीवपुष्पच्छदाभमुदयाचलचुम्बि बिम्बम्॥ 8 ॥  
भूयो निपीय लवणाम्बुधिमाप्रभातं पुञ्जीभवन्नुदयते तपनच्छलेन।  
और्वाग्निरम्बरपयोनिधिमद्य पातुं लीनोडुबुद्बुदकदम्बमिति प्रतीमः॥ 9 ॥  
अयमुदयति मुद्राभञ्जनः पद्मिनीनामुदयगिरिवनालीबालमन्दारपुष्पम्।  
विरहविधुरकोकद्वन्द्वबन्धुर्विभिन्दन्कुपितकपिकपोलक्रोडताम्रस्तमांसि॥ 10 ॥  
करनखरविदीर्णध्वान्तकुम्भीन्द्रकुम्भात्तुहिनकणमिषेण क्षिप्तमुक्ताप्ररोहः।  
अयमुदयधरित्रीधारिमूर्धाधिरूढो नयनपथमुपेतो भानुमत्केसरीन्द्रः॥ 11 ॥  
नवकनकपिशङ्गं वासराणां विधातुः ककुभि कुलिशपाणेर्भाति भासां वितानम्।  
जनितभुवनदाहारम्भमम्भांसि दग्ध्वा ज्वलितमिव महाब्धेरूर्ध्वमौर्वानलार्चिः॥ 12 ॥  
विततपृथुवरत्रातुल्यरूपैर्मयूखैः कलश इव गरीयान् दिग्भिराकृष्यमाणः।  
कृतचपलविहङ्गालापकोलाहलाभिर्जलनिधिजलमध्यादेष उत्तार्यतेऽर्कः॥ 13 ॥  
पयसि सलिलराशेर्नक्तमन्तर्निमग्नः स्फुटमनिशमतापि ज्वालया वाडवाग्नेः।  
यदयमिदमिदानीमङ्गमुद्यन्दधाति ज्वलितखदिरकाष्ठाङ्गारगौरं विवस्वान्॥ 14 ॥  
अतुहिनरुचिनासौ केवलं नोदयाद्रिः क्षणमुपरिगतेन क्ष्माभृतः सर्व एव।  
नवकरनिकरेण स्पृष्टबन्धूकसूनस्तबकरचितमेते शेखरं बिभ्रतीव॥ 15 ॥  
उदयशिखरिशृङ्गप्राङ्गणेष्वेव रिङ्गन् सकमलमुखहासं वीक्षितः पद्मिनीभिः।  
विततमृदुकराग्रः शब्दयन्त्या वयोभिः परिपतति दिवोऽङ्के हेलया बालसूर्यः॥ 16 ॥  
क्षणमयमुपविष्टः क्ष्मातलन्यस्तपादः प्रणतिपरमवेक्ष्य प्रीतमह्नाय लोकम्।  
भुवनतलमशेषं प्रत्यवेक्षिष्यमाणः क्षितिधरतटपीठादुत्थितः सप्तसप्तिः॥ 17 ॥  
उदयमयते दिङ्मालिन्यं निराकुरुतेतरां नयति निधनं निद्रामुद्रां प्रवर्तयति क्रियाः।  
रचयतितरां स्वैराचारप्रवर्तनकर्तनं बत बत लसत्तेजःपुञ्जो विभाति विभाकरः॥ 18 ॥  
अयं खलु मृणालिनीनवविलासवैहासिकस्त्विषां वितपते पतिः सपदि दृश्यमाना निजाः।  
स्तनौ पुलकयन्ति चोत्पलदृशां प्रियोरःस्थले विपर्यतितवृत्तयो घृसुणपङ्कपत्राङ्कुराः॥ 19 ॥  
आयान्त्या दिवसश्रियः पदतलस्पर्शानुभावादिव व्योमाशोकतरोर्नवीनकलिकागुच्छः समुज्जृम्भते।  
आतन्वन्नवतंसविभ्रममसावाशाकुरङ्गीदृशामुन्मीलत्तरुणप्रभाकरकरस्तोमः समुद्भासते॥ 20 ॥  
एतत्तर्कय चक्रवाकहृदयाश्वासाय तारागणग्रासाय स्फुरदिन्दुमण्डलपरीहासाय भासां निधिः।  
दिक्कान्ताकुचकुम्भकुङ्कुमरसन्यासाय पङ्केरुहोल्लासाय स्फुटवैरकैरववनत्रासाय विद्योतते॥ 21 ॥  
मीलत्कैरवलोचनां प्रबिगलत्ताराच्छहारावलीं ग्लायच्चन्द्रमुखां विशृङ्खलतमः केशां सशेषाम्बराम्।  
प्राप्तः सत्वरमित्वरीमिव बलादुद्गाढरागैः करैराकर्षन्निव यामिनीमनुपतत्यम्भोजिनीवल्लभः॥ 22 ॥  
यावन्नीरनिधेः प्रभातसमयः प्रोद्धृत्य लोकत्रयीमाणिक्यं रविबिम्बमम्बरवणिग्वीथीपथे न्यस्यति।  
तावत्कर्तुमिवास्य मूल्यमुचितं पद्माकरेण स्वयं लक्ष्मीर्लब्धविकासपङ्कजकरन्यस्ता पुरः स्थाप्यते॥ 23 ॥  
मञ्जिष्ठारुणदीधितिर्मधुकरैर्माङ्गल्यगीतिस्ततः कोकाह्लादपटुः सरोरुहवनं प्रीत्या समुज्जृम्भयन्।  
लोकालोककरः करैश्च तमसां स्तोमं समुत्सारयन्नारोहत्युदयाचलं रविरयं बन्धूकगुच्छच्छविः॥ 24 ॥  
कीलालैः कुङ्कुमानां सकलमपि जगज्जालमेतन्निषिक्तं मुक्ताश्चोन्मत्तभृङ्गा विघटितकमलक्रोडकारागृहेभ्यः।  
उत्सृष्टं गोसहस्रं किमुत कलकलः श्रूयते च द्विजानां भाग्यैर्वृन्दारकाणां हरिहयहरिता सूयते पुत्ररत्नम्॥ 25 ॥  
सूर्योदयवर्णनम्।>  
  
निद्रानिवृत्तावुदिते द्युरत्ने सखीजने द्वारपदं पराप्ते।  
श्लथीकृताश्लेषरसे भुजङ्गे चचाल नालिङ्गनतोऽङ्गना सा॥ 1 ॥  
गुरुत्रासादासादितभवदुपालम्भवचसा मुहुः स्मारं स्मारं कथमपि निशीथे समगमम्।  
इदानीं मुञ्च त्वं दयित पुनरेष्यामि समभूदुषःकालीनोऽयं चटुलचटकालीकलकलः॥ 2 ॥  
प्रबुद्धायाः प्रातर्लसदलसदोर्वल्लिवलयं गलन्मल्लीदाम्नः शिथिलकबरीबन्धसमये।  
प्रियालोके घूर्णन्नयनमसृणस्मेरमधुरो मुखे जृम्भारम्भी जयति भृशमिन्दीवरदृशः॥ 3 ॥  
प्राणेशेन प्रहितनखरेष्वङ्गकेषु क्षपान्ते जातातङ्का रचयति चिरं चन्दनालेपनानि।  
धत्ते लाक्षामसकृदधरे दन्तदन्तावघाते क्षामाङ्गीयं चकितमभितश्चक्षुषी विक्षिपन्ती॥ 4 ॥  
धम्मिल्लं परिबध्नती नखमुखैः सीन्मतमातन्वती पश्यन्ती नखरोत्सवं कुचयुगे सव्यापसव्यं मुहुः।  
नाभीसीमनि कुञ्चिताङ्गुलिदलं नीवीभरं रुन्धती शय्यागारविनिर्गतापि हृदयान्नाद्यापि निष्क्रामति॥ 5 ॥  
एषा का भुक्तमुक्ता विलुलितवसना स्वेदलग्नान्तवस्त्रा प्रत्यूषे याति बाला मृग इव चकिता सर्वतः शङ्कयन्ती।  
केनेदं वक्त्रपद्मं ह्यधरमधुरसं खण्डितं केन पीतं स्वर्गः केनाद्य भुक्तो हरनयनहतो मन्मथः कस्य तुष्टः॥ 6 ॥  
नायिकानिर्गमनम्।>  
  
रतखिन्नतरां प्रातर्लज्जानम्रमुखीं वधूम्।  
स्मरन्तीं रात्रिचरितं दृष्ट्वाप्नोति न को मुदम्॥ 1 ॥  
राजते राजरामाया एष बिम्बाधरव्रणः।  
सुधां पीत्वेव कान्तेन तच्छेषोऽयं समुद्रितः॥ 2 ॥  
आच्छादयसि किं मुग्धे वस्त्रेणाधरपल्लवम्।  
खण्डिता एव शोभन्ते वीराधरपयोधराः॥ 3 ॥  
सखि दशनक्षतमधरे किं गोपयसे प्रयत्नेन।  
सम्प्रति रजनिरहस्यं नयनालस्यं निवेदयति॥ 4 ॥  
सम्वरणाय वधूटी बहुपरिपाटीं करोतु किं तेन।  
सम्प्रति रजनिरहस्यं नयनालस्यं निवेदयति॥ 5 ॥  
उषसि परिवर्तयन्त्या मुक्तादामोपवीततां नीतम्।  
पुरुषायितवैदग्ध्यं लज्जावति कैर्न कलितं ते॥ 6 ॥  
चन्दनं स्तनतटेऽधरबिम्बे यावकं घनतरं च सपत्न्याः।  
प्रातरीक्ष्य कुपितापि मृगाक्षी सागसि प्रियतमे परितुष्टा॥ 7 ॥  
दर्पणेषु परिभोगदर्शिनी पृष्ठतः प्रणयिनो निषेदुषः।  
प्रेक्ष्य बिम्बमनुबिम्बमात्मनः कानि कानि न चकार लज्जया॥ 8 ॥  
किमपि कान्तभुजान्तरवर्तिनी कृतवती यदियं कलभाषिणी।  
तदनुकृत्य गिरा गुरुसन्निदौ ह्रियमनीयत सारिकया वधूः॥ 9 ॥  
धन्यासि या कथयसि प्रियसङ्गमेऽपि नर्मोक्तिचाटुकशतानि रतान्तरेषु।  
नीवीं प्रति प्रणिहिते तु करे प्रियेण सख्यः शपामि यदि किञ्चिदपि स्मरामि॥ 10 ॥  
बहु जगद पुरस्तात्तस्य मत्ता किलाहं चकर च किल चाटु प्रौढयोषिद्वदस्य।  
विदितमिति सखिभ्यो रात्रिवृत्तं विचिन्त्य व्यपगतमदयाह्नि व्रीडितं मुग्धवध्वा॥ 11 ॥  
शशपदमणिमालं चन्द्ररेखाभिरामं ललितपुलकजालं लक्ष्यबिन्दुप्रवालम्।  
वपुरनघममुष्या वक्ति कस्यापि यूनः सुरतकलहलीलासूक्ष्ममार्गाभियोगम्॥ 12 ॥  
प्रभाते पृच्छन्तीरनुरहसवृत्तं सहचरीर्नवोढा न व्रीडामुकुलितमुखीयं सुखयति।  
लिखन्तीनां पत्त्राङ्कुरमनिशमस्यास्तु कुचयोश्चमत्कारो गूढं करजपदमासां कथयति॥ 13 ॥  
क्वचित्ताम्बूलाक्तः क्वचिदगुरुपङ्काङ्कमलिनः क्वचिच्चूर्णोद्गारी क्वचिदपि च सालक्तकपदः।  
वलीभङ्गाभोगैरलकपतितैः कीर्णकुसुमैः स्त्रियः सर्वावस्थं कथयति रतं प्रच्छदपटः॥ 14 ॥  
नखक्षतमुरःस्थलेऽधरदले रदस्य व्रणं च्युता बकुलमालिका विगलिता च मुक्तावली।  
रतान्तसमये मया सकलमेतदालोकितं स्मृतिः क्व च रतिः क्व च क्व च तवालि शिक्षाविधिः॥ 15 ॥  
वक्षस्ते दृढलग्नकर्कशकुचद्वन्द्वावभग्नान्तरं कण्ठः कङ्कणरत्नकोटिकलनासुव्यक्तमुद्राङ्कितः।  
व्यत्यासव्यतिषञ्जितश्च तिलकः फाले तवायं सखे कस्याश्चित्प्रकटीकरोति सुरतप्रौढिं परां सुभ्रुवः॥ 16 ॥  
तस्याः पाटलपाणिजाङ्कितमुरो निद्राकषाये दृशौ निर्धूताधरशोणिमा विलुलितस्रस्तस्रजो मूर्धजाः।  
काञ्चीदाम दरश्लथाञ्चलमिति प्रातर्निखातैर्दृशोरेभिः कामशरैस्तदद्भुतमहो पत्युर्मनः कीलितम्॥ 17 ॥  
यद्रात्रौ रहसि व्यपेतविनयं वृत्तं रसात्कामिनोरन्योन्यं शयनीयमीहितरसावाप्तिप्रवृत्तस्पृहम्।  
तत्सानन्दमिलद्दृशोः कथमपि स्मृत्वा गुरूणां पुरो हासोद्भेदनिरोधमन्थरमिलत्तारं कथञ्चित्स्थितम्॥ 18 ॥  
दम्पत्योर्निशि जल्पतोर्गृहशुकेनाकर्णितं यद्वचस्तत्प्रातर्गुरुसन्निधौ निगदतस्तस्योपहारं वधूः।  
कर्णालम्बितपद्मरागशकलं विन्यस्य चञ्चूपुटे व्रीडार्ता प्रकरोति दाडिमफलव्याजेन वाग्बन्धनम्॥ 19 ॥  
धन्यास्ताः सखि योषितः प्रियतमे सर्वाङ्गलग्नेऽपि याः प्रागल्भ्यं रचयन्ति मन्मथविधावालम्ब्य धैर्यं महत्।  
अस्माकं तु तदीयपाणिकमलेनोन्मोचयत्यंशुकं कोऽयं का वयमत्र किं च सुरतं नैव स्मृतिर्जायते॥ 20 ॥  
कान्ते तल्पमुपागते विगलिता नीवी स्वयं बन्धनाद्वासो विश्लथमेखलागुणधृतं किञ्चिन्नितम्बे स्थितम्।  
एतावत्सखि वेद्मि केवलमहं तस्याङ्गसङ्गे पुनः कोऽयं का वयमत्र किं नु सुरतं स्वल्पापि मे न स्मृतिः॥ 21 ॥  
गाढाश्लेषविशीर्णचन्दनरजःपुञ्जप्रसारादियं शय्या सम्प्रति कोमलाङ्गि परुषेत्यारोप्य मां वक्षसि।  
गाढौष्ठग्रहपूर्वमाकुलतया पादाग्रसन्दंशकेनाकृष्याम्बरमात्मनो यदुचितं धूर्तेन तत्प्रस्तुतम्॥ 22 ॥  
निद्रातुन्दिलशोणलोचनयुगं दत्ताङ्कदन्तच्छदं पर्यस्तालकवल्लि घर्मपटलप्रामृष्टपत्त्रावलि।  
जृम्भाजृम्भितसीधुसौरभमिलद्भृङ्गीभिरङ्गीकृतस्तोत्रं शंसति वक्त्रमेव रजनीवृत्तान्तमेणीदृशः॥ 23 ॥  
सम्भोगाविष्करणम्।>  
  
मुग्धा कान्तस्य (1)यात्रोक्तिश्रवणादेव मूर्च्छिता।  
(2)बुद्ध्वा वक्ति प्रियं दृष्ट्वा किं चिरेणागतो भवान्॥ 1 ॥  
F.N.  
(1. प्रवासगमनम्.)  
(2. जागृता.)  
यामीति प्रियपृष्टायाः कान्तायाः कण्ठवर्त्मनि।  
वचोजीवितयोरासीद्बहिर्निस्सरणे रणः॥ 2 ॥  
बाष्पाकुलं प्रलपतोर्गृहिणि निवर्तस्व कान्त गच्छेति।  
यातं दम्पत्योर्दिनमनुगमनावधि सरस्तीरे॥ 3 ॥  
यामि न यामीति धवे वदति पुरस्तात्क्षणेन तन्वङ्ग्याः।  
(3)गलितानि पुरोवलयान्यपराणि तथैव दलितानि॥ 4 ॥(4)  
F.N.  
(3. अग्रिमकङ्कणानि.)  
(4. भग्नानि.)  
मनसि निविशथे स कोऽपि तापः प्रणयिनि बाहुलतान्तरस्थितेऽपि।  
सरसिजमकरन्दगन्धबन्धुर्वहति यदेष शनैः शनैः समीरः॥ 5 ॥  
कान्ते कथञ्चिद्गदितप्रयाणे क्षणं विनम्रा विरहार्दिताङ्गी।  
ततः समालोक्य कदागतोऽसीत्याख्याय कान्ता मुदमाससाद॥ 6 ॥  
लज्जां विहाय रुदितं विधृतः पटान्ते मा गास्त्वमित्युदितमङ्गुलयो मुखेऽस्ताः।  
स्थित्वा पुरः पतितमेव निवर्तनाय प्राणेश्वरे व्रजति किं न कृतं कृशाङ्ग्या॥ 7 ॥  
गन्तुर्विवस्वदुदये हृदयेश्वरस्य प्रत्यूषपक्षिनिनदश्रमजातकम्पा।  
निद्रां जलैरशिशिरैर्नयनाब्जजातैः कान्ता तदंसशिखरे पतितैर्जहार॥ 8 ॥  
प्राणेश्वरे किमपि जल्पति निर्गमाय क्षामोदरी वदनमानमयाञ्चकार।  
आली पुनर्निभृतमेत्य लतानिकुञ्जमुन्मत्तकोकिलकलध्वनिमाततान॥ 9 ॥  
गन्तुं प्रिये वदति निःश्वसितं न दीर्घमासीन्न वा नयनयोर्जलमाविरासीत्।  
आयुर्लिपिं पठितुमेणदृशः परन्तु भालस्थलीं किमु करः समुपाजगाम॥ 10 ॥  
प्रहरविरतौ मध्ये वाह्नस्ततोऽपि परेण वा किमुत सकले यातेऽप्यह्नि प्रिय त्वमिहैष्यसि।  
इति दिनशतप्राप्यं देशं प्रियस्य यियासतो हरति गमनं बालालापैः सबाष्पझलज्झलैः॥ 11 ॥  
पितुरधिपुरं त्यक्ताः सख्यः समं निजबान्धवैर्न च परिचितिर्जाता पत्युर्गृहेऽपि कयाचन।  
कतिपयदिनोदञ्चत्प्रेम्णि प्रिये प्रवसत्यसौ कथयतु मनस्तापं कस्मै नवं नवकामिनी॥ 12 ॥  
सान्त्वप्रायैः प्रणयवचनैर्गन्तुमापृच्छमाने कान्ते तिर्यङ्गमितवदना रुन्धती बाष्पपूरम्।  
दीर्घोच्छ्वासस्थगनविकलोत्कम्पि नासापुटान्ता सङ्ख्याशून्यं गणयति मृगीलोचना कङ्कणानि॥ 13 ॥  
यामीत्युक्ते हृदयपतिना पञ्चशः शङ्खभूषाः स्वैरं स्वैरं झटिति गलिताः पाणिपङ्केरुहाग्रात्।  
नो यास्यामीत्यनुपदमिमां वाचमाकर्णयन्त्यास्तन्व्याः शेषा अपि चटचटेत्येव भङ्गं समीयुः॥ 14 ॥  
आयाते श्रुतिगोचरं प्रियतमप्रस्थानकाले बलात्तल्पान्तःस्थितया तया जनमलं दृष्ट्वा चिरं मुग्धया।  
सोच्छ्वासं दृढमन्युनिर्भरगलद्बाष्पाम्बुधौतं तया स्वं वक्त्रं विनिवेश्य भर्तृहृदये निःशब्दकं रुद्यते॥ 15 ॥  
दृष्टः कातरनेत्रया चिरतरं बद्ध्वाञ्जलिं याचितः पश्चादंशुकपल्लवेन विधृतो निर्व्याजमालिङ्गितः।  
इत्याक्षिप्य समस्तमर्थमघृणो गन्तुं प्रवृत्तः शठः पूर्वं प्राणपरिग्रहो दयितया मुक्तस्ततो वल्लभः॥ 16 ॥  
लग्ना नांशुकपल्लवे भुजलता नो द्वारदेशेऽर्पिता नो वा पादयुगे तया निपतितं तिष्ठेति नोक्तं वचः।  
काले केवलमम्बुदालिमलिने गन्तुं प्रवृत्तः शठस्तन्व्या बाष्पजलौघकल्पितनदीपूरेण रुद्धः प्रियः॥ 17 ॥  
दूरं सुन्दरि निर्गतासि नगरादेषु द्रुमः क्षीरवानस्मादेव निवर्त्यतामिति शनैरुक्त्वाध्वगेन प्रियाम्।  
गाढालिङ्गनचक्रितस्तनतटाभोगस्फुटत्कञ्चुकं वीक्ष्योरःस्थलमश्रुपूरितदृशः प्रस्थानभङ्गः कृतः॥ 18 ॥  
यामि प्रेयसि वारिदागमदिने जानीहि मामागतं चिन्तां चेतसि मा विधेहि कथयत्येवं सबाष्पे मयि।  
निःश्वासैः पवनायितं वरतनोरङ्गैः कदम्बायितं कान्त्या केतकपत्त्रकायितमहो दृग्भ्यां पयोदायितम्॥ 19 ॥  
यामीत्यप्रियवादिनि प्रियतमे मुद्राभवत्कङ्कणं केलीसद्मबहिर्गतैकचरणे भूमौ शरीरस्थितिः।  
अन्तर्धानगते पुनर्मृगदृशो वाच्या किमन्या दशा लाजास्फोट इव स्फुटत्यविरलं हारोऽपि वामभ्रुवः॥ 20 ॥  
प्रस्थानं वलयैः कृतं प्रियसखैरस्रैरजस्रं गतं धृत्या न क्षणमासितं व्यवसितं चित्तेन गन्तुं पुरः।  
यातुं निश्चितचेतसि प्रियतमे सर्वे समं प्रस्थिता गन्तव्ये सति जीवितप्रियसुहृत्सार्थः किमु त्यज्यते॥ 21 ॥  
गच्छामीति मयोक्तया मृगदृशा निःश्वासमुद्रेकिणं त्यक्त्वा तिर्यगवेक्ष्य बाष्पकलुषेणैकेन मां चक्षुषा।  
अद्य प्रेम मदर्पितं प्रियसखीवृन्दे त्वया बध्यतामित्थं स्नेहविवर्धितो मृगशिशुः सोत्प्रासमाभाषितः॥ 22 ॥  
चिन्तामोहविनिश्चलेन मनसा मौनेन पादानतः प्रत्याख्यानपराङ्मुखः प्रियतमो गन्तुं प्रवृत्तोऽधुना।  
सव्रीडैरलसैर्निरन्तरलुठद्बाष्पाकुलर्लोचनैः श्वासोत्कम्पकुचं निरीक्ष्य सुचिरं जीवाशया वारितः॥ 23 ॥  
प्रियप्रस्थानावस्थाकथनम्।>  
  
वयो नव्यं स्वान्तं विषयतरलं हन्त सततं प्रियो दूरे देशे जनकनगरं दुर्लभतरम्।  
जनश्चायं दुष्टो भृशमिदमनर्थाय सततं कथञ्कारं पारं कथय सखि यामोऽस्य वयसः॥ 1 ॥  
आयाता जलदावली सरभसं विद्युत्समालिङ्गिता शैलानां परितः सशब्दम(1)हिभुक्श्रेणी नरीनृत्यति।  
एवं सत्यपि हन्त सम्प्रति पतिर्देशान्तरं प्रस्थितस्तद्दुःखं विनिवेद्यतां सखि कथं कस्याधुनाग्रे मया॥ 2 ॥  
F.N.  
(1. मयूरपङ्क्तिः.)  
कान्तो यास्यति दूरदेशमिति मे चिन्ता परं जायते लोकानन्दकरो हि चन्द्रवदने वैरायते चन्द्रमाः।  
किं चायं वितनोति कोकिलकलालापो विलापोदयं प्राणानेव हरन्ति हन्त नितरामाराममन्दानिलाः॥ 3 ॥  
सखीं प्रति नायिकावाक्यम्।>  
  
गच्छ गच्छसि चेत् कान्त पन्थानः सन्तु ते शिवाः।  
ममापि जन्म तत्रैव भूयाद्यत्र गतो भवान्॥ 1 ॥  
(2)न चिरं मम तापाय तव यात्रा भविष्यति।  
यदि यास्यसि यातव्यमलमाशङ्कयापि ते॥ 2 ॥  
F.N.  
(2. स्वमरणसंसूचनेन गमननिषेधो गर्भीकृतः.)  
सहिष्ये विरहं नाथ देह्यदृश्याञ्जनं मम।  
यदक्तनेत्रां कन्दर्पः प्रहर्तुं मां न शक्ष्यति॥ 3 ॥  
प्राणेश विज्ञप्तिरियं मदीया तत्रैव नेया दिवसाः कियन्तः।  
सम्प्रत्ययोग्यस्थितिरेष देशः करा हिमांशोरपि तापयन्ति॥ 4 ॥  
एतस्मिन् सहसा वसन्तसमये प्राणेश देशान्तरं गन्तुं त्वं यतसे तथापि न भयं तापात्प्रपद्येऽधुना।  
यस्मात्कैरवसारसौरभमुषा साकं सरोवायुना चान्द्री दिक्षु विजृम्भते रजनिषु स्वच्छा मयूखच्छटा॥ 5 ॥  
लोलैर्लोचनवारिभिश्च शपथैः पादप्रणामैः परैरन्यास्ता विनिवारयन्ति कृपणाः प्राणेश्वरं प्रस्थितम्।  
पुण्याहं व्रज मङ्गलं सुदिवसः प्रातः प्रयातस्य यत्त्वत्स्नेहोचितमीहितं प्रिय मया त्वं निर्गतः श्रोष्यसि॥ 6 ॥  
भास्वांश्चूततरुर्गुरुर्मनसिजः कोऽप्येष भृङ्गस्तमो मन्दो गन्धवहः सितो मलयजो दोषाकरो माधवः।  
अङ्गारो नवपल्लवः परभृतो विज्ञो गुरोराज्ञया निर्यातोऽसि विचारिताः कथममी क्रूरा ग्रहा न त्वया॥ 7 ॥  
मा याहीत्यपमङ्गलं बत सखे स्नेहेन हीनं वचस्तिष्ठेति प्रभुता यथारुचि कुरुष्वैषाप्युदासीनता।  
नो जीवामि विना त्वयेति वचनं सम्भाव्यते वा न वा तन्मां शिक्षय नाथ यत्समुचितं वक्तुं त्वयि प्रस्थिते॥ 8 ॥  
नायकं प्रति नायिकोक्तयः।>  
  
किमिति सखे परदेशे गमयसि दिवसान्धनाशया लुब्धः।  
वर्षति मौक्तिकनिकरं तव भवनद्वारि काञ्चनी वल्ली॥ 1 ॥  
या बिम्बौष्ठरुचिः क्व विद्रुममणिः स्वप्नेऽपि तां लब्धवान्हासश्रीसदृशैस्तपोभिरपि किं मुक्ताफलैर्भूयते।  
तत्कान्तिः शतशोऽपि वह्निपतनैर्हेम्नः कुतः सेत्स्यति त्यक्त्वा रत्नमयीं प्रयासि दयितां कस्मै धनायाध्वग॥ 2 ॥  
उद्यद्बर्हिषि दुर्दरारवपुषि प्रक्षीणपान्थायुषी श्च्योतद्विप्रुषि चन्द्ररुड्मुषि सखे हंसद्विषि प्रावृषि।  
मा मुञ्चोच्चकुचान्तसन्ततगलद्बाष्पाकुलां बालिकां काले कालकरालनीलजलदव्यालुप्तभास्वत्त्विषि॥ 3 ॥  
मा गच्छ प्रमदाप्रिय प्रियशतैरभ्यर्थितस्त्वं मया बाला प्राङ्गणमागतेन भवता प्राप्नोत्यवस्थां पराम्।  
किं चास्याः कुचभारनिःसहतरैरङ्गैरनङ्गाकुलैस्त्र्युट्यत्कञ्चुकजालकैरनुदिनं निःसूत्रमस्मद्गृहम्॥ 4 ॥  
नायकं प्रति सखीवाक्यम्।>  
  
शेते शीतकरोऽम्बुजे कुवलयद्वन्द्वाद्विनिर्गच्छति स्वच्छा मौक्तिकसंहतिर्धवलिमा हैमीं लतामञ्चति।  
स्पर्शात्पङ्कजकोशयोरभिनवा यान्ति स्रजः क्लान्ततामेषोत्पातपरम्परा मम सखे यात्रास्पृहां कृन्तति॥ 1 ॥  
सखायं प्रति नायकोक्तिः।>  
  
वारं वारमुदश्रु लोचनयुगं पर्याकुलं जायते निःश्वासा विरमन्ति न क्षणममी व्याश्लिष्टदन्तच्छदाः।  
प्रस्थानश्रवणादपि प्रियतमस्याहो तवेयं स्थितिर्नो जाने निलयं गते तु दयिते कीदृग्दशामाप्स्यसि॥ 1 ॥  
नायिकां प्रति सखीवाक्यम्।>  
  
दिदृक्षमाणः क्षणमायताक्ष्या मुखाम्बुजं मञ्जुलमध्वनीनः।  
मुहूर्तमात्रं सुमुहूर्तकालं सवर्षकालं कलयाञ्चकार॥ 1 ॥  
निशम्य केलीभवनोपकण्ठे मञ्जीरमञ्जुध्वनिमध्वनीनः।  
यथा तथा बद्धकथावशेषं समापयामास समं सुहृद्भिः॥ 2 ॥  
मुखं प्रियायाः समुदीक्षमाणः कान्तो दिनस्यान्तमपेक्षमाणः।  
मुहुर्मुहुर्व्योमनि तिग्मभानौ निवेशयामास विलोचने स्वे॥ 3 ॥  
देशान्तरोपगतो नायकः।>  
  
मधुपराजिपराजितमानिनीजनमनःसुमनःसुरभिश्रियम्।  
अभृत वारितवारिजविप्लवं स्फुटितताम्रत(1)ताम्रवनं जगत्॥ 1 ॥  
F.N.  
(1. विस्तीर्ण.)  
रणत्कङ्कणानां झणन्नूपुराणां चलत्कुण्डलानां क्वणत्किङ्किणीनाम्।  
वधूनां मुखाम्भोरुहं द्रष्टुकामो रथं मन्थरं चक्रबन्धुश्चकार॥ 2 ॥  
विकसितसहकारभारहारिपरिमलपुञ्जितगुञ्जितद्विरेफः।  
नवकिसलयचारुचामरश्रीर्हरति मुनेरपि मानसं वसन्तः॥ 3 ॥  
%वसन्तसमयस्वभावाख्यानम्॥% कोकिलश्चूतशिखरे मञ्जरीरेणुपिञ्जरः।  
गदितैर्व्यक्ततामेति कुलीनश्चेष्टितैरिव॥ 4 ॥  
परिचुम्बति सम्श्लिष्य भ्रमरश्चूतमञ्जरीम्।  
नवसमङ्गमसन्दृष्टः कामी प्रणयिनीमिव॥ 5 ॥  
आम्रे पल्लविते स्थित्वा कोकिला मधुरस्वरम्।  
चुकूज कामिनां चित्तमाकर्षन्तीव दूतिका॥ 6 ॥  
सुभगे कोटिसङ्ख्यत्वमुपेत्य मदनाशुगैः।  
वसन्ते पञ्चता त्यक्ता पञ्चतासीद्वियोगिनाम्॥ 7 ॥  
(1)पतङ्गपाकसमये पतङ्ग(2)पतिविक्रमाः।  
(3)पतङ्गस्योदये चेलुः (4)पतङ्गा इव वानराः॥ 8 ॥  
F.N.  
(1. शालिविशेषस्य परिपाकसमये.)  
(2. गरुडपराक्रमः.)  
(3. सूर्यस्य.)  
(4. शलभाः.)  
सहकारकुसुमकेसरनिकरभरामोदमूर्च्छितदिगन्ते।  
मधुरमधुविधुरमधुपे मधौ भवेत्कस्य नोत्कण्ठा॥ 9 ॥  
मलयानिलमिलनोत्कटमदकलकलकण्ठकलकलललामः।  
मधुरमधुविधुरमधुपो मधुरयमधुना धिनोति धराम्॥ 10 ॥  
किंशुककलिकान्तर्गतमिन्दुकलास्पर्धिकेसरं भाति।  
रक्तनिचोलकपिहितं धनुरिव जतुमुद्रितं वितनोः॥ 11 ॥  
आयाता मधुरजनी मधुरजनीगीतिहृद्येयम्।  
अङ्कुरितः स्मरविटपीस्मर विट पीनस्तनीमबलाम्॥ 12 ॥  
अविरलकमलविकासः सकलालिमदश्च कोकिलानन्दः।  
रम्योऽयमेति सम्प्रति लोकोत्कण्ठाकरः कालः॥ 13 ॥  
सपदि सखीभिर्निभृतं विरहवतीस्रातुमत्र भज्यन्ते।  
सहकारमञ्जरीणां शिखोद्गमग्रन्थयः प्रथमे॥ 14 ॥  
असौ मरुच्चुम्बितचारुकेसरः(5) प्रसन्नतारा(6)धिपमण्डलाग्रणीः।  
वियुक्तरा(7)मातुरदृष्टिवीक्षितो वसन्तकालो हनुमानिवागतः॥ 15 ॥  
F.N.  
(5. पुंनागः; (पक्षे) सटाः.)  
(6. चन्द्रबिम्बः; (पक्षे) सुग्रीवस्य सेना.)  
(7. स्त्री; (पक्षे) दशरथपुत्रः.)  
प्रसूनशृङ्गैर्मकरन्दतोयं सलीलमादाय वसन्तकामी।  
वनस्थलीवामदृशां मुखानि सिञ्चत्यसौ मन्दमरुत्करेण॥ 16 ॥  
व्यतीतकल्पे शिशिरैकबाल्ये सङ्कल्पपुष्पोद्गमबन्धुराङ्गी।  
इयं लवङ्गी युवभृङ्गसङ्गादुच्छूनगुच्छस्तनिकेव भाति॥ 17 ॥  
दत्ते जनोऽसौ खलु विद्यमानमविद्यमानं तु न कोऽपि तावत्।  
वियोगिनां पुष्पनमन्नशोकः शोकप्रदोऽभूदतिचित्रमेतत्॥ 18 ॥  
जगौ विवाहावसरे वनस्थलीवसन्तयोः कामहुताशसाक्षिणी।  
पिकद्विजः प्रीतमना मनोरमं मुहुर्मुहुर्मङ्गलमन्रमादरात्॥ 19 ॥  
रथस्थितानां परिवर्तनाय पुरातनानामिव वाहनानाम्।  
उत्पत्तिभूमौ तुरगोत्तमानां दिशि प्रतस्थे रविरुत्तरस्याम्॥ 20 ॥  
आस्वादितं स्वादुमरन्दबिन्दुस्वच्छन्दमिन्दीवरसुन्दरीभिः।  
माकन्दपुष्पं प्रमदाजनस्य प्रमोदमामोदभरैरकार्षीत्॥ 21 ॥  
कुबेरगुप्तं दिशमुष्णरश्मौ गन्तुं प्रवृत्ते समयं विलङ्घ्य।  
दिग्दक्षिण गन्धवहं मुखेन व्यलीकनिश्वासमिवोत्ससर्ज॥ 22 ॥  
असूत सद्यः कुसुमान्यशोकः स्कन्धात्प्रभृत्येव सपल्लवानि।  
पादेन नापैक्षत सुन्दरीणां सम्पर्कमासिञ्जितनूपुरेण॥ 23 ॥  
सद्यः प्रवालोद्गमचारुपत्त्रे नीते समाप्तिं नवचूतबाणे।  
निवेशयामास मधुर्द्विरेफान्नामाक्षराणीव मनोभवस्य॥ 24 ॥  
वर्णप्रकर्षे सति कर्णिकारं दुनोति निर्गन्धतया स्म चेतः।  
प्रायेण सामग्र्यविधौ गुणानां पराङ्मुखी विश्वसृजः प्रवृत्तिः॥ 25 ॥  
बालेन्दुवक्राण्यविकासभावाद्बभुः पलाशान्यतिलोहितानि।  
सद्यो वसन्तेन समागतानां नखक्षतानीव वनस्थलीनाम्॥ 26 ॥  
लग्नद्विरेफाञ्जनभक्तिचित्रं मुखे मधुश्रीस्तिलकं प्रकाश्य।  
रागेण बालारुणकोमलेन चूतप्रवालोष्ठमलञ्चकार॥ 27 ॥  
मृगाः प्रियालद्रुममञ्जरीणां रजःकणैर्विघ्नितदृष्टिपाताः।  
मदोद्धताः प्रत्यनिलं विचेरुर्वनस्थलीर्मर्मरपत्त्रमोक्षाः॥ 28 ॥  
चूताङ्कुरास्वादकषायकण्ठः पुंस्कोकिलो यन्मधुरं चुकूज।  
मनस्विनीमानविघातदक्षं तदेव जातं वचनं स्मरस्य॥ 29 ॥  
हिमव्यपायाद्विशदाधराणामापाण्डुरीभूतमुखच्छवीनाम्।  
स्वेदोद्गमः किंपुरुषाङ्गनानां चक्रे पदं पत्त्रविशेषकेषु॥ 30 ॥  
मधु द्विरेफः कुसुमैकपात्रे पपौ प्रियां स्वामनुवर्तमानः।  
शृङ्गेण च स्पर्शनिमीलिताक्षीं मृगीमकण्डूयत कृष्णसारः॥ 31 ॥  
ददौ रसात्पङ्कजरेणुगन्धि गजाय गण्डूषजलं करेणुः।  
अर्धोपभुक्तेन बिसेन जायां सम्भावयामास रथाङ्गनामा॥ 32 ॥  
गीतान्तरेषु श्रमवारिलेशैः किञ्चित्समुच्छ्वासितपत्त्रलेखम्।  
पुष्पासवाघूर्णितनेत्रशोभि प्रियामुखं किम्पुरुषश्चुचुम्बे॥ 33 ॥  
पर्याप्तपुष्पस्तबकस्तनाभ्यः स्फुरत्प्रवालोष्ठमनोहराभ्यः।  
लतावधूभ्यस्तरवोऽप्यवापुर्विनम्रशाखाभुजबन्धनानि॥ 34 ॥  
न तज्जलं यन्न सुचारुपङ्कजं न पङ्कजं तद्यदलीनषट्पदम्।  
न षट्पदोऽसौ कलगुञ्जितो न यो न गुञ्जितं तन्न जहार यन्मनः॥ 35 ॥  
कुसुमजन्म ततो नवपल्लवास्तदनु षट्पदकोकिलकूजितम्।  
इति यथाक्रममाविरभून्मधुर्द्रुमवतीमवतीर्य वनस्थलीम्॥ 36 ॥  
उपहितं शिशिरापगमश्रिया मुकुलजालमशोभत किंशुके।  
प्रणयिनीव नखक्षतमण्डनं प्रमदया मदयापितलज्जया॥ 37 ॥  
व्रणगुरुप्रमदाधरदुःसहं जघननिर्विषयीकृतमेखलम्।  
न खलु तावदशेषमपोहितुं रविरलं विरलं कृतवान् हिमम्॥ 38 ॥  
अभिनयान्परिचेतुमिवोद्यता मलयमारुतकम्पितपल्लवा।  
अमदयत्सहकारलता मनःसकलिका कलिकामजितामपि॥ 39 ॥  
नयगुणोपचितामिव भूपतेः सदुपकारफलां श्रियमर्थिनः।  
अभिययुः सरसो मधुसम्भृतां कमलिनीमलिनीरपतत्त्रिणः॥ 40 ॥  
कुसुममेव न केवलमार्तवं नवमशोकतरोः स्मरदीपनम्।  
किसलयप्रसवोऽपि विलासिनां मदयिता दयिताश्रवणार्पितः॥ 41 ॥  
विरचिता मधुनोपवनश्रियामभिनवा इव पत्त्रविशेषकाः।  
मधुलिहां मधुदानविशारदाः कुरबका रवकारणतां ययुः॥ 42 ॥  
सुवदनावदनासवसम्भृतस्तदनुवादिगुणः कुसुमोद्गमः।  
मधुकरैरकरोन्मधुलोलुपैर्बकुलमाकुलमायतपङ्क्तिभिः॥ 43 ॥  
प्रथममन्यभृताभिरुदीरिताः प्रविरला इव मुग्धवधूकथाः।  
सुरभिगन्धिषु शुश्रुविरे गिरः कुसुमितासु मिता वनराजिषु॥ 44 ॥  
श्रुतिसुखभ्रमरस्वनगीतयः कुसुमकोमलदन्तरुचो बभुः।  
उपवनान्तलताः पवनाहतैः किसलयैः सलयैरिव पाणिभिः॥ 45 ॥  
ललितविभ्रमबन्धविचक्षणं सुरभिगन्धपराजितकेसरम्।  
पतिषु निर्विविशुर्मधुमङ्गनाः स्मरसखं रसखण्डनवर्जितम्॥ 46 ॥  
शुशुभिरे स्मितचारुतराननाः स्त्रिय इव श्लथशिञ्जितमेखलाः।  
विकचतामरसा गृहदीर्घिका मदकलोदकलोलविहङ्गमाः॥ 47 ॥  
उपययौ तनुतां मधुखण्डिता हिमकरोदयपाण्डुमुखच्छविः।  
सदृशमिष्टसमागमनिर्वृतिं वनितयानितया रजनीवधूः॥ 48 ॥  
अपतुषारतया विशदप्रभैः सुरतसङ्गपरिश्रमनोदिभिः।  
कुसुमचापमतेजयदंशुभिर्हिमकरो मकरोर्जितकेतनम्॥ 49 ॥  
हुतहुताशनदीप्ति वनश्रियः प्रतिनिधिः कनकाभरणस्य यत्।  
युवतयः कुसुमं दधुराहितं तदलके दलकेसरपेशलम्॥ 50 ॥  
अलिभिरञ्जनबिन्दुमनोहरैः कुसुमपङ्क्तिनिपातिभिरङ्कितः।  
न खलु शोभयति स्म वनस्थलीं न तिलकस्तिलकः प्रमदामिव॥ 51 ॥  
अमदयन्मधुगन्धसनाथया किसलयाधरसन्ततया मनः।  
कुसुमसम्भृतया नवमल्लिका स्मितरुचा तरुचारुविलासिनी॥ 52 ॥  
अरुणरागनिषेधिभिरंशुकैः श्रवणलब्धपदैश्च यवाङ्कुरैः।  
परभृताविरुतैश्च विलासिनः स्मरबलैरबलैकरसाः कृताः॥ 53 ॥  
उपचितावयवा शुचिभिः कणैरलिकदम्बकयोगमुपेयुषी।  
सदृशकान्तिरलक्ष्यत मञ्जरी तिलकजालकजालकमौक्तिकैः॥ 54 ॥  
ध्वजपटं मदनस्य धनुर्भृतश्छविकरं मुखचूर्णमृतुश्रियः।  
कुसुमकेसररेणुमलिव्रजाः सपवनोपवनोत्थितमन्वयुः॥ 55 ॥  
अनुभवन्नवदोलमृतदूत्सवं पटुरपि प्रियकण्ठजिघृक्षया।  
अनयदासनरज्जुपरिग्रहे भुजलतां जलतामबलाजनः॥ 56 ॥  
त्यजत मानमलं बत विग्रहैर्न पुनरेति गतं चतुरं वयः।  
परभृताभिरितीव निवेदिते स्मरमते रमते स्म वधूजनः॥ 57 ॥  
नवपलाशपलाशवनं पुरः स्फुटपरागपरागतपङ्कजम्।  
मृदुलतान्तलतान्तमलोकयत्स सुरभिं सुरभिं सुमनोभरैः॥ 58 ॥  
विलुलितालकसंहतिरामृशन् मृगदृशां श्रमवारि ललाटजम्।  
तनुतरङ्गततिं सरसां दलत्कुवलयं वलयन्मरुदाववौ॥ 59 ॥  
स्फुटमिवोज्ज्वलकाञ्चनकान्तिभिर्युतमशोकमशोभत चम्पकैः।  
विरहिणां हृदयस्य भिदाभृतः कपिशितं पिशितं मदनाग्निना॥ 60 ॥  
स्मरहुताशनमुर्मुरचूर्णतां दधुरिवाम्रवणस्य रजःकणाः।  
निपतिताः परितः पथिकव्रजानुपरि ते परिते पुरतो भृशम्॥ 61 ॥  
रतिपतिप्रहितेव कृतक्रुधः प्रियतमेव वधूरनुनायिका।  
बकुलपुष्परसासवपेशलध्वनिरगान्निरगान्मधुपावलिः॥ 62 ॥  
प्रियसखीसदृशं प्रतिबोधिताः किमपि काम्यगिरा परपुष्टया।  
प्रियतमाय वपुर्गुरुमत्सरच्छिदुरयादुरयाचितमङ्गनाः॥ 63 ॥  
मधुकरैरपवादकरैरिप स्मृतिभुवः पथिका हरिणा इव।  
कलतया वचसः परिवादिनीस्वरजिता रजिता वशमाययुः॥ 64 ॥  
समभिसृत्य रसादवलम्बितः प्रमदया कुसुमावचिचीषया।  
अविनमन्न रराज वृथोच्चकैरनृतया नृतया वनपादपः॥ 65 ॥  
वदनसौरभलोभपरिभ्रमद्भ्रमरसम्भृतसम्भृतशोभया।  
चलितया विदधे कलमेखलाकलकलोऽलकलोलदृशान्यया॥ 66 ॥  
कुसुमकार्मुककार्मुकसंहितद्रुतशिलीमुखखण्डितविग्रहाः।  
मरणमप्यपराः प्रतिपेदिरे किमु मुहुर्मुमुहुर्गतभर्तृकाः॥ 67 ॥  
मधुरया मधुबोधितमाधवीमधुसमृद्धिसमेधितमेधया।  
मधुकराङ्गनया मुहुरुन्मदध्वनिभृता निभृताक्षरमुज्जगे॥ 68 ॥  
अरुणिताखिलशैलवना मुहुर्विदधती पथिकान्परितापिनः।  
विकचकिंशुकसंहतिरुच्चकैरुदवहद्दवहव्यवहश्रियम्॥ 69 ॥  
कमलिनी मलिनी दयितं विना न सहते सह तेन निषेवितुम्।  
तमधुना मधुना निहितं हृदि स्मरति सा रतिसारमहिर्निशम्॥ 70 ॥  
सुहृदस्तरुणीनखक्षतानां प्रतिपक्षाः पथिकाङ्गनाजनानाम्।  
दहनद्युतिदस्यवः समन्ताद्विपिने किंशुककुड्मला विरेजुः॥ 71 ॥  
किंशुकक्षितिरुहां विलसन्तः कुड्मलाः कुटिलतां कलयन्तः।  
पान्थवारणविदारणताम्राः कामकेसरिनखा इव रेजुः॥ 72 ॥  
प्रस्फुरत्प्रचुरबालपल्लवा वीरुधश्च तरलाश्चकाशिरे।  
क्रीडिता इव कुसुम्भवारिभिः काममित्त्रसमये समागते॥ 73 ॥  
कूजितानि कलयन्वनप्रियो न प्रियो विरहिणामजायत।  
मन्मथाग्निरपि भस्मना दरं सादरं मुनिमनोऽम्बुजं व्यधात्॥ 74 ॥  
बकुलकुलमिलन्मिलन्दमालामदकलकोकिलकूजितोदयेन।  
अहह नियमिनोऽपि तत्त्वचिन्ताच्युतमतयो मतयोषितो बभूवुः॥ 75 ॥  
कुसुमनगवनान्युपैतुकामा किसलयिनीमवलम्ब्य चूतयष्टिम्।  
क्वणदलिकुलनूपुरा निरासे नलिनवनेषु पदं वसन्तलक्ष्मीः॥ 76 ॥  
विकसितकुसुमाधरं हसन्तीं कुरबकराजिवधूं विलोकयन्तम्।  
ददृशुरिव सुराङ्गना निषण्णं सशरमनङ्गमशोकपल्लवेषु॥ 77 ॥  
मुहुरनुपतता विधूयमानं विरचितसंहति दक्षिणानिलेन।  
अलिकुलमलकाकृतिं प्रपेदे नलिनमुखान्तविसर्पि पङ्कजिन्याः॥ 78 ॥  
श्वसनचलितपल्लवाधरोष्ठे नवनिहितेर्ष्यमिवावधूनयन्ती।  
मधुसुरभिणि षट्पदेन पुष्पे मुख इव शाललतावधूश्चुचुम्बे॥ 79 ॥  
उत्स्रष्टुमम्बुजदृशामिव मानरत्नमादाय षट्पदतिलान्मधुवारिपूरान्।  
पुंस्कोकिलस्य कलकूजितकैतवेन सङ्कल्पवाक्यमयमातनुते रसालः॥ 80 ॥  
उत्फुल्लपङ्कजनिषक्तलसद्द्विरेफः किञ्चिद्विनिद्रकुमुदोत्करसम्भृतश्रीः।  
आमूलनद्धविविधाद्भुतमाल्यमालश्चित्रं न कस्य तनुते ललितस्तमालः॥ 81 ॥  
धुन्वन्त्यमूनि मदमूर्च्छदलिध्वनीनि धूताध्वनीनहृदयानि मधोर्दिनानि।  
निस्तन्द्रचन्द्रवदनावदनारविन्दसौरभ्यसौहृदसगर्वसमीरणानि॥ 82 ॥  
कुपितापि (1)मनःपतिना सह का सहकारविलोकनजातरसा।  
तरसा रमते स्म न हा रमणी रमणीयतनुः सुतनुः सुरभौ॥ 83 ॥  
F.N.  
(1. अतिप्रियेण.)  
स्थलकमलतरूणां कामिनीलोचनेषु क्षिपति मुकुलमुष्ट्या धूलिजात्यं विशालम्।  
तदनु हरति हन्त स्वान्तसर्वस्वमासामयमनयविदग्धो धूर्तवन्मीनकेतुः॥ 84 ॥  
पथि पथि शुकचञ्चूचारुराभाङ्कुराणां दिशि दिशि पवमानो वीरुधां लासकश्च।  
नरि नरि किरति द्राक्सायकान्पुष्पधन्वा पुरि पुरि विनिवृत्ता मानिनीमानचर्चा॥ 85 ॥  
इह मधुपवधूनां पीतमल्लीमधूनां विलसति कमनीयः काकलीसम्प्रदायः।  
इह नटति सलीलं मञ्जरी वञ्जुलस्य प्रतिपदमुपदिष्टा दक्षिणेनानिलेन॥ 86 ॥  
विकसति सहकारे स्फारसौरभ्यसारे वहति धुतपटीरे मन्दमन्दं समीरे।  
कलयति कलवाचं कोकिलोकोऽपि रुष्टः क्षणमपि न मृगाक्ष्या वल्लभो दुर्लभोऽभूत्॥ 87 ॥  
इह हि नववसन्ते मञ्जरीरेणुपुञ्जच्छुरणधवलदेहा बद्धहेलं सरन्ति।  
तरलमलिसमूहा हारिहुंकारिकण्ठा बहलपरिमलालीसुन्दरं सिन्दुवारम्॥ 88 ॥  
स्थाने स्थाने मलयमरुतः पूरयन्त्यङ्कपालीं पुष्पालीषु स्मरगजरजःस्नानयोग्याः परागाः।  
जातं चूते मधु मधुकरप्रेयसीजानुदघ्नं निर्विघ्नत्वं सपदि भवते रागराज्याभिषेकः॥ 89 ॥  
प्रसूनकलिकाकुलैः किसलयैः करस्पर्धिभिः स्फुरन्मधुमदभ्रमद्भ्रमरकोकिलाकूजितैः।  
इति क्रमसमुद्गतैरुपवनावलीमण्डलीममण्डयदिव प्रियामृतुवसुन्धरावल्लभः॥ 90 ॥  
विलासिभिरिवोन्मदै रचितरम्यगुञ्जारवैः प्रसूनसुरभीकृतैर्विगलितत्रपास्तापसाः।  
अशोकशिखरस्थितैः सुनयनान्वितैः षट्पदैर्निरन्तरनिषेवितामितमधौ मधौ रेमिरे॥ 91 ॥  
मन्दोऽयं मलयानिलः किसलयं चूतद्रुमाणां नवं माद्यत्कोकिलकूजितं विचकिलामोदः पुराणं मधु।  
बाणानित्युपदीकरोति सुरभिः पञ्चैव पञ्चेषवे यूनामिन्द्रियपञ्चकस्य युगपत् सम्मोहसम्पादिनः॥ 92 ॥  
उद्यद्विद्रु(1)मकान्तिभिः (2)किसलयैस्ताम्रां त्विषं बिभ्रतो भृङ्गालीविरुतैः कलैरविशदव्याहारलीलाभृतः।  
भ्राम्यन्तो मलयानिलाहतिचलैः शाखासहस्रैर्मुहुर्भान्ति प्राप्य मधुप्रसङ्गमधुना मत्ता इवामी द्रुमाः॥ 93 ॥  
F.N.  
(1. प्रवालम्.)  
(2. पल्लवैः.)  
चूतानां चिरनिर्गतापि कलिका बध्नाति न स्वं रजः सन्नद्धं यदपि स्थितं कुरबकं तत्कोरकावस्थया।  
कण्ठेषु स्खलितं गतेऽपि शिशिरे पुंस्कोकिलानां रुतं शङ्के सम्हरति स्मरोऽपि चकितस्तूणार्धकृष्टं शरम्॥ 94 ॥  
पुष्पाणि प्रथमं ततः प्रकटिताः स्वान्तोत्सवाः पल्लवाः पश्चादुन्मदकोकिलालिललनाकोलाहलः कोमलः।  
इत्थं प्रादुरभूदुपेत्य परितः प्राज्यप्रमोदप्रदः प्रोद्दामद्रुमराजिराजितवनक्षोणीमृतुक्ष्मापतिः॥ 95 ॥  
स्तोत्रं चैत्रगुणोदयस्य विरहिप्राणप्रयाणानकष्टङ्कारः स्मरकार्मुकस्य सुदृशां शृङ्गारशिक्षागुरुः।  
दोलाकेलिकलासु मङ्गलपदं बन्दी वनान्तश्रियां नादोऽयं कलकण्ठकण्ठकुहरप्रेङ्खोलितः श्रूयते॥ 96 ॥  
(3)माकन्दच्युतपुष्परेणु(4)पटलीक्लृप्तालवालोदरे मन्दस्यन्दिमरन्दपूरभरिते वातोत्थपुष्पप्लवैः।  
खेलन्तो ललितं मधोर्गुणगणान्गायन्ति (5)पुष्पन्धयाः कान्तानामधरे (6)धयन्ति मधुरं सक्तं (7)मधूलीरसम्॥ 97 ॥  
F.N.  
(3. आम्रः.)  
(4. समूहः.)  
(5. भ्रमराः.)  
(6. पिबन्ति.)  
(7. मकरन्दम्.)  
आरूढो मलयानिलद्विपवरं युक्तो विलासानुगैः पीतः पुष्पविलोचनैर्नवलतापौराङ्गनानां गणैः।  
अभ्राम्यद्वनपत्तने मधुमहीपालस्ततः कोकिलालीलालापमिलद्भ्रमद्भ्रमरिकाभाङ्कारभेरीरवैः॥ 98 ॥  
वारस्त्रीव वनस्थली नवनवां शोभां बभारान्वहं पान्थान् पीडयति स्म तस्कर इव क्रूरैः शरैर्मन्मथः।  
शृङ्गारः सगुणः क्षमापतिरिव प्राप्तः प्रतिष्ठां परां रात्रिः स्वीकुरुते स्म मुग्धललनालज्जेव कार्श्यं क्रमात्॥ 99 ॥  
साम्यं सम्प्रति सेवते (8)विचकिलं षाण्मासिकैर्मौक्तिकैर्बाह्लीकीदशनव्रणारुणतरैः पत्त्रैरशोकश्चितः।  
भृङ्गालङ्घितकोटि किंशुकमिदं किञ्चिद्विवृन्तायते माञ्जिष्ठस्तबकैश्च पाटलितरोरन्यैव काचिल्लिपिः॥ 100 ॥(1)  
F.N.  
(8. मदनाख्यतरुकुसुमम्.)  
(1. रचना.)  
गर्भग्रन्थिषु वीरुधां सुमनसो मध्येऽङ्कुरं पल्लवा वाञ्छामात्रपरिग्रहः पिकवधूकण्ठोदरे पञ्चमः।  
किं च त्रीणि जगन्ति जिष्णु दिवसैर्द्वित्रैर्मनोजन्मनो देवस्यापि चिरोज्झितं यदि भवेदभ्यासवश्यं धनुः॥ 101 ॥  
%मदनपूजा॥% कुसुमसुकुमारमूर्तिर्दधती नियमेन तनुतरं मध्यम्।  
आभाति मकरकेतोः पार्श्वस्था चापयष्टिरिव॥ 102 ॥  
%कुसुमावचयः%॥ निजनयनप्रतिबिम्बैरम्बुनि बहुशः प्रतारिता कापि।  
नीलोत्पलेऽपि विमृशति करमर्पयितुं कुसुमलावी॥ 103 ॥  
असङ्ख्यपुष्पोऽपि मनोभवस्य पञ्चैव बाणार्थमयं ददाति।  
एवं कदर्यत्वमिवावधार्य सर्वस्वमग्राहि मधोर्वधूभिः॥ 104 ॥  
अताडयत्पल्लवपाणिनैकं पुष्पोच्चये राजवधूरशोकम्।  
तच्छेदहेतोरलिपङ्क्तिभङ्ग्या विकृन्तिता बाललता स्मरेण॥ 105 ॥  
अन्यत्र यूयं कुसुमावचायं कुरुध्वमत्रास्मि करोमि सख्यः।  
नाहं हि दूरं भ्रमितुं समर्था प्रसीदतायं रचितोऽञ्जलिर्वः॥ 106 ॥  
उच्चित्य प्रथममवस्थितं मृगाक्षी पुष्पौघं श्रितविटपं ग्रहीतुकामा।  
आरोढुं पदमदधादशोकयष्टावामूलं पुनरपि तेन पुष्पिता सा॥ 107 ॥  
मुखकमलकमुन्नमय्य यूना यदभिनवोढवधूर्बलादचुम्बि।  
तदपि न किल बालपल्लवाग्रग्रहपरया विविदे विदग्धसख्या॥ 108 ॥  
व्रततिविततिभिस्तिरोहितायां प्रतियुवतौ वदनं प्रियः प्रियायाः।  
यदधयदधरावलोपनृत्यत्करवलयस्वनितेन तद्विवव्रे॥ 109 ॥  
विलसितमनुकुर्वती पुरुस्ताद्धरणिरुहाधिरुहो वधूर्लतायाः।  
रमणमृजुतया पुरः सखीनामकलितचापलदोषमालिलिङ्ग॥ 110 ॥  
सललितमवलम्ब्य पाणिनांसे सहचरमुच्छ्रितगुच्छवाञ्छयान्या।  
सकलकलभकुम्भविभ्रमाभ्यामुरसि रसादवतस्तरे स्तनाभ्याम्॥ 111 ॥  
मृदुचरणतलाग्रदुःस्थितत्वादसहतरा कुचकुम्भयोर्भरस्य।  
उपरि निरवलम्बनं प्रियस्य न्यपतदथोच्चतरोच्चिचीषयान्या॥ 112 ॥  
उपरिजतरुजानि याचमानां कुशलतया परिरम्भलोलुपोऽन्यः।  
प्रथितपृथुपयोधरां गृहाण स्वयमिति मुग्धवधूमुदास दोर्भ्याम्॥ 113 ॥  
इदमिदमिति भूरुहां प्रसूनैर्मुहुरतिलोभयता पुरः पुरोऽन्या।  
अनुरहसमनायि नायकेन त्वरयति रन्तुमहो जनं मनोभूः॥ 114 ॥  
विजनमिति बलादमुं गृहीत्वा क्षणमथ वीक्ष्य विपक्षमन्तिकेऽन्या।  
अभिपतितुमना लघुत्वभीतेरभवदमुञ्चति वल्लभेऽतिगुर्वी॥ 115 ॥  
पूर्वं द्विरेफपरिभूतिभयाद्भवत्या यत्केशपुष्पभरणं हरिणाक्षि मुक्तम्।  
व्यर्थं तदद्य पुनरप्यलकेषु भृङ्गाः पुञ्जीभवन्निजकुलभ्रमतः पतन्ति॥ 116 ॥  
सन्तु द्रुमाः किसलयोत्तरपुष्पभाराः प्राप्ते वसन्तसमये कथमित्थमेव।  
न्यासैर्नवद्युतिमतोः पदयोस्तवेयं भूः पुष्पिता सुतनु पल्लवितेव भाति॥ 117 ॥  
अनुभवत युवत्यो भाग्यवत्यो नितान्तं कुसुमवलयवेलासङ्गखेलासुखानि।  
मम तु मधुकराणां वाटपाटच्चराणां सपदि पतति धाटी पुष्पवाटीनिवेशे॥ 118 ॥  
पाणौ पद्मधिया मधूककुसुमभ्रान्त्या तथा गण्डयोर्नीलेन्दीवरशङ्कया नयनयोर्बनधूकबुद्ध्याधरे।  
लीयन्ते कबरीभरे निजकुलव्यामोहजातस्पृहा दुर्वारा मधुपाः कियन्ति तरुणि स्थानानि रक्षिष्यसि॥ 119 ॥  
%वसन्तवायवः॥% यथायथं ताः सहिता नभश्चरैः प्रभाभिरुद्भासितशैलवीरुधः।  
वनं विशन्त्यो वनजायतेक्षणाः क्षणद्युतीनां दधुरेकरूपताम्॥ 120 ॥  
विनयति सुदृशो दृशः परागं प्रणयिनि कौसुममाननानिलेन।  
तदहितयुवतेरभीक्ष्णमक्ष्णोर्द्वयमपि रोषरजोभिरापुपूरे॥ 121 ॥  
स्फुटमिदमभिचारमन्त्र एव प्रतियुवतेरभिधानमङ्गनानाम्।  
वरतनुरमुनोपहूय पत्या मृदुकुसुमेन यदाहताप्यमूर्च्छत्॥ 122 ॥  
विपुलकमपि यौवनोद्धतानां घनपुलकोदयकोमलं चकाशे।  
परिमलितमपि प्रियैः प्रकामं कुचयुगमुज्ज्वलमेव कामिनीनाम्॥ 123 ॥  
हिमलवसदृशः श्रमोदबिन्दूनपनयता किल नूतनोढवध्वाः।  
कुचकलशकिशोरकौ कथञ्चित्तरलतया तरुणेन पस्पृशाते॥ 124 ॥  
समदनमवतंसितेऽधिकर्णं प्रणयवता कुसुमे सुमध्यमायाः।  
व्रजदपि लघुतां बभूव भारः सपदि हिरण्मयमण्डनं सपत्न्याः॥ 125 ॥  
अतिमन्दचन्दनमहीधरवातं स्तबकाभिरामलतिकातरुजातम्।  
अपि तापसानुपवनं मदनार्तान्मदमञ्जुगुञ्जदलिपुञ्जमकार्षीत्॥ 126 ॥  
उपवनतरुनृत्याध्यापने लब्धवर्णो विरचितजलकेलिः पद्मिनीकामिनीभिः।  
प्रियसुहृदसमेषोराययौ योगियोगस्थितिविदलनदक्षो दक्षिणो गन्धवाहः॥ 127 ॥  
आलिङ्गन्ते (1)मलयजतरूनास्वजन्ते वनान्तानापृच्छन्ते चिरपरिचितान्मालयान्निर्झरौघान्।  
अद्य स्थित्वा द्रविडमहिलाभ्यन्तरे श्वः प्रभाते प्रस्थातारो मलयमरुतः कुर्वते सन्निधानम्॥ 128 ॥  
F.N.  
(1. मलयसम्बन्धिनः.)  
लताकुञ्जं गुञ्जन्मदवदलिपुञ्जं चपलयन्समालिङ्गन्नङ्गं द्रुततरमनङ्गं प्रबलयन्।  
मरुन्मन्दं मन्दं दलितमरविन्दं तरलयन् रजोवृन्दं विन्दन् किरति मकरन्दं दिशि दिशि॥ 129 ॥  
मलयशिखरादाकैलासं मनोभवशासनाद्भुवनवलयं जेतुं वाञ्छन् वसन्तसमीरणः।  
विहितवसतिं कैलासाग्रे भुजङ्गधरं हरं मनसि विमृशन् भीतः शङ्के प्रयाति शनैः शनैः॥ 130 ॥  
पथि पथि लतालोलाक्षीभिः स्रवन्मधुसीकरं कुसुमनिकरं वर्षन्तीभिः सहर्षमिवार्चितः।  
मधुकरवधूगीतासक्तं कुरङ्गकमास्थितः प्रसरति वने मन्दं मन्दं वसन्तसमीरणः॥ 131 ॥  
(1)उदञ्चत्कावेरीलहरिषु परिष्वङ्गरङ्गे नटन्तः कुहूकण्ठीकण्ठीरवरवलवत्रासितप्रोषितेभाः।  
अमी चैत्रे मैत्त्रावरुणितरुणीकेलिकङ्केल्लिमल्लीचलद्वल्लीहल्लीसकसुरभयश्चण्डि चञ्चन्ति वाताः॥ 132 ॥  
F.N.  
(1. मेघविस्फूर्जितावृत्तम्.)  
हेमाम्भोरुहपत्तने परिमलस्तेयी वसन्तानिलस्तत्रत्यैरिव यामिकैर्मधुकरैरारब्धकोलाहलः।  
निर्यातस्त्वरया व्रजन्निपतितः श्रीखण्डपङ्कद्रवैर्लिप्ते केरलकामिनीकुचतटे खञ्जः शनैर्गच्छति॥ 133 ॥  
प्राप्तः प्राज्यमिव श्रमं जलजिनीसौरभ्यभारं वहन्नुद्दामस्तबकानमन्नवलतालक्ष्मीमिवालोकयन्।  
स्वीकुर्वन्मदमन्थरानिव गतेर्वामभ्रुवां विभ्रमान् मन्दं मन्दमुपाजगाम पवनः पाटीरवाटीतटात्॥ 134 ॥  
पानीयं नारिकेलीफलकुहरकुहूत् कारि कल्लोलयन्तः कावेरीतीरतालद्रुमभरितसुराभाण्डभाङ्कारचण्डाः।  
एते तन्वन्ति वेलावनललितलताताण्डवं द्राविडस्त्रीकर्पूरापाण्डुगण्डस्थललुठितरया वायवो दाक्षिणात्याः॥ 135 ॥  
कावेरीतीरभूमीरुहभुजगवधूभुक्तमुक्तावशिष्टः कर्णाटीचीनपीनस्तनवसनदशान् दोलनस्पन्दमन्दः।  
लोलल्लाटीललाटालकललितलतालास्यलीलाविलोलः कष्टं भो दाक्षिणात्यः प्रसरति पवनः पान्थकान्ताकृतान्तः॥ 136 ॥  
ये दोलाकेलिकाराः किमपि मृगदृशां मानतन्तुच्छिदो ये सद्यः शृङ्गारदीक्षाव्यतिकरगुरवो ये च लोकत्रयेऽपि।  
ते कण्ठे लोठयन्तः परभृतवयसां पञ्चमं रागराजं वान्ति स्वैरं समीराः स्मरविजयमहासाक्षिणो दाक्षिणात्याः॥ 137 ॥  
%वसन्तपथिकाः॥% वक्रेण शिरसि पतता नित्यं रुधिरारुणेन दुर्वारः।  
मत्तद्विप इव पथिकः किंशुककुसुमाङ्कुशेन भृतः॥ 138 ॥  
समवलोक्य विलासवनस्थलीं न पथिकैः पथि कैः पतितं भुवि।  
मलयजद्रुमसौरभमेदुरोदरसमीरसमीरितवल्लरीम्॥ 139 ॥  
वसन्तप्रारम्भे चिरविरहखिन्ना सहचरी यदि प्राणान्मुञ्चेत्तदिह वधभागी भवति कः।  
वयो वा स्नेहो वा कुसुमविशिखो वेति विमृशंस्तु(2)हीति प्रव्यक्तं पिकनिकरझाङ्कारमशृणोत्॥ 140 ॥  
F.N.  
(2. तुहीति हिन्दुस्थानीभाषया त्वमेवेत्यर्थः.)  
रे पान्थाः स्वगृहाणि गच्छत सुखं सेवाक्षणो मुच्यतां मानं मानिनि मुञ्च वल्लभजने कोपानुबन्धेन किम्।  
आयातः कुसुमाकरः क्षपयति प्राणान्वियोगातुरेष्वित्येवं परपुष्टनादपटहो वक्तीव कामाज्ञया॥ 141 ॥  
सा तन्वीति घनस्तनीति विकसन्नीलाब्जनेत्रेति च स्वैरं सञ्चरतीति वक्ति मधुरां वाचं विचित्रामपि।  
इत्थं विद्रुमपाटलाधरपुटां सीमन्तिनीं ध्यायतो रोमाञ्चो रुदितं स्मितं प्रलपितं पान्थस्य सञ्जायते॥ 142 ॥  
अध्वन्यस्य वधूर्वियोगविधुरा भर्तुः स्मरन्ती यदि प्राणानुज्झति कस्य तत्खलु महत्सञ्जायते पातकम्।  
यावन्नो कृतमध्वगेन हृदये तावत्तरोर्मूर्धनि प्रोद्धुष्टं परपुष्टया तव तवेत्युच्चैर्वचोऽनेकशः॥ 143 ॥  
उन्मीलन्मधुगन्धलुब्धमधुपव्याधूतचूताङ्कुरक्रीडत्कोकिलकाकलीकलकलैरुद्गीर्णकर्णज्वराः।  
नीयन्ते पथिकैः कथं कथमपि ध्यानावधानक्षणप्राप्तप्राणसमासमागमरसोल्लासैरमी वासराः॥ 144 ॥  
अध्वन्यैर्मकरन्दशीकरसुरामत्तक्वणत्कोकिले मार्गे मार्गनिरोधिनी परिहृता शङ्केऽशुभाशङ्कया।  
पान्थस्त्रीवधपातकादुपनतं चण्डालचिह्नं मधोरेषा (1)खिङ्खिणिकेव षट्पदमयी भाङ्कारिणी संहतिः॥ 145 ॥  
F.N.  
(1. चण्डावल्लकी.)  
सव्याधेः कृशता क्षतस्य रुधिरं दष्टस्य लालास्रुतिः किञ्चिन्नैतदिहास्ति तत्कथमसौ पान्थस्तपस्वी मृतः।  
आ ज्ञातं मधुलम्पटैर्मधुकरैरारब्धकोलाहले नूनं साहसिकेन चूतमुकुले दृष्टिः समारोपिता॥ 146 ॥  
एतस्मिन्दक्षिणाशानिलचलितलतालीनमत्तालिमालापक्षक्षोभावधूतच्युतबहलरजोह्लादिहृद्ये वसन्ते।  
प्रेमस्वेदार्द्रबाहुश्लथवलयलसत्प्रौढसीमन्तिनीनां मन्दः कण्ठग्रहोऽपि ग्लपयति हृदयं किं पुनर्विप्रयोगः॥ 147 ॥  
वसन्तवर्णनम्।>  
  
रेजे पुष्पैर्ग्रीष्ममासाद्य मल्ली मल्लीं सद्यः सम्श्रयन्ते स्म भृङ्गाः।  
भृङ्गैस्तत्रारम्भि हर्षेण गानं गाने लौल्यं लेभिरे योगिनोऽपि॥ 1 ॥  
अत्युल्लसद्बिसरहस्ययुजा भुजेन वक्त्रेण शारदसुधांशुसरोरुहेण।  
पीयूषपोषसुभगेन च भाषितेन त्वं चेत्प्रसीदसि मृगाक्षि कुतो निदाघः॥ 2 ॥  
%ग्रीष्मसमयस्वभावाख्यानम्॥% प्रतिगतमर्थिजनानां विच्छिन्नाशं समूहमवलोक्य।  
स्फुटितमपयसस्तापादिव हृदयमलं तडागस्य॥ 3 ॥  
सुभगसलिलावगाहाः पाटलसंसर्गसुरभिवनवाताः।  
प्रच्छायसुलभनिद्रा दिवसाः परिणामरमणीयाः॥ 4 ॥  
(2)देशे देशे जडिमकुरङ्गास्तेजोभल्लैर्दिनकरभिल्ले।  
(3)धावं धावं प्रहरति राज्ञां धारागेहं शरणमवापुः॥ 5 ॥  
F.N.  
(2. हिमान्येव कुरङ्गा मृगाः.)  
(3. धावित्वा धावित्वा.)  
सञ्जातपत्रप्र(4)करान्वितानि समुद्वहन्ति स्फुटपाट(1)लत्वम्।  
(2)विकस्वराण्यर्ककराभिमर्शाद्दिनानि पद्मानि च वृद्धिमीयुः(3)॥ 6 ॥  
F.N.  
(4. समूहाः.)  
(1. वृक्षविशेषः; (पक्षे) पाटलवर्णानि.)  
(2. भासुराणि; (पक्षे) विकासशालीनि.)  
(3. आपुः.)  
प्रचण्डभानुःस्पृहणीयचन्द्रमाः सदावगाहक्षतवारिसञ्चयः।  
दिनान्तरम्योऽभ्युपशान्तमन्मथो निदाघकालः समुपागतः प्रिये॥ 7 ॥  
दुष्प्रेक्ष्यमुच्चैर्गगनं निदाघे कोपाकुलस्येव मुखं नृपस्य।  
हरेः शयानस्य मृणालबुद्ध्या कर्षन्ति पुच्छं करिणः करेण॥ 8 ॥  
प्रायश्चरित्वा(4) वसुधामशेषां छायासु (5)विश्रम्य ततस्तरूणाम्।  
प्रौढिं गते सम्प्रति तिग्मभानौ(6) शैत्यं शनैरन्तरपा(7)मयासीत्॥ 9 ॥  
F.N.  
(4. हेमन्ते इत्यर्थः.)  
(5. वसन्ते इत्यर्थः.)  
(6. ग्रीष्मे.)  
(7. जलानाम्.)  
रवितुरङ्गतनूरुहतुल्यतां दधति यत्र शिरीषरजो रुचः।  
उपययौ विदधन्नवमल्लिकाः शुचिरसौ चिरसौरभसम्पदः॥ 10 ॥  
दलितकोमलपाटलकुड्मले निजवधूश्वसितानुविधायिनि।  
मरुति वाति विलासिभिरुन्मदभ्रमदलौ मदलौल्यमुपाददे॥ 11 ॥  
निदधिरे दयितोरसि तत्क्षणस्नपनवारितुषारभृतास्तनाः।  
सरसचन्दनरेणुरनुक्षणं विचकरे च करेण वरोरुभिः॥ 12 ॥  
कथमिव तव संमतिर्भवित्री सममृतुभिर्मुनिनावधीरितस्य।  
इति विरचितमल्लिकाविकासः स्मयत इव स्म मधुं निदाघकालः॥ 13 ॥  
बलवदपि बलं मिथोविरोधि प्रभवति नैव विपक्षनिर्जयाय।  
भुवनपरिभवी न यत्तदानीं तमृतुगणः क्षणमुन्मनीचकार॥ 14 ॥  
अपि शिशिरतरोपचारयोग्यं द्वितयमिदं युगपन्न सह्यमेव।  
जरठितरविदीधितिश्च कालो दयितजनेन समं च विप्रयोगः॥ 15 ॥  
तप्ता मही विरहिणामिव चित्तवृत्तिस्तृष्णाध्वगेषु कृपणेष्विव वृद्धिमेति।  
सूर्यः करैर्दहति दुर्वचनैः खलो नु छाया सतीव न विमुञ्चति पादमूलम्॥ 16 ॥  
छाया वियोगिवनितेव गता कृशत्वं तप्तं पयः पिशुनमानसवद्बभूव।  
केनाधुना बत मनागवलोकनीयः क्रुद्धोत्तमर्णमुखमण्डलवत्पतङ्गः॥ 17 ॥  
रिक्तेषु वारिकथया विपिनोदरेषु मध्याह्नजृम्भितमहातपतापतप्ताः।  
स्कन्धान्तरोत्थितदवाग्निशिखाच्छलेन जिह्वां प्रसार्य तरवो जलमर्थयन्ते॥ 18 ॥  
मुखकृतबिसखण्डश्चण्डमार्तण्डतापात्सितजलजतलस्थो राजते राजहंसः।  
रजतघट इवायं विद्रुमाबद्धधाराविवरविगलदम्बुः कम्बुकण्ठि प्रतीहि॥ 19 ॥  
रजनिचरमयामेष्वादिशन्ती रतेच्छां किमपि कठिनयन्ती नालिकेरीफलाम्भः।  
अपि परिणमयित्री राजरम्भाफलानां दिनपरिणतिभोग्या वर्तते ग्रीष्मलक्ष्मीः॥ 20 ॥  
निजां कायच्छायां श्रयति महिषः कर्दमधिया च्युतं गुञ्जापुञ्जं रुधिरमिति काकः कलयति।  
समुत्सर्पन्सर्पः सुषिरविवरं तापविवशः सचीत्काराधूतं प्रविशति करं कुञ्जरपतेः॥ 21 ॥  
तदात्वस्नातानां दरदलितमल्लीमुकुलिताः स्रजो बिभ्राणानां मलयजरसार्द्रार्द्रवपुषाम्।  
निदाघाग्निप्लोषग्लपितमभिसायं मृगदृशां परिष्वङ्गोऽनङ्गं पुनरपि शनैरङ्कुरयति॥ 22 ॥  
जलार्द्राः शष्पाणां विसकिसलयैः केलिवलयाः शिरीषैरुत्तंसा विचकिलमयी हाररचना।  
शुचावेणाक्षीणां मलयजरसार्द्राश्च तनवो विना तन्त्रं मन्त्रं रतिरमणमृत्युंजयविधिः॥ 23 ॥  
हरन्ति हृदयानि यच्छ्रवणशीतला वेणवो यदर्दति करम्बिता शिशिरवायुना वारुणी।  
भवन्ति च हिमोपमाः स्तनभवो यदेणीदृशो रुचेरुपरि संस्थितो रतिपतेः प्रसादो गुरुः॥ 24 ॥  
मूलं बालकवीरुधां सुरभयो जातीतरूणां त्वचः सारश्चन्दनशाखिनां किसलयान्यार्द्राण्यशोकस्य च।  
शैरीषी कुसुमोन्नतिः परिणमन्मोचश्च सोऽयं गणो ग्रीष्मेणोष्महरः पुरा किल ददे दग्धाय पञ्चेषवे॥ 25 ॥  
अङ्गारैः खचितेव भूर्वियदपि ज्वालाकरालं करैस्तिग्मांशोः किरतीव तीव्रमभितो वायुः कुकूलानलम्।  
अप्यम्भांसि नखंपचानि सरितामाशाज्वलन्तीव च ग्रीष्मेऽस्मिन्नववह्निदीपितमिवाशेषं जगद्वर्तते॥ 26 ॥  
पाश्चात्यैर्मरुमारुतैस्त्रिजगतामुन्मूलयन्नार्द्रतां दावाग्निर्ज्वलितैरपारगहनान्यप्यानयन्भस्मताम्।  
वात्याभिस्तृणपत्त्रधूलिनिकरान्धुन्वन्विहायःस्थले ग्रीष्मः शुष्यदपुच्छपल्वललुठन्मत्स्यः समभ्यागतः॥ 27 ॥  
अत्यच्छं सितमंशुकं शुचि मधु स्वामोदमच्छं रजः कार्पूरं विधृतार्द्रचन्दनकुचद्वन्द्वाः कुरङ्गीदृशः।  
धारावेश्म सपाटलं विचकिलस्रग्दाम चन्द्रत्विषो धातः सुष्टिरियं वृथैव तव न ग्रीष्मोऽभविष्यद्यदि॥ 28 ॥  
माकन्दद्रुमञ्जरीषु वसतिस्तत्पल्लवैर्वर्तनं सा नो मञ्जुलता वचःसु मधुना सर्वं सह प्रस्थितम्।  
एतत्तिष्ठतु दुःश्रवं मृदुहृदां निःस्वामिनस्तत्सखे प्रोन्मीलत्करुणो द्विजोऽयमिति हि त्वं ग्रीष्ममुष्णाहि नः॥ 29 ॥  
कानि स्थानानि दग्धान्यतिशयगहनाः सन्ति के वा प्रदेशाः किं वा शेषं वनस्य स्थितमिति पवनासङ्गविस्पष्टतेजाः।  
चण्डज्वालावलीढस्फुटिततनुलताग्रन्थिमुक्ताट्टहासो दावाग्निः शुष्कवृक्षे शिखरिणि गहनेऽधिष्ठितः पश्यतीव॥ 30 ॥  
बाले मालेयमुच्चैर्न भवति गगनव्यापिनी नीरदानां किं त्व पक्ष्मान्तवान्तैर्मलिनयसि मुधा वक्त्रमश्रुप्रवाहैः।  
एषा प्रोद्वृत्तमत्तद्विपकटकषणक्षुण्णविन्ध्योपलानां दावाग्नेः सम्प्रवृद्धा मलिनयति दिशां मण्डलं धूमलेखा॥ 31 ॥  
स्फीतं शीतं गतं क्व क्व शिशिरकिरणः क्वास्ति हेमन्तमासः क्वैते पानीयपूर्णा मलिनजलधराः क्वाद्य विद्युत्प्रमोदः।  
इत्युच्चैर्जल्पमानैरिव मुखरमुखैर्भिल्लिदूतैरुपेतो वातौघश्चागतोऽसौ प्रकटितविजयस्तम्भचिह्नैर्निदाघः॥ 32 ॥  
%मध्याह्नः%॥ एष सूर्यांशुसन्तप्तो मृगः कुतरुमाश्रितः।  
साधुर्भाग्यपरिक्षीणो नीचं प्राप्येव सीदति॥ 33 ॥  
मध्याह्ने नूनमापोऽपि तिग्मतापोपशान्तये।  
दधुः कमलिनीपत्त्रमातपत्रमिवोपरि॥ 34 ॥  
दुःसहसन्तापभयात् सम्प्रति मध्यस्थिते दिवसनाथे।  
छायामिव वाञ्छन्ती छायापि गता तरुतलानि॥ 35 ॥  
रवेर्मयूखैरभितापितो भृशं विदह्यमानः पथि तप्तपांसुभिः।  
अवाक्फणो जिह्मगतिः श्वसन्मुहुः फणी मयूरस्य तले निषीदति॥ 36 ॥  
अस्मद्रिपूणामनिलाशनानां दत्तो निवासः खलु चन्दनेन।  
इतीव रोषाद्व्यजनस्य वायुर्व्यशोषयच्चन्दनमङ्गसम्स्थम्॥ 37 ॥  
स्पृशति तिग्मरुचौ ककुभः करैर्दयितयेव विजृम्भिततापया।  
अतनुमानपरिग्रहया स्थितं रुचिरया चिरयायिदिनश्रिया॥ 38 ॥  
तरुणतरणितेजःपुञ्जसन्तप्तदेहः पतति जरठखङ्गः पल्वले पङ्कलेहः।  
हरिरपि सलिलार्थी शङ्कया तस्य नीरं न पिबति न च याति क्लिश्यति प्राप्य तीरम्॥ 39 ॥  
किरति मिहिरे विष्वद्रीचः करानतिवामनी स्थलकमठवद्देहच्छाया जनस्य विचेष्टते।  
गजपतिमुखोद्गीर्णैराप्यैरथ त्रसरेणुभिः शिशिरमधुरामेणाः कच्छस्थलीमधिशेरते॥ 40 ॥  
भानोः पादैर्दहनपरुषैर्दह्यमानान्तराणामुत्क्रामन्तः किल विटपिनां प्राणपिण्डा इवामी।  
गाढोदन्याकुलितमनसो भिन्नचञ्चूपुटान्ताः कोकूयन्ते विहगशिशवः कोटराणां मुखेषु॥ 41 ॥  
वहद्बहलमारुतप्रसरदग्निखण्डैरिव स्फुरद्द्युमणिमण्डलद्युतिवितानकैस्तापिता।  
विसारि वपुरात्मनः सपदि वासरश्रीरियं चलन्मरुमरीचिकासिचयपल्लवेनाञ्चति॥ 42 ॥  
विशन्तीनां स्नातुं जघनपरिवेषैर्मृगदृशां यदम्भः सम्प्राप्तं प्रमदवनवाप्यास्तटभुवम्।  
गभीरे तन्नाभीकुहरपरिणाहाध्वनि रसत्कुहुंकारस्फारं रचयति निनादं नयति च॥ 43 ॥  
धत्ते पद्मलतादलेप्सुरुपरि स्वं कर्णतालं द्विपः शष्पस्तम्बरसान्नियच्छति शिखी मध्ये शिखण्डं शिरः।  
मिथ्या लेढि मृणालकोटिरभसाद्दंष्ट्राङ्कुरं शूकरो मध्याह्ने महिषश्च वाञ्छति निजच्छायामहाकर्दमम्॥ 44 ॥  
सर्पत्सारिणि वारिशीतलतले विन्यस्तपुष्पोत्करे नीरन्ध्रे कदलीवने गुरुदलच्छायाहतार्कत्विषि।  
कर्पूरागरुपङ्कपिच्छलघनोत्तुङ्गस्तनालिङ्गिभिः कान्ताकेलिरतैरहो सुकृतिभिर्मध्यन्दिनं नीयते॥ 45 ॥  
उद्दामद्युमणिद्युतिव्यतिकरप्रक्रीडदर्कोपलज्वालाजालजटालजाङ्गलतटीनिष्कूजकोयष्टयः।  
भौमोष्मप्लवमानसूर्यकिरणाः क्रूरप्रकाशा दृशामायुःकर्म समापयन्ति धिगमूर्मध्याह्नशून्या दिशः॥ 46 ॥  
मध्याह्ने हरितो हुताशनमुचः कामोऽपि वामभ्रुवां पाटीरद्रवचर्चितां स्तनतटीमासाद्य निद्रायते।  
एणाः केसरिणोऽपि केसरसटोपान्तश्रिताः शेरते छायामङ्गगतां न मुञ्चति तरुर्वोढा नवोढामिव॥ 47 ॥  
मध्याह्ने चलतालवृन्तमनिलः सर्वात्मना सेवते वारि स्वेदमिषेण शीतलवधूवक्षोजमालम्बते।  
निद्रा नेत्रमुपैति पक्ष्मयुगलच्छायाश्रिता दैहिकी पान्थानामथ पादयोर्निपतति छायापि मा यान्त्विति॥ 48 ॥  
काश्मर्याः कृतमालमुद्गतदलं कोयष्टिकष्टीकते तीराश्मन्तकशिम्बिचुम्बितमुखा धावन्त्यपः पूर्णिकाः।  
दात्यूहैस्तिनिशस्य कोटरवति स्कन्धे निलीय स्थितं वीरुन्नीडकपोतकूजितमनुक्रन्दन्त्यधः कुक्कुटः॥ 49 ॥  
स्वे स्वे कर्मणि सन्नियोज्य सुहृदो (1)भूमीसुरान्मन्त्रिणश्चक्रं निर्भयमारचय्य भगवान् सम्प्राप्तरागोदयः।  
स्वालोकक्षणकां(2)दिशीयमधुरोत्खातं विचिन्वन्निव ध्वान्तं क्वापि (3)निलीनम(4)म्बरमणिर्व्योमाग्रमारोहति॥ 50 ॥  
F.N.  
(1. द्विजान्.)  
(2. भयद्रुतम्.)  
(3. गुप्तम्.)  
(4. सूर्यः.)  
छाया संश्रयते तलं विटपिनां श्रान्तेव पान्थैः समं मूलं याति सरो जलस्य जडता ग्लानेव मीनैः सह।  
(5)आचामत्यहिमांशुदीधितिरपस्तप्तेव लोकैः समं निद्रा गर्भगृहं सह प्रविशति क्लान्तेव कान्ताजनैः॥ 51 ॥  
F.N.  
(5. पिबति.)  
(6)उष्णालुः शिशिरे निषीदति तरोमूलालवाले (7)शिखी निर्भिद्योपरिकर्णिकारकुसुमान्याशेरते (8)षट्पदाः।  
तप्तं वारि विहाय तीरनलिनीं कारण्डवः सेवते क्रीडावेश्मनिवेशिपञ्जरशुकः क्लान्तो जलं याचते॥ 52 ॥  
F.N.  
(6. उष्णक्लान्तः.)  
(7. मयूरः.)  
(8. भ्रमराः.)  
स्कन्धान्सि(9)न्धुरयूथगण्डकषणव्या(10)सक्तदानोदकान् सेवन्ते (11)मधुपा महीरुहशिरः पुष्पाणि हित्वा भृशम्।  
लीयन्ते वलभीकुलाय(12)कुहरे नि(13)स्पन्दमेते खगा जिह्वालीढवधूमुखो मृगगणश्छायासु विश्राम्यति॥ 53 ॥  
F.N.  
(9. गजसमूहस्य.)  
(10. लिप्तमदोदकान्.)  
(11. भृङ्गाः.)  
(12. नीडरन्ध्रे.)  
(13. निश्चलम्.)  
उत्तप्तोऽयमुरङ्गमः शिखितलच्छायां समालम्बते वैरं साहजिकं विहाय च शिखी मूलं तरोर्गच्छति।  
याचन्ते च जलं निकुञ्जभवने तृष्णातुराः सारिकास्तप्ते वारिणि पङ्कजानि मधुपास्त्यक्त्वा श्रयन्ते लताः॥ 54 ॥  
अङ्गं चन्दनपाण्डु पल्लवमृदुस्ताम्बूलताम्रोऽधरो धारायन्त्रजलाभिषेककलुषे धौताञ्जने लोचने।  
अन्तः पुष्पसुगन्धिरार्द्रकबरी सर्वाङ्गलग्नाम्बरं रामाणां रमणीयतां विदधति ग्रीष्मापराह्णागमे॥ 55 ॥  
पान्थानां प्रमदा इव प्रतिदिनं दैन्यं ह्रदिन्यो ययुर्दृश्यन्ते स्म दिगम्बरा इव नवे पत्रोज्झिताः पादपाः।  
निःश्वासा इव दुःसहा विरहिणां वाता ववुः सर्वतः पायं पायमिव प्रियाधररसं पाथः पपुः प्राणिनः॥ 56 ॥  
अस्वाध्यायः पिकानां मदनमखसमारम्भणस्याधिमासो निद्राया जन्मलग्नं किमपि मधुलिहां कोऽपि दुर्भिक्षकालः।  
विष्टिर्यात्रोत्सुकानां मलयजमरुतां पान्थकान्ताकृतान्तः प्रालेयोन्मूलमूलं समजनि समयः कश्चिदौत्पातिकोऽयम्॥ 57 ॥  
पत्त्रच्छायासु हंसा मुकुलितनयना (1)दीर्घिकापद्मिनीनां सौधान्यत्यर्थतापाद्वलभिपरिचयद्वेषिपारावतानि।  
बिन्दूत्क्षेपान्पिपासुः परिसरति शिखी भ्रान्तिमद्वारियन्त्रं सर्वैरुस्रैः(2) समग्रस्त्वमिव नृपगुणैर्दीप्यते (3)सप्तसप्तिः॥ 58 ॥  
F.N.  
(1. वापी.)  
(2. किरणैः.)  
(3. सूर्यः.)  
%जलकेलिः॥% निजप्रियमुखभ्रान्त्या हर्षेणाचुम्बदम्बुजम्।  
दष्टाधरा तु भृङ्गेण सीत्कारमकरोन्मृदुः॥ 59 ॥  
ललितमुरसा तरन्ती तरलतरङ्गौघचालितनितम्बा।  
विपरीतरतासक्ता किमदृश्यत सरसि या सख्या॥ 60 ॥  
एता गुरुश्रोणिपयोधरत्वादात्मानमुद्वोढुमशक्नुवत्यः।  
गाढाङ्गदैर्बाहुभिरप्सु बालाः क्लेशोत्तरं रागवशात्प्लवन्ते॥ 61 ॥  
अमी शिरीषप्रसवावतंसाः प्रभ्रंशिनो वारिविहारिणीनाम्।  
पारिप्लवाः स्रोतसि निम्नगायाः शैवाललोलांश्छलयन्ति मीनान्॥ 62 ॥  
आसां जलास्फालनतत्पराणां मुक्ताफलस्पर्धिषु शीकरेषु।  
पयोधरोत्सर्पिषु शीर्यमाणः संलक्ष्यते न च्छिदुरोऽपि हारः॥ 63 ॥  
आवर्तशोभा नतनाभिकान्तेर्भङ्ग्यो भ्रुवां द्वन्द्वचराः स्तनानाम्।  
जातानि रूपावयवोपमानान्यदूरवर्तीनि विलासिनीनाम्॥ 64 ॥  
तीरस्थलीबर्हिभिरुत्कलापैः प्रस्निग्धकेकैरभिनन्द्यमानम्।  
श्रोत्रेषु संमूर्छति रक्तमासां गीतानुगं वारिमृदङ्गवाद्यम्॥ 65 ॥  
सन्दष्टवस्त्रेष्वबलानितम्बेष्विन्दुप्रकाशान्तरितोडुतुल्याः।  
अमी जलापूरितसूत्रमार्गा मौनं भजन्ते रशनाकलापाः॥ 66 ॥  
एताः करोत्पीडितवारिधारा दर्पात्सखीभिर्वदनेषु सिक्ताः।  
वक्रेतराग्रैरलकैस्तरुण्यश्चूर्णारुणान्वारिलवान्वहन्ति॥ 67 ॥  
उद्बन्धकेशश्च्युतपत्त्रलेखो विश्लेषिमुक्ताफलपत्त्रवेष्टः।  
मनोज्ञ एव प्रमदामुखानामम्भोविहाराकुलितोऽपि वेषः॥ 68 ॥  
उन्मृष्टपत्त्राः कलितालकान्ताः कण्ठेषु लग्ना जघनं स्पृशन्तः।  
स्तनस्थलेष्वाहतिमादधाना गता वधूनां प्रियतां जलौघाः॥ 69 ॥  
हृतोऽङ्गरागस्तिलकं विमृष्टं लब्धान्तरैरेभिरतीव मत्वा।  
सुसंहितेनेति तदा जलानामदायि मध्यं न कुचद्वयेन॥ 70 ॥  
निरीक्ष्य वेणीप्रतिबिम्बमेणीदृशो भुजङ्गभ्रममावहन्त्यः।  
पतद्दुकूलं धुतबाहुमूलं झम्पाप्रकम्पाकुलिताः प्रचेलुः॥ 71 ॥  
अथ स्फुरन्मीनविधूतपङ्कजा विपङ्कतीरस्खलितोर्मिसंहतिः।  
पयोऽवगाढुं कलहंसनादिनी समाजुहावेव वधूः सुरापगा॥ 72 ॥  
प्रशान्तघर्माभिभवः शनैर्विवान्विलासिनीभ्यः परिमृष्टपङ्कजः।  
ददौ भुजालम्बमिवात्तशीकरस्तरङ्गमालान्तरगोचरोऽनिलः॥ 73 ॥  
गतैः सहावैः कलहंसविक्रमं कलत्रभारैः पुलिनं नितम्बिभिः।  
मुखैः सरोजानि च दीर्घलोचनैः सुरस्त्रियः साम्यगुणान्निरासिरे॥ 74 ॥  
विभिन्नपर्यन्तगमीनपङ्क्तयः पुरो विगाढाः सखिभिर्मरुत्वतः।  
कथञ्चिदापः सुरसुन्दरीजनैः सभीतिभिस्तत्प्रथमं प्रपेदिरे॥ 75 ॥  
विगाढमात्रे रमणीभिरम्भसि प्रयत्नसंवाहितपीवरोरुभिः।  
विभिद्यमाना विससार सारसानुदस्य तीरेषु तरङ्गसंहतिः॥ 76 ॥  
शिलाघनैर्नाकसदामुरःस्थलैर्बृहन्निवेशैश्च वधूपयोधरैः।  
तटाभिनीतेन विभिन्नवीचिना रुषेव भेजे कलुषत्वमम्भसा॥ 77 ॥  
विधूतकेशाः परिलोलितस्रजः सुराङ्गनानां प्रविलुप्तचन्दनाः।  
अतिप्रसङ्गाद्विहितागसो मुहुः प्रकम्पमीयुः सभया इवोर्मयः॥ 78 ॥  
विपक्षचित्तोन्मथना नखव्रणास्तिरोहिता विभ्रममण्डनेन ये।  
हृतस्य शेषानिव कुङ्कुमस्य तान् विकत्थनीयान् दधुरन्यथा स्त्रियः॥ 79 ॥  
प्रियेण सङ्ग्रथ्य विपक्षसन्निधावुपाहितां वक्षसि पीवरस्तने।  
स्रजं न काचिद्विजहौ जलाविलां वसन्ति हि प्रेम्णि गुणा न वस्तुनि॥ 80 ॥  
असंशयं न्यस्तमुपान्तरक्ततां यदेव रोद्धुं रमणीभिरञ्जनम्।  
हृतेऽपि तस्मिन्सलिलेन शुक्लतां निरास रागो नयनेषु न श्रियम्॥ 81 ॥  
द्युतिं वहन्तो वनितावतंसका हृताः प्रलोबादिव वेगिभिर्जलैः।  
उपप्लुतास्तत्क्षणशोचनीयतां च्युताधिकाराः सचिवा इवाययुः॥ 82 ॥  
विपन्नलेखा निरलक्तकाधरा निरञ्जनाक्षीरपि बिभ्रतीः श्रियम्।  
निरीक्ष्य रामा बुबुधे नभश्चरैरलङ्कृतं तद्वपुषैव मण्डनम्॥ 83 ॥  
तथा न पूर्वं कृतभूषणादरः प्रियानुरागेण विलासिनीजनः।  
यथा जलार्द्रो नखमण्डनश्रिया ददाह दृष्टीश्च विपक्षयोषिताम्॥ 84 ॥  
शुभाननाः साम्बुरुहेषु भीरवो विलोलहाराश्चलफेनपङ्क्तिषु।  
नितान्तगौर्यो हृतकुङ्कुमेष्वलं न लेभिरे ताः परभागमूर्मिषु॥ 85 ॥  
ह्रदाम्भसि व्यस्तवधूकराहते रवं मृदङ्गध्वनिधीरमुज्झति।  
मुहुः स्तनैस्तालसमं समाददे मनोरमं नृत्यमिव प्रवेपितम्॥ 86 ॥  
श्रिया हसद्भिः कमलानि सस्मितैरलङ्कृताम्बुः प्रतिमागतैर्मुखैः।  
कृतानुकूल्या सुरराजयोषितां प्रसादसाफल्यमवाप जाह्नवी॥ 87 ॥  
परिस्फुरन्मीनविघट्टितोरवः सुराङ्गनास्त्रासविलोलदृष्टयः।  
उपाययुः कम्पितपाणिपल्लवाः सखीजनस्यापि विलोकनीयताम्॥ 88 ॥  
भयादिवाश्लिष्य झषाहतेऽम्भसि प्रियं मुदानन्दयति स्म मानिनी।  
अकृत्रिमप्रेमरसाहितैर्मनो हरन्ति रामाः कृतकैरपीहितैः॥ 89 ॥  
तिरोहितान्तानि नितान्तमाकुलैरपां विगाहादलकैः प्रसारिभिः।  
ययुर्वधीनां वदनानि तुल्यतां द्विरेफवृन्दान्तरितैः सरोरुहैः॥ 90 ॥  
करौ धुनाना नवपल्लवाकृती पयस्यगाधे किल जातसम्भ्रमा।  
सखीषु निर्वाच्यमधार्ष्ट्यदूषितं प्रियाङ्गसंश्लेषमवाप मानिनी॥ 91 ॥  
प्रियैः सलीलं करवारिवारितः प्रवृद्धनिःश्वासविकम्पितस्तनः।  
सविभ्रमाधूतकराग्रपल्लवो यथार्थतामाप विलासिनीजनः॥ 92 ॥  
उदस्य धैर्यं दयितेन सादरं प्रसादितायाः करवारिवारितम्।  
मुखं निमीलन्नयनं नतभ्रुवः श्रियं सपत्नीवदनादिवाददे॥ 93 ॥  
विहस्य पाणौ विधृते धृताम्भसि प्रियेण वध्वा मदनार्द्रचेतसः।  
सखीव काञ्ची पयसा घनीकृता बभार वीतोच्चयबन्धमंशुकम्॥ 94 ॥  
निरञ्जने साचिविलोकितं दृशावयावकं वेपथुरोष्ठपल्लवम्।  
नतभ्रुवो मण्डयति स्म विग्रहे बलिक्रिया चातिलकं तदास्पदम्॥ 95 ॥  
निमीलदाकेकरलोलचक्षुषां प्रियोपकण्ठं कृतगात्रवेपथुः।  
निमज्जतीनां श्वसितोद्धतस्तनः श्रमो नु तासां मदनो नु पप्रथे॥ 96 ॥  
प्रियेण सिक्ता चरमं विपक्षतश्चकोप काचिन्न तुतोष सान्त्वनैः।  
जनस्य रूढप्रणयस्य चेतसः किमप्यमर्षोऽनुनये भृशायते॥ 97 ॥  
अञ्जलौ जलमधीरलोचना लोचनप्रतिशरीरलाञ्छितम्।  
आत्तमात्तमपि कान्तमुक्षितुं कातरा शफरशङ्किनी जहौ॥ 98 ॥  
निम्ननाभिकुहरेषु यदम्भः प्लावितं चलदृशां लहरीभिः।  
तद्भवैः कुहुरुतैः सुरनार्यः स्मारिताः सुरतकण्ठरुतानाम्॥ 99 ॥  
सङ्क्षोभं पयसि पुनर्महेभकुम्भश्रीभाजा कुचयुगलेन नीयमाने।  
विश्लेषं युगमगमद्रथाङ्गनोन्मारुद्वृत्तः क इव सुखावहः परेषाम्॥ 100 ॥  
किं तावत्सरसि सरोजमेतदारादाहोस्विन्मुखमवभासते तरुण्याः।  
संशय्य क्षणमिति निश्चिकाय कश्चिद्बिब्बोकैर्बकसहवासिनां परोक्षैः॥ 101 ॥  
योग्यस्य त्रिनयनलोचनानलार्चिर्निर्दग्धस्मरपृतनाधिराज्यलक्ष्म्याः।  
कान्तायाः करकलशोद्यतैः पयोभिर्वक्त्रेन्दोरकृत महाभिषेकमेकः॥ 102 ॥  
पर्यच्छे सरसि हृतेंऽशुके पयोभिर्लोलाक्षे सुरतगुरावपत्रपिष्णोः।  
सुश्रोण्या दलवसनेन वीचिहस्तन्यस्तेन द्रुतमकृताब्जिनीसखीत्वम्॥ 103 ॥  
नारीभिर्गुरुजघनस्थलाहतानामास्यश्रीविजितविकासिवारिजानाम्।  
लोलत्वादपहरतां तदङ्गरागं सञ्जज्ञे स कलुष आशयो जलानाम्॥ 104 ॥  
सौगन्ध्यं दधदपि काममङ्गनानां दूरत्वाद्गतमहमाननोपमानम्।  
नेदीयो जितमिति लज्जयेव तासामालोले पयसि महोत्पलं ममज्ज॥ 105 ॥  
प्रभ्रष्टैः सरभसमम्भसोऽवगाहक्रीडाभिर्विदलितयूथिकापिशङ्गैः।  
आकल्पैः सरसि हिरण्मयैर्वधूनामौर्वाग्निद्युतिशकलैरिव व्यराजि॥ 106 ॥  
आस्माकी युवतिदृशामसौ तनोति च्छायैव श्रियमनपायिनीं किमेभिः।  
मत्वैवं स्वगुणपिधानसाभ्यसूयैः पानीयैरिति विदधाविरेऽञ्जनानि॥ 107 ॥  
निर्धौते सति हरिचन्दने जलौघैरापाण्डोर्गतपरभागयाङ्गनायाः।  
अह्नाय स्तनकलशद्वयादुपेये विच्छेदः सहृदययेव हारयष्ट्यः॥ 108 ॥  
अन्यूनं गुणममृतस्य धारयन्ती सम्फुल्लस्फुरितसरोरुहावतंसा।  
प्रेयोभिः सह सरसी निषेव्यमाणा रक्तत्वं व्यधित वधूदृशां सुरेव॥ 109 ॥  
स्नान्तीनां बृहदमलोदबिन्दुचित्रौ रेजाते रुचिरदृशामुरोजकुम्भौ।  
हाराणां मणिभिरुपाश्रितौ समन्तादुत्सूत्रैर्गुणवदुपघ्नकाम्ययेव॥ 110 ॥  
आरूढः पतित इति स्वसम्भवोऽपि स्वच्छानां परिहरणीयतामुपैति।  
कर्णेभ्यश्च्युतमसितोत्पलं वधूनां वीचीभिस्तटमनु यन्निरासुरापः॥ 111 ॥  
दन्तानामधरमयावकं पदानि प्रत्यग्रास्तनुमविलेपनां नखाङ्काः।  
आनिन्युः श्रियमधितोयमङ्गनानां शोभायै विपदि सदाश्रिता भवन्ति॥ 112 ॥  
कस्याश्चिन्मुखमनु धौतपत्त्रलेखं व्यातेने सलिलभरावलम्बिनीभिः।  
किञ्जल्कव्यतिकरपिञ्जरान्तराभिश्चित्रश्रीरलमलकाग्रवल्लरीभिः॥ 113 ॥  
अविरलमिदमम्भः स्वेच्छयोच्छालयन्त्या विकचकमलशोभोत्तानहस्तद्वयेन।  
परिकलित इवार्घः कामबाणातिथिभ्यः सलिलमिव वितीर्णं बाललीलासुखेभ्यः॥ 114 ॥  
जलविलुलितवस्त्रव्यक्तनिम्नोन्नताभिः परिगततटभूमिस्नानमात्रोत्थिताभिः।  
कनकरुचिरकुम्भश्रीमदाभोगतुङ्गस्तनविनिहितहस्तस्वस्तिकाभिर्वधूभिः॥ 115 ॥  
एतस्याः करिकुम्भसन्निभकुचप्राग्भारपृष्ठे लुठद्गुञ्जागर्भगजेन्द्रमौक्तिकसरश्रेणीमनोहारिणि।  
दूरादेत्य तरङ्ग एष पतितो वेगाद्विलीनः कथं को वान्योऽपि विलीयते न सरसः सीमन्तिनीसङ्गमे॥ 116 ॥  
%प्रपापालिका॥% यथोर्ध्वाक्षः पिबत्यम्बु पथिको विरलाङ्गुलिः।  
तथा प्रपापालिकापि धारां वितनुते तनुम्॥ 117 ॥(1)  
F.N.  
(1. सूक्ष्माम्.)  
अङ्गुल्यग्रनिरोधतस्तनुतरां धारामियं कुर्वती कर्कर्या नितरां पयोनिपुणिका दातुं प्रपापालिका।  
विश्लिष्टाङ्गुलिना करेण दशनापीडं शनैः पान्थ हे निष्‌पन्दोर्ध्वविलोचनस्त्वमपि हा जानासि पातुं पयः॥ 118 ॥  
दूरादेव कृतोऽञ्जलिर्न तु पुनः पानीयपानोचितो रूपालोकनकौतुकात्प्रचलितो मूर्धा न शान्त्या तृषः।  
रोमाञ्चोऽपि निरन्तरं प्रकटितः प्रीत्या न शैत्यादपामक्षुण्णो विधिरध्वगेन विहितो वीक्ष्य प्रपापालिकाम्॥ 119 ॥  
गन्तुं सत्वरमीहसे यदि पुनर्व्यालोलवेणीलतां द्रष्टुं वा स्वकुटुम्बिनीमनुदिनं कान्तां समुत्कण्ठसे।  
तत्तुष्यन्नपि मुग्धमन्थरवलन्नेत्रान्तरुद्धाध्वगामेतां दूरत एव हे परिहर भ्रातः प्रपापालिकाम्॥ 120 ॥  
मध्याह्नेऽतिखरे निदाघसमये तापोऽध्वनो वर्तते शीते कुञ्जतटे विचित्रविटपे भोः पान्थ विश्रम्यताम्।  
एकाकी च भवानहं च तरुणी शून्या प्रपा वर्तते लज्जेऽहं ब्रुवती स्वयं च चतुरो जानासि कालोचितम्॥ 121 ॥  
कस्येयं तरुणि (1)प्रपा पथिक नः किं पीयतेऽस्यां (2)पयो धेनूनामथ माहिषं पथिक रे वारः(3) कथं मङ्गलः।  
सोमो वाथ शनैश्चरोऽमृत(4)मिदं तत्तेऽधरे दृश्यते भो भोः पान्थ विलाससुन्दर सखे यद्रोचते तत् पिब॥ 122 ॥  
F.N.  
(1. पानीयशालिका.)  
(2. जलम्; (पक्षे) क्षीरम्.)  
(3. जलानि; (पक्षे) सोमादिवासरः.)  
(4. उदकम्; (पक्षे) पीयूषम्.)  
%ग्रीष्मवायवः॥% आध्मातोद्धतदाववह्निसुहृदः कीर्णोष्णरेणूत्कराः सन्तप्ताध्वगमुक्तखेदविषमश्वासोष्णसम्वादिनः।  
तृष्णार्ताजगरायतास्यकुहरक्षिप्रप्रवेशोत्कटा भ्रूभङ्गैरिव तर्जयन्ति पवना दग्धस्थलीकज्जलैः॥ 124 ॥  
कारञ्जीं कुञ्जयन्तो निजजरठरवव्यञ्जितावीरकोशानुत्पाकान्कृष्णलानां पृथुसुषिरगताञ्शिम्बिकान्पाटयन्तः।  
झिल्लीकाझल्लरीणां बधिरितककुभं झंकृतं खे क्षिपन्तः सिञ्जानाश्वत्थपत्त्रप्रकरझणझणाराविणो वान्ति वाताः॥ 125 ॥  
व्योमव्यालोलमुक्ताफलधवलगलद्बिन्दुसन्दोहगर्भानम्भोदान् भर्त्सयित्वा दिशि दिशि भुवने भीतिमुद्भावयन्तः।  
एते रक्षोमृगाक्षीगतलुलितमदक्षोभसम्रम्बरूक्षा वाताः पातालकुक्षिस्थितमपि सलिलं तत्क्षणाद्भक्षयन्ति॥ 126 ॥  
%ग्रीष्मपथिकाः॥% सर्वाशारुधि दग्धवीरुधि सदा सारङ्गबद्धक्रुधि क्षामक्ष्मारुहि मन्दमुन्मधुलिहि स्वच्छन्दकुन्दद्रुहि।  
शुष्यत्स्रोतसि तप्तभूमिरजसि ज्वालायमानार्णसि ग्रीष्मे मासि ततार्कतेजसि कथं पान्थ व्रजञ्जीवसि॥ 127 ॥  
वाताकीर्णविशीर्णवीरणतृणश्रेणीझणत्कारिणि ग्रीष्मे सोष्मणि चण्डसूर्यकिरणप्रक्वाथ्यमानाम्भसि।  
चित्तारोपितकामिनीमुखशशिज्योत्स्नाहृतक्लान्तयो मध्याह्नेऽपि सुखं प्रयान्ति पथिकाः स्वं देशमुत्कण्ठिताः॥ 128 ॥  
ग्रीष्मोष्मप्लोषशुष्यत्पयसि बकभयोद्भ्रान्तपाठीनभाजि प्रायः पङ्कैकमात्रं गतवति सरसि स्वल्पतोये लुठित्वा।  
कृत्वा कृत्वा जलार्द्रीकृतमुरसि जरत्कर्पटार्धं प्रपायां तोयं जग्ध्वापि पान्तः पथि वहति हहाहेति कुर्वन्पिपासुः॥ 129 ॥  
भ्राम्यच्चीत्कारचक्रभ्रमभरितघटीयन्त्रचक्रप्रमुक्तस्रोतःपूर्णप्रणालीपथसरणिशिरासारि सात्कारि वारि।  
कौपं पान्थाः प्रकामं शितमणिमुसलाकारविस्फारधारं विक्षिप्तक्षुण्णमुक्ताकणनिकरनिभासारपातं पिबन्ति॥ 130 ॥  
ग्रीष्मवर्णनम्।>  
  
चलद्बलाकादशनाभिरामः परिस्रवद्वारिमदाम्बुधारः।  
आहन्यमानस्तडिदङ्कुशेन स्मरस्य दध्वान घनद्विपेन्द्रः॥ 1 ॥  
या कामिनी सा यदि मानिनी स्यात्स्मरस्य राज्ञो ह्यपराधिनी स्यात्।  
इतीव दण्डै) किमु ताड्यतेऽसौ कादम्बिनी कामनृपस्य ढक्का॥ 2 ॥  
चन्द्रबिम्बरविबिम्बतारकामण्डलानि घनमेघडम्बरैः।  
भक्षितानि जलदोदरेषु तद्रोदनध्वनिरिवैष गर्जितम्॥ 3 ॥  
निद्रितस्य बत शम्बरद्विषो जागराय किमु वारिवाहकः।  
ऊर्जितं दधदतीव गर्जितं सम्भ्रमन्नभसि सम्भ्रमाद्ययौ॥ 4 ॥  
%वर्षासमयस्वभावाख्यानम्॥% शीतलादिव सन्त्रस्तं प्रावृषेण्यान्नभस्वतः।  
नभो बभार नीरन्ध्रं जीमूतकुलकम्बलम्॥ 5 ॥  
स्फुरन्तः पिङ्गलाभासो धरण्यामिन्द्रगोपकाः।  
सरक्तवान्तपान्थस्त्रीजीवा इव चकाशिरे॥ 6 ॥  
पतत्यविरतं वारि नृत्यन्ति च कलापिनः।  
अद्य कान्तः कृतान्तो वा दुःखस्यान्तं करिष्यति॥ 7 ॥  
(1)उत्कण्ठयति मेघानां माला वर्गं (2)कलापिनाम्।  
यूनां चोत्कण्ठयत्यद्य मानसं मकरध्वजः॥ 8 ॥  
F.N.  
(1. ऊर्ध्वं कण्ठो यस्य तादृशं करोति.)  
(2. मयूराणाम्.)  
अस्थिरमनेकरागं गुणरहितं नित्यदुष्प्रापम्।  
प्रावृषि सुरेन्द्रचापं विभाव्यते युवतिचित्तमिव॥ 9 ॥  
नन्दयति कस्य न मनः सबलैर्घनधूलिधूसरच्छायैः।  
आक्रम्य पुत्रकैरिव मलिनीकृतमम्बरं जलदैः॥ 10 ॥  
आयाताः सखि वर्षा वर्षादपि यासु वासरो दीर्घः।  
(3)दिशि दिशि नीरतरङ्गो नीरतरङ्गो ममापि हृदयेशः॥ 11 ॥  
F.N.  
(3. विरतसुरतरागः.)  
गर्जति वारिदपटले वर्षति नयनारविन्दमबलायाः।  
भुजवल्लिमूलसेके विरहलता पल्लवं सूते॥ 12 ॥  
अतिशयितकदम्बोऽयं मोदकदम्बानिलो वहति।  
वियदम्बुदमेदुरितं मे दुरितं पश्य नागतो दयितः॥ 13 ॥  
शमयति जलधारधारा चातकयूनां तृषं चिरोपनताम्।  
क्षपयति च वधूलोचनजलधारा कामिनां प्रवासरुचिम्॥ 14 ॥  
आस्वाद्य निर्विशेषं विरहिवधूनां मृदूनि मांसानि।  
करकामिषेण मन्ये निष्ठीवति नीरदोऽस्थीनि(4)॥ 15 ॥  
F.N.  
(4. मेघः; (पक्षे) निर्गता रदा दन्ता यस्य. दन्तानामभावादस्थिचर्वणासमर्थः संस्त्यजतीति भावः.)  
वर्षासु जाता नवयौवनश्रीराशावधूः प्रौढपयोधराभूत्।  
पुष्पोद्गमोऽजायत मालतीनां बभूवुरस्पृश्यतमास्तटिन्यः॥ 16 ॥  
वसन्तविश्लेषमपारयन्त्या भुवो निदाघस्मरतापशान्त्यै।  
आशावयस्याभिरुदाह्रियन्ते पयोदनीलोत्पलपल्लवानि॥ 17 ॥  
घनोद्यमे गाढतमेऽन्धकारे न कोऽपि निर्णेतुमहः शशाक।  
स्पृशन्मुहुः किन्तु करेण नाभीसरोजमा(1)भीरकुलाधिनाथः॥ 18 ॥  
F.N.  
(1. भगवान्पद्मनाभः.)  
कामेन कामं प्रहिता जवेन प्रावृट् चचाल त्रिजगद्विजेतुम्।  
किं चन्द्रबिम्बं दधि भक्षयन्ती सन्धारयन्ती हरितः शुभाय॥ 19 ॥  
निरीक्ष्य विद्युन्नयनैः पयोदो मुखं निशायामभिसारिकायाः।  
धारानिपातैः सह किं नु वान्तश्चन्द्रोऽयमित्यार्ततरं (2)ररास॥ 20 ॥  
F.N.  
(2. आक्रन्दनं कृतवान्.)  
सजलजलधरं नभो विरेजे विवृतिमियाय रुचिस्तडिल्लतानाम्।  
व्यवहितरतिविग्रहैर्वितेन जलगुरुभिः स्तनितैर्दिगन्तरेषु॥ 21 ॥  
परिसुरपतिसूनुधाम सद्यः समुपदधन्मुकुलानि मालतीनाम्।  
विरलमपजहार बद्धबिन्दुः सरजसतामवनेरपां निपातः॥ 22 ॥  
प्रतिदिशमभिगच्छताभिमृष्टः ककुभविकाससुगन्धिनानिलेन।  
नव इव विबभौ स चित्तजन्मा गतधृतिराकुलितश्च जीवलोकः॥ 23 ॥  
व्यथितमपि भृशं मनो हरन्ती परिणतजम्बुफलोपभोगहृष्टा।  
परभृतयुवतिः स्वनं वितेने नवनवयोजितकण्ठरागरम्यम्॥ 24 ॥  
अभिभवति मनः कदम्बवायौ मदमधुरे च शिखण्डितां निनादे।  
जन इव न धृतेश्चचाल जिष्णुर्नहि महतां सुकरः समाधिभङ्गः॥ 25 ॥  
धृतबिसवलयावलिर्वहन्ती कुमुदवनैकदुकूलमात्तबाणा।  
शरदमलतले सरोजपाणौ घनसमयेन वधूरिवाललम्बे॥ 26 ॥  
समदशिखिरुतानि हंसनादैः कुमुदवनानि कदम्बपुष्पवृष्ट्या।  
श्रियमतिशयिनीं समेत्य जग्मुर्गुणमहतां महते गुणाय योगः॥ 27 ॥  
सरजसमपहाय केतकीनां प्रसवमुपान्तिकनीपरेणुकीर्णम्।  
प्रियमधुरसनानि षट्पदाली मलिनयति स्म विनीलबन्धनानि॥ 28 ॥  
मुकुलितमतिशय्य बन्धुजीवं धृतजलबिन्दुषु शाद्वलस्थलीषु।  
अविरलवपुषः सुरेन्द्रगोपा विकचपलाशचयश्रियं समीयुः॥ 29 ॥  
रटतु जलधरः पतन्तु धाराः स्फुरतु तडिन्मरुतोऽपि वान्तु शीताः।  
इयमुरसि महौषधीव कान्ता निखिलभयप्रतिघातिनी स्थिता मे॥ 30 ॥  
स्फुरदधीरतडिन्नयना मुहुः प्रियमिवागलितोरुपयोधरा।  
जलधरावलिरप्रतिपालितस्वसमयासमयाज्जगतीधरम्॥ 31 ॥  
गजकदम्बकमेचकमुच्चकैर्नभसि वीक्ष्य नवाम्बुदमम्बरे।  
अभिससार न वल्लभमङ्गना न चकमे च कमेकरसं रहः॥ 32 ॥  
अनुययौ विविधोपलकुण्डलद्युतिवितानकसंवलितांशुकम्।  
धृतधनुर्वलयस्य पयोमुचः शबलिमा वलिमानमुषो वपुः॥ 33 ॥  
द्रुतसमीरचलैः क्षणलक्षितव्यवहिता विटपैरिव मञ्जरी।  
नवतमालनिभस्य नभस्तरोरचिररोचिररोचत वारिदैः॥ 34 ॥  
पटलमम्बुमुचां पथिकाङ्गनां सपदि जीवितसंशयमेष्यती।  
सनयनाम्बुसखीजनसम्भ्रमाद्विधुरबन्धुरबन्धुरमैक्षत॥ 35 ॥  
प्रवसतः सुतरामुदकम्पयद्विदलकन्दलकम्पनलालितः।  
नमयति स्म वनानि मनस्विनीजनमनोनमनो घनमारुतः॥ 36 ॥  
जलदपङ्क्तिरनर्तयदुन्मदं कलविलापि कलापिकदम्बकम्।  
कृतसमार्जनमर्दलमण्डलध्वनिजया निजया स्वनसम्पदा॥ 37 ॥  
नवकदम्बरजोरुणिताम्बरैरधिपुरन्ध्रिशिलीन्ध्रसुगन्धिभिः।  
मनसि रागवतामनुरागिता नवनवा वनवायुभिरादधे॥ 38 ॥  
शमिततापमपोढमहीरजः प्रथमबिन्दुभिरम्बुमुचोऽम्भसाम्।  
प्रविरलैरचलाङ्गनमङ्‌गनाजनसुगं न सुगन्धि न चक्रिरे॥ 39 ॥  
द्विरददन्तवलक्षमलक्ष्यत स्फुरितभृङ्गमृगच्छवि केतकम्।  
घनघनौघविघट्टनया दिवः कृशशिखं शशिखण्डमिव च्युतम्॥ 40 ॥  
दलितमौक्तिकचूर्णविपाण्डवः स्फुरितनिर्झरशीकरचारवः।  
कुटजपुष्पपरागकणाःस्फुटं विदधिरे दधिरेणुविडम्बनाम्॥ 41 ॥  
नवपयःकणकोमलमालतीकुसुमसन्ततिसन्ततसङ्गिभिः।  
प्रचलितोडुनिभैः परिपाण्डिमा शुभरजोभरजोऽलिभिराददे॥ 42 ॥  
निजरजः पटवासमिवाकिरद्धृतपटोपमवारिमुचां दिशाम्।  
प्रियवियुक्तवधूजनचेतसामनवनी नवनीपवनावलिः॥ 43 ॥  
प्रणयकोपभृतोऽपि पराङ्मुखाः सपदि वारिधरारवभीरवः।  
प्रणयिनः परिरब्धुमथाङ्गना ववलिरे वलिरेचितमध्यमाः॥ 44 ॥  
विगतरागगुणोऽपि जनो न कश्चलति वाति पयोदनभस्वति।  
अभिहितेऽलिभिरेवमिवोच्चकैरननृते ननृते नवपल्लवैः॥ 45 ॥  
प्रौढमौक्तिकरुचः पयोमुचां बिन्दवः कुटजपुष्पबन्धवः।  
विद्युतां नभसि नाट्यमण्डले कुर्वते स्म कुसुमाञ्जलिश्रियम्॥ 46 ॥  
महीमण्डलीमण्डपीभूतपाथोधरारब्धहर्षासु वर्षासु सद्यः।  
कदम्बे प्रसूनं प्रसूने मरन्दो मरन्दे मिलिन्दो मिलन्दे मदोऽभूत्॥ 47 ॥  
उन्निद्रकन्दलदलान्तरलभ्यमानगुञ्जन्मदान्धमधुपे घनमेघकाले।  
स्वप्नेऽपि यः प्रवसति प्रविहाय कान्तां तस्मै विषाणरहिताय नमो वृषाय॥ 48 ॥  
घनसमयमहीभृत्पत्तनस्याम्बरस्य त्रिभुवनपतिचापं गोपुरत्वं प्रपेदे।  
अपि विरसवचोभिः प्राप्तपङ्काभिषेकाः कुकवय इव भेकाः खेदयन्ति स्म लोकान्॥ 49 ॥  
घनतरघनवृन्दच्छादिते व्योम्नि लोके सवितुरथ हिमांशोः सङ्कथैव व्यरंसीत्।  
रजनिदिवसभेदं मन्दवाताः शशंसुः कुमुदकमलगन्धानाहरन्तः क्रमेण॥ 50 ॥  
घनतरघनवृन्दच्छादिते व्योम्नि लोके सवितुरथ हिमांशोः सङ्कथैव व्यरंसीत्।  
विरहमनुभवन्ती सङ्गमं चापि भर्त्रा रजनिदिवसभेदं चक्रवाकी शशंस॥ 51 ॥  
अथ नभसि निरीक्ष्य व्याप्तदिक्चक्रवालं सजलजलदजालं प्राप्तहर्षप्रकर्षः।  
विहितविपुलबर्हाडम्बरो नीलकण्ठो मदमृदुकलकण्ठो नाट्यमङ्गीचकार॥ 52 ॥  
अभिनवयवसश्रीशालिनि क्ष्मातलेऽस्मिन्नतिशयपरभागं भेजिरे जिष्णुगोपाः।  
कुवलयशयनीये मुग्धमुग्धेक्षणाया मणय इव विमुक्ताः कामकेलिप्रसङ्गात्॥ 53 ॥  
मलिनहुतभुग्धूमश्यामैर्दिशो मलिना घनैरविरलतृणश्यामा भूमिर्नवोद्गतकन्दलैः।  
सुरतसुभगो नूनं कालः स एष समागतो मरणशरणा यस्मिन्नेते भवन्ति वियोगिनः॥ 54 ॥  
(1)क्षपां (2)क्षामीकृत्य प्रसभमपहृत्याम्बु सरितां प्रताप्योर्वीं कृत्स्नां तरुगहनमुच्छोष्य सकलम्।  
क्व सम्प्रत्युष्णांशुर्गत इति तदन्वेषणपरास्त(3)डिद्दीपालोका दिशि दिशि चरन्तीव जलदाः॥ 55 ॥  
F.N.  
(1. रात्रिम्.)  
(2. कृशां कृत्वा.)  
(3. तडिदेव दीपस्तस्यालोकः प्रकाशस्तैः.)  
मेघाटोपैः स्तनितसुभगं वीक्ष्य खं हस्तिदन्तैः कृत्वा भित्तीनुपरिसदनं चामरैश्छादयित्वा।  
कर्पूरैस्ता मृगमदरसैर्भूमिमालिप्य शेते सैहे चर्मण्युरसि दयिताबाहुरूढः पुलिन्दः॥ 56 ॥  
उपैति घनमण्डली नदति नीलकण्ठावली तडिल्लसति सर्वतो वहति केतकीमारुतः।  
इतोऽपि यदि नागतः प्रियतमो नु मन्येऽधुना दधाति मकरध्वजस्त्रुटितशिञ्जिनीकं धनुः॥ 57 ॥  
दिशां हाराकाराः शमितशमभाराः शमवतामसूचीसञ्चाराः कृतमदविकाराश्च शिखिनाम्।  
हृताध्वव्यापारास्तुहिनकणसारा विरहिणीमनःकीर्णाङ्गाराः किरति जलधारा जलधरः॥ 58 ॥  
देवे वर्षत्यशनपवनव्यापृता वह्निहेतोर्गेहाद्गेहं फलकनिचितैः सेतुभिः पङ्कभीताः।  
नीध्रप्रान्तानविरलजलान्पाणिभिस्ताडयित्वा शूर्पच्छत्रस्थगितशिरसो योषितः सञ्चरन्ति॥ 59 ॥  
आकर्ण्य स्मरयौवराज्यपटहं जीमूतधीरध्वनिं नृत्यत्केकिकुटुम्बकस्य दधतं मन्दां मृदङ्गक्रियाम्।  
उन्मीलन्नवनीलकन्दलदलव्याजेन रोमाञ्चिता हर्षेणेव समुत्थिता वसुमती दध्रे शिलीन्ध्रध्वजान्॥ 60 ॥  
वज्रेण त्रिजगत्पतेर्बलरिपोरच्छिन्नपक्षाः पुरा ये भीता निममज्जुरब्धिजठरे तांल्लूनपक्षान् गिरीन्।  
आश्वास्य व्रणदुःखजां शमयितुं तेषामुदग्रव्यथामुत्तस्थुर्जलदच्छलेन जलधैरूर्ध्वेऽम्भसः पर्वताः॥ 61 ॥  
मन्दं मुद्रितपांशवः परिपतज्झंकारिझञ्झामरुद्वेनध्वस्तकुटीरकाग्रनिपतच्छिद्रेषु लब्धान्तराः।  
कर्मव्यग्रकुटुम्बिनीकुचतटस्वेदच्छिदः प्रावृषः प्रारम्भे निपतन्ति कन्दलदलोल्लासाः पयोबिन्दवः॥ 62 ॥  
किञ्चिन्मुद्रितपांशवः शिखिकुलैरुत्कण्ठमालोकिता जीर्णावासरुदद्दरिद्रगृहिणीश्वासानिलैर्जर्जराः।  
एते ते निपतन्ति नूतनघनप्रावृड्भरारम्भिणो विच्छायीकृतविप्रयुक्तवनितावक्त्रेन्दवो बिन्दवः॥ 63 ॥  
काले नीलबलाहके सतडिति प्रीतिप्रदे बर्हिणामाश्चर्यं कथयामि वः शृणुत भो यद्वृत्तमस्मद्गृहे।  
सौभाग्यव्ययशङ्कयैकशयने कान्ताप्रियाभ्यामहो मानिभ्यां बत रात्रिमेव सकलां चीर्णं प्रवासिव्रतम्॥ 64 ॥  
उत्फुल्लार्जुनसर्जवासितवहत्पौरस्त्यझञ्झानिलप्रेङ्खोलत्स्खलितेन्द्रनीलशकलस्निग्धाम्बुदश्रेणयः।  
धारासिक्तवसुन्धरासुरभयः प्राप्तास्त एवाधुना घर्माम्भोविगमागमव्यतिकरश्रीवाहिनो वासराः॥ 65 ॥  
आच्छन्ने क्षितितेजसी मनसिजव्यापारमेयं मनः स्वात्मा च द्वयमेतदस्ति दशमं द्रव्यं परेषां तमः।  
कालाकाशदिशां निरस्तमधुना नामापि वर्षागमे द्रव्यं वारि गुणश्च वारिदरवः कर्मापि वारिक्रिया॥ 66 ॥  
आसारेण न हर्म्यतः प्रियतमैर्यातुं बहिः शक्यते शीतोत्कम्पनिमित्तमायतदृशा गाढं समालिङ्ग्यते।  
जालैः शीकरशीतलैश्च मरुतो रत्यन्तखेदच्छिदो धन्यानां बत दुर्दिनं सुदिनतां याति प्रियासङ्गमे॥ 67 ॥  
उद्योगः क्षयमेति हन्त सहसा जाड्यं समुज्जृम्भते मित्त्रस्यापि च दर्शनं भवति नो किं वान्यदाचक्ष्महे।  
यल्लोकस्पृहणीयतां गतमभूत्तज्जीवनं व्यर्थतां प्राप्तं येन दुनोति तन्मम मनो दुर्दैववद्दुर्दिनं॥ 68 ॥  
सर्वत्रोद्गतकन्दला वसुमती वृद्धिर्जलानां परा जातं निष्कमलं जगत्सुमलिनैर्लब्धा घनैरुन्नतिः।  
सर्पन्ति प्रतिमन्दिरं द्विरसनाः सन्त्यक्तमार्गो जनो वर्षाणां च कलेश्च सम्प्रति जयत्येकैव राज्यस्थितिः॥ 69 ॥  
नैतद्वारिदगर्जितं रतिपतिः प्रस्थानढक्कारवो नैते वारिधराः स्रवन्मदजलास्तत्सिन्धुराप्रोद्धुराः।  
नैषा विद्युदियं विभाति रुचिरा तच्चन्द्रहासप्रभा मन्ये मानिनि मानदुर्गमधुना जेतुं किमायात्यसौ॥ 70 ॥  
दृष्ट्वाडम्बरमम्बरे घनकृतं सौदामिनीनर्तकीनृत्यारम्भमृदङ्गमङ्गलरवं श्रुत्वा च तद्गर्जितम्।  
पुष्प्यत्पुष्पभरानताङ्गणतरुस्कन्धावसद्वायसक्वाणाकर्णनसोत्सवप्रियतमं पान्था ययुर्मन्दिरम्॥ 71 ॥  
सद्मन्येव निरन्तरं निवसतिर्मित्त्राद्यनालोकनं पन्थाः पङ्कसमाकुलः कलुषता वारां सदा दुर्दिनम्।  
एवं यद्यपि दूषणानि तदपि स्वर्भूजनोल्लासकृत्सस्योत्पत्तिनिमित्ततैकगुणतः प्रावृट् प्रपेदे यशः॥ 72 ॥  
%दोलाकेलिः॥% सौकर्यमिन्दीवरलोचनानां दोलासु लोलासु यदुल्ललास।  
यदि प्रसादाल्लभते कवित्वं जानाति तद्वर्णयितुं मनोभूः॥ 73 ॥  
प्रसार्य पादौ विहितस्थितीनां दोलासु लोलांशुकपल्लवानाम्।  
मनोरथानामपि यन्न गम्यं तद्द्रष्टुमापुः सुदृशां युवानः॥ 74 ॥  
उन्नम्य दूरं मुहुरानमन्त्यः कान्ताः श्लथीभूतनितम्बबिम्बाः।  
दोलाविलासेन जितश्रमत्वात्प्रकर्षमापुः पुरुषायितेषु॥ 75 ॥  
दृशा विदधिरे दिशः कमलराजिनीराजिताः कृता हसितरोचिषा हरति चन्द्रकावृष्टयः।  
अकारि हरिणीदृशः प्रबलदण्डकप्रस्फुरद्वपुर्विपुलरोचिषा वियति विद्युतां विभ्रमः॥ 76 ॥  
प्रत्यासन्नमुखी कराम्बुजयुगप्रेङ्खेलितो प्रेङ्खिकामारुह्येयमुदस्तहारलतिकाव्याविद्धतुङ्गस्तनी।  
दृष्टादृष्टमुखा गतागतवशादालोलमानांशुका तन्वङ्गी गगने करोति पुरतः शातहृदं विभ्रमम्॥ 77 ॥  
%वर्षावायवः॥% एते ते दुरतिक्रमक्रममिलद्धर्मोर्मिमर्मच्छिदः कादम्बेन रजोभरेण ककुभो रुन्धन्ति झञ्झानिलाः।  
गाढारम्भिगूढनीरदघटासङ्घट्टनीलीभवद्व्योमक्रोडकटाहपातुकपयोवेणीकणग्राहिणः॥ 78 ॥  
धाराधौतं धुनानाः शशधरधवलं केसरं केतकीनां कैलासे किन्नरीणां चलदलकलतालास्यलीलां दधानाः।  
आमूलं मानिनीनां मनसि विनिहितं मानमुन्मूलयन्तो वान्त्येते वारिवाहव्यतिकरशिशिराः प्रावृषेण्याः समीराः॥ 79 ॥  
गोकर्णं गाहमानाः पृथुतरपृषतग्राहिणः शम्बरौघानाकर्षन्तो दिगन्तानपि च विदधतः कन्दलीसुप्रचारान्।  
एते धावन्ति वार्धश्रवसमुरुधनुर्धारयन्तः समन्तादावृण्वन्तोऽभ्रवीथिं वनमिव शबरभ्रान्तिभाजोऽम्बुवाहाः॥ 80 ॥  
%वर्षापथिकाः॥% उपरि पयोधरमाला दूरे दयिता किमेतदापतितम्।  
हिमवति दिव्यौषधयः कोपाविष्टः फणी शिरसि॥ 81 ॥  
उपरि घनं घनपटलं तिर्यग्गिरयोऽपि नर्तितमयूराः।  
क्षितिरपि कन्दलधवला दृष्टिं पथिकः क्व पातयतु॥ 82 ॥  
किं गतेन यदि सा न जीवति प्राणिति प्रियतमा तथापि किम्।  
इत्युदीक्ष्य नवमेघमालिकां न प्रयाति पथिकः स्वमन्दिरम्॥ 83 ॥  
शिखिनि कूजति गर्जति तोयदे स्फुटति जातिलताकुसुमाकरे।  
अहह पान्थ न जीवति ते प्रिया नभसि मासि न यासि गृहं यदि॥ 84 ॥  
रसति तरुणीकेशश्यामे पयोभृति निर्भरं स्फुटति चपले वारं वारं क्षणद्युति तेजसि।  
उपगुरुजनं मन्ये दैन्यात्पराङ्मुखसुप्तया निभृतनिभृतं मन्दोच्छ्वासं तया बत रुद्यते॥ 85 ॥  
निशीथे लीनानां झटिति तडितां वीक्ष्य विषयं घनानामाभोगं रसिकपथिकेनोन्मुखदृशा।  
न गीतं सोत्कण्ठं न च रुदितमुत्कण्ठतरलं न मुक्ता निःश्वासाः स्फुरदनुमतं किं तु हृदयम्॥ 86 ॥  
यथा रन्ध्रं व्योम्नश्चलजलदधूमः स्थगयति स्फुलिङ्गानां रूपं दधति च यथा कीटमणयः।  
यथा विद्युज्ज्वालोल्लसितपरिपिङ्गाश्च ककुभस्तथा मन्ये लग्नः पथिकतरुखण्डे स्मरदवः॥ 87 ॥  
बर्ही रौति बका रटन्ति तडितो भ्राम्यन्त्यतिव्याकुला विक्रोशन्ति घना घना च विलपत्युच्चैर्बलाकावलिः।  
आत्मानं मरुतः क्षिपन्ति सलिलासारः पतत्यग्रतो मुक्त्वा प्रावृषि साहसैकरसिके याति प्रियामध्वगे॥ 88 ॥  
नृत्यच्चन्द्रकिणि क्वणन्मधुलिहि श्यामायमानक्षितौ धीरध्वानपयोमुचि प्रविलसत्सौदामिनीदामनि।  
धाराम्भःकणवाहिशीतमरुति प्राणान्पयोदागमे हाहा हास्यति मुग्धिका नववधूरित्यध्वगः क्रन्दति॥ 89 ॥  
श्रुत्वा बालमृगीविलोलनयना शब्दं घनानां पुरा भीत्या वक्षसि संश्रितापि निबिडं भूयः समालिङ्गति।  
या वक्त्रादपहृत्य रोपितवती कण्ठे ममैवाननं सा द्रक्ष्यत्यधुना कथं नु विरहे बाला पयोदावलीम्॥ 90 ॥  
रात्रौ वारिभरालसाम्बुदरवोद्विग्नेन जाताश्रुणा पान्थेनात्मवियोगदुःखपिशुनं गीतं तथोत्कण्ठया।  
आस्तां जीवितहारिणः प्रवसनालापस्य सङ्कीर्तनं मानस्यापि जलाञ्जलिः सरभसं लोकेन दत्तो यथा॥ 91 ॥  
ग्रामेऽस्मिन्पथिकाय पान्थ वसतिर्नैवाधुना दीयते रात्रावत्र विहारमण्डपतले पान्थः प्रसुप्तो युवा।  
तेनोद्गीय खलेन गर्जति घने स्मृत्वा प्रियां तत्कृतं येनाद्यापि करङ्कदण्डपतनाशङ्की जनस्तिष्ठति॥ 92 ॥  
भ्रातः पान्थ कुतो भवान्नगरतो वार्ता नवा वर्तते बाढं ब्रूहि युवा पयोदसमये त्यक्त्वा प्रियां जीवति।  
सत्यं जीवति जीवतीति कथिता वार्ता मयापि श्रुता विस्तीर्णा पृथिवी जनोऽपि विविधः किं किं न सम्भाव्यते॥ 93 ॥  
धीरं वारिधरस्य वारिकिरतः श्रुत्वा निशीथे ध्वनिं दीर्घोच्छ्वासमुदश्रुणा विरहिणीं बालां चिरं ध्यायता।  
अध्वन्येन विमुक्तकण्ठकरुणं रात्रौ तथा क्रन्दितं ग्रामीणैः पुनरध्वगस्य वसतिर्ग्रामे निषिद्धा यथा॥ 94 ॥  
भ्रातः पान्थ प्रसीद प्रतिविरम समुत्सृज्य बालामकाण्डे गन्तुं बाष्पाम्बुपूरप्लुतनयनमुखीं प्रेयसीं ते न युक्तम्।  
वृत्तं ग्रामेऽतिकष्टं यदिह गृहपतेः प्रोषितस्य प्रियाया मुक्ताक्रन्दांस्तदेतान् सलिलवितरणे निर्गतान् पश्य बन्धून्॥ 95 ॥  
भ्रातः पान्थ प्रसीद प्रतिविरम समुत्सृज्य बालामकाण्डे गन्तुं बाष्पाम्बुपूरप्लुतनयनमुखीं प्रेयसीं ते न युक्तम्।  
वृत्तं ग्रामेऽतिकष्टं यदिह गृहपतेः प्रोषितस्य प्रियाया मुक्ताक्रन्दांस्तदेतान् सलिलवितरणे निर्गतान् पश्य बन्धून्॥ 95 ॥  
भद्रात्र ग्रामके त्वं वससि परिचयस्तेऽस्ति जानासि वार्तामस्मिन्नध्वन्यजाया जलधररसितोत्का न काचिद्विपन्ना।  
इत्थं पान्थः प्रवासावधिदिनविगमापायशङ्की प्रियायाः पृच्छन्वृत्तान्तमारात्स्थितनिजभवनोऽप्याकुलो न प्रयाति॥ 96 ॥  
%वर्षापथिककामिनी॥% अदृष्टपूर्वमस्माभिर्यदेतद्दृश्यतेऽधुना।  
विषं विषधरैः पीतं मूर्छिताः पथिकाङ्गनाः॥ 97 ॥  
सखि हे पश्य रसमयं जलधरसमयं समुन्नद्धम्।  
विलसति कापि बलाका कापि बलाका मुदं धत्ते॥ 98 ॥  
शिशिरसीकरवाहिनी मारुते चरति शीतभयादिव सत्वरः।  
मनसिजः प्रविवेश वियोगिनीहृदयमाहितशोकहुताशनम्॥ 99 ॥  
एष्यन्त्यवश्यमधुना हृदयाधिनाथ मुग्धा मुधा कुरुत मा विविधं विलापम्।  
इत्थं शशंसुरिव गर्जितकैतवेन पाथोधराः पथिकपङ्कजलोचनाभ्यः॥ 100 ॥  
आकर्णितानि रसितानि यया प्रसर्पत्प्रद्युम्नराजरथनिःस्वनसोदराणि।  
उच्चै रणच्चरणनूपुरया पुरन्ध्र्या क्षिप्रं प्रियं कुपितयापि तयाभिसस्रे॥ 101 ॥  
प्रणतिभिरपि पत्युः प्रार्थनाभिश्च सख्याः क्षणमपि न मनस्तो मानिनी मानमौज्झत्।  
तमसमशरशस्त्रीभूतगानप्रकारः फणिनमिव शिखण्डी किं न खण्डीचकार॥ 102 ॥  
नभसि जलदलक्ष्मीं सास्रया वीक्ष्य दृष्ट्या प्रवससि यदि कान्तेत्यर्धमुक्त्वा कथञ्चित्।  
मम पटमवलम्ब्य प्रोल्लिखन्ती धरित्रीं तदनु कृतवती सा यत्र वाचो निवृत्ताः॥ 103 ॥  
विरमत घनाः किं वो वृष्ट्या मुधैव विसृष्टया व्रजत ककुभं कामप्यन्यां मनोरुचिरामतः।  
न तदिह वनं नासौ मार्गो च तच्च धरातलं विरहगलितैस्तन्व्या यन्न प्लुतं नयनाम्बुभिः॥ 104 ॥  
प्रसरदलकाकीर्णे कर्णे न केकिरुतं श्रुतं श्वसितविजितो वातो घ्रातो न वा कुटजोत्कटः।  
न च परिचितासावासम्पत्स्नुताश्रुणि लोचने तदपि किमपि प्रावृट्श्यामा धुनोति वियोगिनीः॥ 105 ॥  
मेघैर्व्योम नवाम्बुभिर्वसुमती विद्युल्लताभिर्दिशो धाराभिर्गगनं वनानि कुटजैः पूरैर्वृता निम्नगाः।  
एकां घातयितुं वियोगविधुरां दीनां वराकीं स्त्रियं प्रावृट्काल हताश वर्णय कृतं मिथ्या किमाडम्बरम्॥ 106 ॥  
वाता वान्तु कदम्बरेणुशबला नृत्यन्तु सर्पद्विषः सोत्साहा नववारिगर्भगुरवो मुञ्चन्तु नादं घनाः।  
मग्नां कान्तवियोगशोकजलधौ मां वीक्ष्य दीनाननां विद्युत्किं स्फुरसि त्वमप्यकरुणे स्त्रीत्वे समाने सति॥ 107 ॥  
अम्भोवाहमुरद्विषो निवसनं ध्वान्ताद्रिदिव्यौषधी कन्दर्पस्य विलासचम्पकधनुर्वर्षालतामञ्जरी।  
लेखा व्योमकषोपले विरचिता चामीकरस्य स्फुरद्धाम्नः पान्थविलासिनीजनमनःकम्पाय शण्पाभवत्॥ 108 ॥  
श्रुत्वा तन्व्या निशीथे नवघनरसितं विश्लथाङ्गं पतित्वा शय्यायां भूमिपृष्ठे करतलधृतया दुःखितालीजनेन।  
सोत्कण्ठं मुक्तकण्ठं कठिनकुचतटाघातशीर्णाश्रुबिन्दु स्मृत्वा स्मृत्वा प्रियस्य स्खलितमृदुवचो रुद्यते पान्थवध्वा॥ 109 ॥  
%खद्योतः%॥ प्राचीमहीधरशिलाविनिवेशितस्य धाराधरस्फुरदयोघनताडितस्य।  
तप्तायसस्य तपनस्य कणा विकीर्णाः खद्योतपोतसुषमां स्फुटमावहन्ति॥ 110 ॥  
%हंसः॥% तटमुपगतं पद्मे पद्मे निवेशितमाननं प्रतिपुटकिनीपत्त्रच्छायां मुहुर्मुहुरासितम्।  
मुहुरुपगतैरस्रैः कोष्णीकृता जलवीचयो जलदमलिनां हंसेनाशां विलोक्य पिपासता॥ 111 ॥  
वर्षावर्णनम्.>  
  
अहो बाणस्य सन्धानं शरदि स्मरभूपतेः।  
अपि सोऽयं त्विषामीशः कन्याराशिमुपागतः॥ 1 ॥  
(1)अपीतक्षीबकादम्बमसंसृष्टामलाम्बरम्।  
अप्रसादितसूक्ष्माम्बु जगदासीन्मनोरमम्॥ 2 ॥  
F.N.  
(1. मत्त.)  
अथोपगूढे शरदा शशाङ्के प्रावृड्ययौ शान्ततडित्कटाक्षा।  
कासां न सौभाग्यगुणोऽङ्गनानां नष्टः परिभ्रष्टपयोधराणाम्॥ 3 ॥  
%शरत्समयस्वभावाख्यानम्॥% दर्शन्ति शरन्नद्यः पुलिनानि शनैः शनैः।  
नवसङ्गमसव्रीडा जघनानीव योषितः॥ 4 ॥  
एकेन चुलुकेनाब्धिर्निपीतः कुम्भजेन यत्।  
तस्योदयेऽन्तः कालुष्यं त्यजन्त्यापो भयादिव॥ 5 ॥  
पाथोदजालजटिलं मलिनं शरदङ्गना।  
अम्बरं धावयामास चन्द्रिकाचयवारिभिः॥ 6 ॥  
धन्याः शरदि सेवन्ते प्रोल्लसच्चित्रशालिकान्।  
प्रासादान् स्त्रीसखाः पौराः केदारांश्च कृषीवलाः॥ 7 ॥  
नमिताः फलभारेण न मिताः शालमञ्जरीः।  
केदारेषु हि पश्यन्तः के दारेषु विनिस्पृहाः॥ 8 ॥  
हंसश्चन्द्र इवाभाति जलं व्योमतलं यथा।  
तविमलाः कुमुदानीव तारकाः शरदागमे॥ 9 ॥  
राजीवमिव राजीवं जलं जलमिवाजनि।  
चन्द्रश्चन्द्र इवातन्द्रः शरत् समुदयोद्यमे॥ 10 ॥  
काशाः क्षीरनिकाशा दधिशरवर्णानि सप्तपर्णानि।  
नवनीतनिभश्चन्द्रः शरदि च तक्रप्रभा ज्योत्स्ना॥ 11 ॥  
द्वयमिदमत्यन्तसमं नीचप्रभविष्णुता शरच्चेयम्।  
क्षेत्रेभ्यः प्राप्य फलं खलेषु निःक्षिप्यते यस्याम्॥ 12 ॥  
अथ प्रसन्नेन्दुमुखी सिताम्बरा समाययावुत्पलपत्त्रलोचना।  
सपङ्कजा श्रीरिव गां निषेवितुं सहंसबालव्यजना शरद्वधूः॥ 13 ॥  
समुल्लसत्पङ्कजलोचनेन विनोदयन्ती तरुणानशेषान्।  
शुद्धाम्बरा गुप्तपयोधरश्रीः शरन्नवोढेव समाजगाम॥ 14 ॥  
पयोदकेशेषु विकृष्य रोषान्निःकास्य सा कोकनदायताक्षी।  
वर्षावधूं स्वां श्रियमुन्नयन्ती प्रौढा सपत्नीव शरच्चकाशे॥ 15 ॥  
चन्द्रायते शुक्लरुचापि हंसो हंसायते चारुगतेन कान्ता।  
कान्तायते स्पर्शसुखेन वारि वारीयते स्वच्छतया विहायः॥ 16 ॥  
ऐन्द्रं धनुः पाण्डुपयोधरेण शरद्दधानार्द्रनखक्षताभम्।  
प्रमोदयन्ती सकलङ्कमिन्दुं तापं रवेरभ्यधिकं चकार॥ 17 ॥  
उपैति सस्यं परिणामरम्यतां नदीरनौद्धत्यमपङ्कता महीम्।  
नवैर्गुणैः सम्प्रति संस्तवस्थिरं तिरो हितं प्रेम घनागमश्रियः॥ 18 ॥  
पतन्ति नास्मिन्विशदाः पतत्रिणो धृतेन्द्रचापा न पयोदपङ्क्तयः।  
तथापि पुष्णाति नभःश्रियं परां न रम्यमाहार्यमपेक्षते गुणम्॥ 19 ॥  
विपाण्डुभिर्म्लानतया पयोधरैश्च्युताचिराभागुणहेमदामभिः।  
इयं कदम्बानिलभर्तुरत्यये न दिग्वधूनां कृशता न राजते॥ 20 ॥  
विहाय वाञ्छामुदिते महात्ययादरक्तकण्ठस्य रुते शिखण्डिनः।  
श्रुतिः श्रयत्यन्मदहंसनिःस्वनं गुणाः प्रियत्वेऽधिकृता न सम्स्तवः॥ 21 ॥  
अमी पृथुस्तम्बभृतः पिशङ्गतां गता विपाकेन फलस्य शालयः।  
विकासि वप्राम्भसि गन्धसूचितं नमन्ति निघ्रातुमिवासितोत्पलम्॥ 22 ॥  
विहारभूमेरभिघोषमुत्सुकाः शरीरजेभ्यश्च्युतयूथपङ्क्तयः।  
असक्तमूधांसि पयः क्षरन्त्यमूरुपायनानीव नयन्ति धेनवः॥ 23 ॥  
जगत्प्रसूतिर्जगदेकपावनी व्रजोपकण्ठं तनयैरुपेयुषी।  
द्युतिं समग्रां समितिर्गवामसावुपैति मन्त्रैरिव संहिताहुतिः॥ 24 ॥  
कृतावधानं जितबर्हिणध्वनौ सुरक्तगोपीजनगीतनिःस्वने।  
इदं जिघत्सामपहाय भूयसीं न सस्यमभ्येति मृगीकदम्बकम्॥ 25 ॥  
असावनास्थापरयावधीरितः सरोरुहिण्या शिरसा नमन्नपि।  
उपैति शुष्यन्कलभः सहाम्भसा मनोभुवा तप्त इवाभिपाण्डुताम्॥ 26 ॥  
अमी समुद्भूतसरोजरेणुना हृता हृतासारकणेन वायुना।  
उपागमे दुश्चरिता इवापदां गतिं न निश्चेतुमलं शिलीमुखाः॥ 27 ॥  
मुखैरसौ विद्रुमभङ्गलोहितैः शिखाः पिशङ्गीः कमलस्य बिभ्रती।  
शुकावलिर्व्यक्तशिरीषकोमला धनुःश्रियं गोत्रभिदोऽनुगच्छति॥ 28 ॥  
ददतमन्तरिताहिमदीधितिं खगकुलाय कुलायनिलायिताम्।  
जलदकालमबोधकृतं दिशामपरथाप रथावयवायुधः॥ 29 ॥  
स विकचोत्पलचक्षुषमैक्षत क्षितिभृतोऽङ्कगतां दयितामिव।  
शरदमच्छगलद्वसनोपमाक्षमघनामघनाशनकीर्तनः॥ 30 ॥  
जगति नैशमशीतकरः करैर्वियति वारिदवृन्दमयं तमः।  
जलजराजिषु नैद्रमदिद्रवन्न महतामहताः क्व च नारयः॥ 31 ॥  
समय एव करोति बलाबलं प्रणिगदन्त इतीव शरीरिणाम्।  
शरदि हंसरवाः परुषीकृतस्वरमयूरमयू रमणीयताम्॥ 32 ॥  
तनुरुहाणि पुरोविजितध्वनेर्धवलपक्षविहङ्गमकूजितैः।  
जगलुरक्षमयेव शिखण्डिनः परिभवोऽरिभवो हि सुदुःसहः॥ 33 ॥  
अनुवनं वनराजिवधूमुखे बहलरागजवाधरचारुणि।  
विकचबाणदलावलयोऽधिकं रुरुचिरे रुचिरेक्षणविभ्रमाः॥ 34 ॥  
कनकभङ्गपिशङ्गदलैर्दधे सरजसारुणकेसरचारुभिः।  
प्रियविमानितमानवतीरुषां निरसनै रसनैरवृथार्थता॥ 35 ॥  
मुखसरोजरुचं मदपाटलामनुचकार चकोरदृशां यतः।  
धृतनवातमपुत्सुकतामतो न कमलं कमलम्भयदम्भसि॥ 36 ॥  
विगतसस्यजिघत्समघट्टयत्कलमगोपधूर्न मृगव्रजम्।  
श्रुततदीरितकोमलगीतकध्वनिमिषेऽनिमिषेक्षणमग्रतः॥ 37 ॥  
कृतमदं निगदन्त इवाकुलीकृतजगत्त्रयमूर्जमतङ्गजम्।  
ववुरयुक्छदगुच्छसुगन्धयः सततगास्ततगानगिरोऽलिभिः॥ 38 ॥  
तीक्ष्णं रविस्तपति नीच इवाचिराढ्यः शृङ्गं रुरुस्त्यजति मित्त्रमिवाकृतज्ञः।  
तोयं प्रसीदति मुनेरिव चित्तवृत्तिः कामं दरिद्र इव शोषमुपैति पङ्कः॥ 39 ॥  
आसादितप्रकटिनिर्मलचन्द्रहासः प्राप्तः शरत्समय एष विशुद्धकान्तः।  
उत्खाय गाढतमसं घनकालमुग्रं रामो दशास्यमिव सम्भृतबन्धुजीवः॥ 40 ॥  
वृद्धाङ्गनेन विजहौ सरिदुद्धतत्वं वेदान्तिनामिव मनः शुचि नीरमासीत्।  
चन्द्रे प्रभा युवतिवक्त्र इवाद्भुताभूद्विद्वत्कवित्वमिव केकिरुतं न रेजे॥ 41 ॥  
मधुमधुरिमभङ्गीं भेजिरे हंसनादास्तुहिनपटललीलां लेभिरे वारिवाहाः।  
क्षितिरभवदपङ्का किं च रोलम्बबालावलिकलितनलिन्यः शैवलिन्यस्तदासन्॥ 42 ॥  
स्फुटं स्फुटपलाशवत्सुभगभासिचञ्चूपुटे विपाककपिशीकृताः कलममञ्जरीर्बिभ्रती।  
बभौ दिवि शुकावलिः कुवलयच्छविर्जङ्गमा स्वभावहृदयङ्गमा विबुधचापलक्ष्मीरिव॥ 43 ॥  
अपाकृत्याशेषाण्यपि च घनजालानि परितस्तमोधूमस्तोमोद्भवमलिनिमानं च तदनु।  
शरच्चन्द्रः शिल्पी रतिपतिमुदेऽसौ निजकरैः सुधासन्दोहार्द्रैर्भुवनभवनं पाण्डुरयति॥ 44 ॥  
रम्यं हर्म्यतलं नवाः सुनयना गुञ्जद्द्विरेफालताः प्रोन्मीलन्नवमालतीसुरभयो वाताः सचन्द्राः क्षपाः।  
यद्येतानि जयन्ति हन्ति परितः शस्त्राण्यमोघानि मे तद्भोः कीदृगसौ विवेकविभवः कीदृक्प्रबोधोदयः॥ 45 ॥  
अर्धं सुप्तो निशायाः सरभससुरतायाससन्नश्लथाङ्गः प्रोद्भूतासह्यतृष्णो मधुमदविरतौ हर्म्यपृष्ठे प्रबुद्धः।  
सम्भोगक्लान्तकान्ताशिथिलभुजलतावर्जितं कर्करीतो ज्योत्स्नाभिन्नाच्छधारं न पिबति सलिलं शारदं मन्दपुण्यः॥ 46 ॥  
चेतः कर्षन्ति सप्तच्छदकुसुमरसासारसौरभ्यलुभ्यद्भृङ्गीसङ्गीतभङ्गिश्रुतिसुभगदिशो वासराः शारदीनाः।  
किं च व्याकोशपङ्केरुहमधुरमुखीं सञ्चरच्चञ्चरीकश्रेणीवेणीसनाथां रमयति तरुणः पद्मनीमंशुमाली॥ 47 ॥  
%भ्रमरक्रीडा॥% अलक्षितकुचाभोगं भ्रमन्ती नृत्यभूमिषु।  
स्मरेणापि सरोजाक्षी न लक्ष्यीक्रियते शरैः॥ 48 ॥  
भ्रमात्प्रकीर्णे भ्रमरीषु किञ्चिच्चेलाञ्चले चञ्चललोचनायाः।  
कुचौ कदाचिज्जघनं युवानो विलोक्य साफल्यमवापुरक्ष्णोः॥ 49 ॥  
परिभ्रमन्त्या भ्रमरीविनोदे नितम्बबिम्बाद्विगलद्दुकूलम्।  
विलोक्य कस्याश्चन कोमलाङ्ग्याः पुंभावमन्याः सुदृशो ववाञ्छुः॥ 50 ॥  
यतो यतः षट्चरणोऽभिवर्तते ततस्ततः प्रेरितलोललोचना।  
विवर्तितभ्रूरियमद्य शिक्षते भयादकामापि हि दृष्टिविभ्रमम्॥ 51 ॥  
करौ धुनाना नवपल्लवाकृती वृथा कृथा मानिनि मा परिक्षमम्।  
उपेयुषी कल्पलताभिशङ्कया कथं न्वितस्त्रस्यति षट्पदावलिः॥ 52 ॥  
चेलाञ्चलेन चलहारलताप्रकाण्डैर्वेणीगुणेन च चलद्वलयीकृतेन।  
हेलाहितभ्रमरकभ्रममण्डलीभिश्छत्त्रत्रपं रचयतीव चिरं नतभ्रूः॥ 53 ॥  
मुक्ते काञ्चनकुण्डले निपतिते माणिक्यभूषामणौ कीर्णे केलिसरोरुहे विगलिते मुक्ताकलापे सति।  
निःश्वस्याम्बुजलोचनाभ्रमरिकानृत्यावसाने पुनः प्राणेशच्युतिशङ्कयेव हृदये हस्तारविन्दं ददौ॥ 54 ॥  
%शरद्वायवः॥% वान्ति रात्रौ रतिक्लान्तकामिनीसुहृदोऽनिलाः।  
ललनालोलधम्मिल्लमल्लिकामोदवासिताः॥ 55 ॥  
वान्ति कह्लारसुभगाः सप्तच्छदसुगन्धयः।  
वाता नवरतग्लानवधूगमनमन्थराः॥ 56 ॥  
%शरत्पथिकः॥% पङ्कानुषङ्गं पथि विस्मरन्तः कथावशेषे च पयोदवृन्दे।  
मार्गेषु चन्द्रातपपिच्छिलेषु पदे पदे चस्खलुरध्वनीनाः॥ 57 ॥  
इह निचुलनिकुञ्जे वंशसम्भारभाजि स्वपिषि यदि मुहूर्तं पश्यति क्षेत्रमेतत्।  
इति पथिकमकस्मान्मार्ग एवोपविष्टं वदति तरुणकान्तं गोपिका साङ्गभङ्गम्॥ 58 ॥  
शरद्वर्णनम्।>  
  
हेमन्तहिमनिस्पन्दमवलोक्य मनोभवम्।  
प्रहर्तुं सुभ्रुवां चेतो रविर्देवो धनुर्दधौ॥ 1 ॥  
दुराशेव दरिद्रस्य तृष्णेव कृपणस्य च।  
अहो न विरमत्येषा हन्त हेमन्तयामिनी॥ 2 ॥  
हेमन्ते बहुदोषाढ्ये द्वौ गुणौ सर्वसम्मतौ।  
अयत्नशीतलं वारि सुरतं स्वेदवर्जितम्॥ 3 ॥  
%हेमन्तसमयस्वभावाख्यानम्॥% हे हेमन्त स्मरिष्यामि त्वय्यतीते गुणद्वयम्।  
अयत्नशीतलं वारि निशाश्च सुरतक्षमाः॥ 4 ॥  
हसन्तीं वा हसन्तीं वा हसन्तीं वामलोचनाम्।  
हेमन्ते ये न सेवन्ते ते नूनं दैववञ्चिताः॥ 5 ॥  
कामिनो हन्त हेमन्तनिशि शीतज्वरातुराः।  
जीवन्ति हरिणाक्षीणां वक्षोजाश्लेषरक्षिताः॥ 6 ॥  
अद्य शीतं वरीवर्ति सरीसर्ति समीरणः।  
अपत्नीको मरीमर्ति नरीनर्ति कुचोष्मवान्॥ 7 ॥  
हिमधवलदन्तकेशी मन्दद्युतितारका बृहत्तिमिरा।  
द्विगुणीभूता रजनी वृद्धेव शनैः शनैर्याति॥ 8 ॥  
अम्बरमेव रमण्यै यामिन्यै वासरः प्रेयान्।  
अधिकं ददौ निजाङ्गादथ सङ्कुचितः स्वयं तस्थौ॥ 9 ॥  
विकसति सूर्ये विकसति मुकुलति चास्तं गते तस्मिन्।  
शिशिरे निःस्वकुटुम्बः पङ्कजलीलां समुद्वहति॥ 10 ॥  
(1)कन्याप्रसूतस्य (2)धनुःप्रसङ्गादङ्गाधिकासादितविक्रमस्य।  
(3)धनञ्जयाधीनपराक्रमस्य हिमस्य कर्णस्य च को विशेषः॥ 11 ॥  
F.N.  
(1. कन्याराशावुत्पन्नस्य; (पक्षे) कुमारिकायां प्रसूतस्य.)  
(2. धनूराशिसङ्गमेनाङ्गेषु शरीरेष्वधिकमासादितः सम्पादितो विक्रमो रोमाञ्चोत्पादनादिरूपः पराक्रमो येन; (पक्षे) धनुर्विद्ययाङ्गदेशेषु सम्पादितः पराक्रमो येन.)  
(3. धनञ्जयोऽग्निस्तदधीनः पराक्रमो बलं यस्य; (पक्षे) धनञ्जयोऽर्जुनस्तदधीनपराक्रमः.)  
अलं हिमानीपरिदीर्णगात्रः समापितः फाल्गुनसङ्गमेन।  
अत्यन्तमाकाङ्क्षितकृष्णवर्त्मा भीष्मो महात्माजनि माघतुल्यः॥ 12 ॥  
अविरलफनिनीवनप्रसूनः कुसुमितकुन्दसुगन्धिगन्धवाहः।  
गुणमसमयजं चिराय लेभे विरलतुषारकणस्तुषारकालः॥ 13 ॥  
निचयिनि लवलीलताविकासे जनयति लोध्रसमीरणे च हर्षम्।  
विकृतिमुपययौ न पाण्डुसूनुश्चलति नयान्न जिगीषतां हि चेतः॥ 14 ॥  
कतिपयसहकारपुष्परम्यस्तनुतिहिनोऽल्पविनिद्रसिन्दुवारः।  
सुरभिमुखहिमागमान्तशंसी समुपययौ शिशिरः स्मरैकबन्धुः॥ 15 ॥  
गजपतिद्वयसीरपि हैमनस्तुहिनयन्सरितः पृषतां पतिः।  
सलिलसन्ततिमध्वगयोषितामतनुतातनुतापकृतं दृशाम्॥ 16 ॥  
इदमयुक्तमहो महदेव यद्वरतनोः स्मरयत्यनिलोऽन्यदा।  
स्मृतसयौवनसोष्मपयोधरान्सतुहिनस्तु हिनस्तु वियोगिनः॥ 17 ॥  
प्रियतमेन यया सरुषा स्थितं न सहसा सहसा परिरभ्य तम्।  
श्लथयितुं क्षणमक्षमताङ्गना न सहसा सहसा कृतवेपथुः॥ 18 ॥  
भृशमदूयत याधरपल्लवक्षतिरनावरणा हिममारुतैः।  
दशनरश्मिपटेन च सीत्कृतौर्निवसितेन सितेन सुनिर्ववौ॥ 19 ॥  
व्रणभृता सुतनोः कलसीत्कृतस्फुरितदन्तमरीचिमयं दधे।  
स्फुटमिवावरणं हिममारुतैर्मृदुतया दुतयाधरलेखया॥ 20 ॥  
धृततुषारकणस्य नभस्वतस्तरुलताङ्गुलितर्जनविभ्रमाः।  
पृथुनिरन्तरमिष्टभुजान्तरं वनितयानितया न विषेहिरे॥ 21 ॥  
हिमऋतावपि ताः स्म भृशस्विदो युवतयः सुतरामुपकारिणि।  
प्रकटयत्यनुरागमकृत्रिमं स्मरमयं रमयन्ति विलासिनः॥ 22 ॥  
प्रालेयशैलशिखरानिलसम्प्रयोगः प्रोत्फुल्लकुन्दमकरन्दहृतालिवृन्दः।  
कालोऽयमातपति कुङ्कुमपङ्कपिङ्गप्रोत्तुङ्गरम्यरमणीकुचसङ्गयोग्यः॥ 23 ॥  
शुकहरितयवानां सीम्नि नीहारभासः सपदि विगतनिद्राः क्रौञ्चकान्ताः क्षपान्ते।  
विदधति कमनीयक्वाणमुद्यत्ककारं सरलितगलनालं जर्जरस्फाररेफम्॥ 24 ॥  
लघुनि तृणकुटीरे क्षेत्रकोणे यवानां नवकलमपलालस्रस्तरे सोपधाने।  
परिहरति सुषुप्तं हालिकद्वन्द्वमारात्कुचकलशमहोष्माबद्धरेखस्तुषारः॥ 25 ॥  
अपि दिनमणिरेष क्लेशितः शीतसङ्घैरथ निशि निजभार्यां गाढमालिङ्ग्य दोर्भ्याम्।  
स्वपिति पुनरुदेतुं सालसाङ्गस्तु तस्मात् किमु न भवतु दीर्घा हैमिनी यामिनीयम्॥ 26 ॥  
जरीजृम्भत्प्रौढद्युमणिकरसन्दोहसदृशस्फुरद्दीप्तिव्रातप्रगुणतरतारुण्यसुभगाम्।  
हसन्तीं हेमन्ते परिजनयुतां वा सुवदनां हसन्तीं सेवन्ते परिणतमहाभाग्यनिचयाः॥ 27 ॥  
वेपन्ते कपयो भृशं कृतजडं गोजाविकं म्लायति श्वा चुल्लीकुहरोदरं क्षणमपि प्राप्यापि नैवोज्झति।  
शीतार्तिव्यसनातुरः पुनरसौ दीनो जनः कूर्मवत्स्वान्यङ्गानि शरीर एव हि निजे निह्नोतुमाकाङ्क्षति॥ 28 ॥  
शीतांशोरिव नूतनस्य रुचयो विद्या इवामेधसां विप्रातिक्रमिणां विभूतय इव क्षीबस्य बोधा इव।  
भावैः संवलिता इव प्रियतमे दृग्भङ्गयः सुभ्रुवां प्रादुर्भूय तिरोभवन्ति सहसा हैमन्तिका वासराः॥ 29 ॥  
लज्जा प्रौढमृगीदृशामिव नवस्त्रीणां रतेच्छा इव स्वैरिण्या नियमा इव स्मितरुचः कुल्याङ्गनानामिव।  
दम्पत्यो कलहा इव प्रणयिता वाराङ्गनानामिव प्रादुर्भूय तिरोभवन्ति सहसा हैमन्तिका वासराः॥ 30 ॥  
हेमन्ते दधिदुग्धसर्पिरशना माञ्जिष्ठवासोभृतः काश्मीरद्रवलिप्तचारुवपुषः खिन्ना विचित्रैः रतैः।  
वृत्तोरुस्तनकामिनीजनकृताश्लेषा गृहाभ्यन्तरे ताम्बूलीदलपूगपूरितमुखा धन्याः सुखं शेरते॥ 31 ॥  
चक्रे चण्डरुचा समं रणमसौ हेमन्तपृथ्वीपतिर्ये ये तत्र जिता दिवाकरकरास्ते तेऽमुना तत्क्षणात्।  
कान्तानां कुचभूधरे निदधिरे मन्येऽहमेवं तदा नो चेन्मन्दकरः कथं दिनकरस्तप्तश्च नन्वीस्तनः॥ 32 ॥  
प्रोद्यत्प्रौढारविन्दद्युतिभृति विदलत्कुन्दमाद्यद्द्विरेफे काले प्रालेयवातप्रबलविकसितोद्दाममन्दारदाम्नि।  
येषां नो कण्ठलग्ना क्षणमपि तुहिनक्षोददक्षा मृगाक्षी तेषामायामियामा यमसदनसमा यामिनी याति नूनम्॥ 33 ॥  
%कन्दुकक्रीडा॥% पयोधराकारधरो हि कन्दुकः करेण रोषादिव ताड्यते मुहुः।  
इतीव नेत्राकृतिभीतमुत्पलं तस्याः प्रसादाय पपात पादयोः॥ 34 ॥  
वनिताकरतामरसाभिहतः पतितः पतितः पुनरुत्पतसि।  
विदितं खलु कन्दुक ते हृदयं वनिताधरसङ्गमलुब्धमिव॥ 35 ॥  
सानन्दकन्दुकविहारविधौ वधूनां दोलायमानमणिकङ्कणनिक्वणेन।  
उड्डायितेषु युवचित्तविहङ्गमेषु श्येना इव स्मृतिभुवो विशिखा विलग्नाः॥ 36 ॥  
स्मरशरधिनिकाशं कर्णपाशं कृशाङ्गी रयविगलिततालीपत्त्रताटङ्कमेकम्।  
वहति हृदयचोरं कुङ्कुमन्यासगौरं वलयितमिव नालं लोचनेन्दीवरस्य॥ 37 ॥  
अमन्दमणिनूपुरक्वणनचारुचारिक्रमं झणज्झणितमेखलास्खलिततारहारच्छटम्।  
इदं तरलकङ्कणावलिविशेषवाचालितं मनो हरति सुभ्रुवः किमपि कन्दुकक्रीडनम्॥ 38 ॥  
भ्रमच्चरणपल्लवक्वणदमन्दमञ्जीरकं परिस्खलदुरोरुहस्तबककम्पमानांशुकम्।  
रणत्कनकमेखलं करसरोरुहाभ्यां पुरः पतन्तमपराददे कुसुमकन्दुकं सुन्दरी॥ 39 ॥  
वक्त्रश्रीजितलज्जितेन्दुमलिनं कृत्वा करे कन्दुकं व्रीडाकौतुकमिश्रभावमनया तिर्यग्वहन्त्याननम्।  
भृङ्गाग्रग्रहकृष्णकेतकदलस्पर्धावतीनां दृशां दीर्घापाङ्‌गतरङ्गणैकसुहृदां कोऽप्येष पात्रीकृतः॥ 40 ॥  
व्यावल्गत्कुचभारमाकुलकचं व्यालोलहारावलि प्रेङ्खत्कुण्डलशोभिगण्डयुगलं प्रस्वेदिवक्त्राम्बुजम्।  
शश्वद्दत्तकरप्रहारमधिकश्वासं रसादेतया यस्मात्कन्दुक सादरं सुभगया सम्सेव्यसे तत्कृती॥ 41 ॥  
चञ्चच्चेलाञ्चलानि प्रतिसरणिचलव्यस्तवेणीनि बाहोर्विक्षेपाद्दक्षिणस्य प्रचलितवलयस्फारकोलाहलानि।  
श्वासत्रुट्यद्वचांसि द्रुतमितरकरोत्क्षेपलोलालकानि स्रस्तस्रञ्जि प्रमोदं दधति मृगदृशां कन्दुकक्रीडितानि॥ 42 ॥  
अस्याः स्वेदाम्बुबिन्दुच्युततिलकतया व्यक्तवक्त्रेन्दुकान्तेर्वारं वारेण वेगप्रहणनगणनाकेलिवाचालितायाः।  
तत्पातोत्थानतालक्रमनमितदृशस्ताण्डवोत्तालतालीलालित्याल्लोभिताः स्मः प्रतिकलममुना कन्दुकक्रीडितेन॥ 43 ॥  
%हेमन्तवायवः॥% दधत्यधरचुम्बनं नयनपङ्कजं मुद्रयत्यमन्दपुलकं मनागलममङ्गमालिङ्गते।  
विचालयति चालकं चपललोचनानां हठात्तनोत्यविनयं मरुत्प्रिय इवैष हेमन्तिकः॥ 44 ॥  
हूणीसीमन्तमुद्रां सपदि तरलयन्कीरकान्ताकुचान्तः स्वच्छन्दस्तस्तव स्त्री चलचपलतया लोलयन्हारवल्लीम्।  
प्रालेयावासपृथ्वीधरशिखरचलच्चारुवारिप्रवाहप्रक्षोभप्रातिभश्रीः प्रसरति परितो हैमनो गन्धवाहः॥ 45 ॥  
नीत्वोच्चैर्विक्षिपन्तः कृततुहिनकणासारसङ्गान् परागान् कौन्दानानन्दितालीनतितरसुरभीन् भूरिशो दिङ्मुखेषु।  
एते ते कुङ्कुमाक्तस्तनकलशभरास्फालनादुच्छलन्तः पीत्वा सीत्कारिवक्त्रं शिशुहरिणदृशां हैमना वान्ति वाताः॥ 46 ॥  
%हेमन्तपथिकः॥% आहूतोऽपि सहायैरेमीत्युक्त्वा विमुक्तनिद्रोऽपि।  
गन्तुमना अपि पथिकः सङ्कोचं नैव शिथिलयति॥ 47 ॥  
हेमन्ते पथिकजनाः प्रियावियुक्ता लोकानां गृहबहिरङ्गणे शयानाः।  
कन्दर्पाकुलमनसां निशासु तेषां शीतं किं लगति जगत्प्रकम्पकारि॥ 48 ॥  
हेमन्ते हिमकरबिम्बचारुमुख्या रामाया मृदुभुजपञ्जरे शयानाः।  
ये कालं परमसुखं नयन्ति तेषां शीतं किं लगति जगत्प्रकम्पकारि॥ 49 ॥  
हे पान्थ प्रियविप्रयोगहुतभुग्ज्वालानभिज्ञोऽसि किं किंवा नास्ति तव प्रिया गतघृण) किंवा विहीनो धिया।  
येनास्मिन्नवकुङ्कुमारुणरुचिव्यासङ्गघर्मोचिते कुन्दानन्दितमत्तषट्पदकुले काले गृहान्निर्गतः॥ 50 ॥  
शीतार्तिप्रसरस्तथाकुलपदन्यासैः समुत्कम्पिभिः पान्तैर्निर्दयतुच्छगोधननदद्वापारवैः सूचिताः।  
प्राप्यन्ते हिमपीडितानि निभृतप्रोद्धाटधूमा घनस्तोकालक्षकुटीरकाः कथमपि प्राप्ता गिरिग्रामकाः॥ 51 ॥  
अन्योन्याहतिदन्तनादमुखरं वक्रं मुखं कुर्वता नेत्रे साश्रुकणे निमील्य पुलकव्यासङ्गि कण्डूयता।  
हाहाहेति सुनिष्ठुरं विवदता बाहू प्रसार्य क्षणं पुण्याग्निः पथिकेन पीयत इव ज्वालाहतश्मश्रुणा॥ 52 ॥  
हेमन्तवर्णनम्।>  
  
प्रावारैरङ्गारैर्गर्भगृहैः स्तनतटैश्च दयितानाम्।  
सन्तर्जितमाढ्यानां निपतति शीतं दरिद्रेषु॥ 1 ॥  
%शिशिरसमयस्वभावाख्यानम्॥% कारणोत्पन्नकोपोऽपि साम्प्रतं प्रमदाजनः।  
निशि शीतापदेशेन गाढमालिङ्गति प्रियम्॥ 2 ॥  
एते समुल्लसद्भासो राजन्ते कुन्दकोरकाः।  
शीतभीता लताकुन्दमाश्रिता इव तारकाः॥ 3 ॥  
अंशुकमिव शीतभयात्संस्त्यानत्वच्छलेन हिमधवलम्।  
अम्भोभिरपि गृहीतं पश्यत शिशिरस्य माहात्म्यम्॥ 4 ॥  
आचुम्ब्य बिम्बाधरमङ्गवल्लीमालिङ्ग्य संस्पृश्य कपोलपालिम्।  
श्रीखण्डमादाय करेण कान्तः सन्त्रासयामास सरोरुहाक्षीम्॥ 5 ॥  
तपनस्तपति स्म मन्दमन्दं ज्वलनोऽपि ज्वलति स्म किञ्चिदेव।  
शरणं शिशिरेऽथ किं च यूनां युवतीनां स्तनयुग्ममात्रमासीत्॥ 6 ॥  
कुसुमयन्फलिनीरलिनीरवैर्मदविकासिभिराहितहुंकृतिः।  
उपवनं निरभर्त्सयत प्रियान् वियुवतीर्युवतीः शिशिरानिलः॥ 7 ॥  
उपचितेषु परेष्वसमर्थतां व्रजति कालवशाद्बलवानपि।  
तपसि मन्दगभस्तिरभीषुमान्नहि महाहिमहानिकरोऽभवत्॥ 8 ॥  
अभिषिषेणयिषुं भुवनानि यः स्मरमिवाख्यत लोध्ररजश्चयः।  
क्षुभितसैन्यपरागविपाण्डुरद्युतिरयं तिरयन्नुदभूद्दिशः॥ 9 ॥  
शिशिरमासमपास्य गुणोऽस्य नः क इव शीतहरस्य कुचोष्मणः।  
इति धियास्तरुषः परिरेभिरे घनमतो नमतोऽनुमतान् प्रियाः॥ 10 ॥  
अधिलवङ्गममी रजसाधिकं मलिनिताः सुमनोदलतालिनः।  
स्फुटमिति प्रसवेन पुरो हसत् सपदि कुन्दलता दलतालिनः॥ 11 ॥  
द्वारं गृहस्य पिहितं शयनस्य पार्श्वे वह्निर्ज्वलत्युपरि तूलपटो गरीयान्।  
अङ्गानुकूलमनुरागवशं कलत्रमित्थं करोति किमसौ स्वपतस्तुषारः॥ 12 ॥  
वह्नेः शक्तिर्जलमिव गता दर्शनाद्दाहवृत्तेर्नित्योद्गन्धे नवमरुवके वर्तते पुष्पकार्यम्।  
शीतत्रासं दधदिव रविर्याति सिन्धोः कृशानुः शीतैर्भीता इव च दिवसाः साम्प्रतं सङ्कुचन्ति॥ 13 ॥  
पीनोत्तुङ्गपयोधराः परिलसत् सम्पूर्णचन्द्राननाः कान्ता नैव गृहे गृहे न च दृढं जात्यं न काश्मीरजम्।  
ताम्बूलं न च तूलिका न च पटी तैलं न गन्धाविलं सद्यो गोघृतपाचिता न वटकाः शीतं कथं गम्यते॥ 14 ॥  
चुल्लीसीमनि गोरसार्द्रमशनं भुक्त्वा परीतोऽर्भकैरभ्याशे स्वकृषीक्षुयन्त्रनिनदं हर्षात्समाकर्णयन्।  
शेते संहतगोगणोष्मपि गृहे स्रस्ताम्बरां गेहिनीमालिङ्ग्यागणयन्निशासु तुहिनं प्रोड्डामरः पामरः॥ 15 ॥  
%दृङ्मीलनक्रीडा॥% न पाणिप्रच्छाद्यं नयनयुगमत्यायतमिदं नितम्बस्यौदार्यात्त्वरितगतियोगोऽप्यसुलभः।  
अतिस्वल्पौ पाणी स्तनभरनिरोधान्न मिलितौ निमीलक्रीडायां कलुषयति मुग्धे किमिति नः॥ 16 ॥  
नैतस्याः प्रसृतिद्वयेन सरले शक्ये पिधातुं दृशौ सर्वत्रैव विलोक्यते मुखशशिज्योत्स्नावितानैरियम्।  
इत्थं बालतया सखीभिरसकृद्दृङ्मीलनाकेलिषु व्याषिद्धा रजनीमुखे च नयने स्वे गर्हते कन्यका॥ 17 ॥  
%शिशिरवायवः॥% केशानाकुलयन्दृशौ मुकुलयन्वासो बलादाक्षिपन्नातन्वन्पुलकोद्गमं प्रकटयन्नावेगकम्पं गतेः।  
वारं वारमुदारसीत्कृतिभरैर्दन्तच्छदं पीडयन् प्रायः शैशिर एष सम्प्रति मरुत् कान्तासु कान्तायते॥ 18 ॥  
चुम्बन्तो गण्डभित्तीरलकवति मुखे सीत्कृतान्यादधाना वक्षःसूत्कञ्चुकेषु स्तनभरपुलकोद्भेदमापादयन्तः।  
ऊरूनाकम्पयन्तः पृथुजघनतटात् स्रंसयन्तोंऽशुकानि व्यक्तं कान्ताजनानां विटचरितभृतः शैशिरा वान्ति वाताः॥ 19 ॥  
%शिशिरपथिकः॥% पुण्याग्नौ पूर्णावाञ्छः प्रथममगणितप्लोषदोषः प्रदोषे पान्थः सुप्त्वा यथेच्छं तदनु च सतृणे धामनि ग्रामदेव्या-।  
उत्कम्पी कर्पटार्धे जरति परिजडे छिद्रिणि च्छिन्ननिद्रे वाते वाति प्रकामं हिमकणनिकणन् कोणतः कोणमेति॥ 20 ॥  
सम्विष्टो ग्रामदेव्या कुटघटितकुटीकुड्यकोणैकदेशे शीते सम्वाति वायौ हिमकणिनि रणद्दन्तपङ्क्तिद्वयाग्रः।  
पान्थः कन्थां निशीथे परिकुथितजरत्तन्तुसन्तानगुर्वीं ग्रीवापादाग्रजानुग्रहणचटचटत् कर्पटां प्रावृणोति॥ 21 ॥  
आरात्कारीषवह्नेर्विविधचिततृणप्रस्तरान्तर्निषण्णैः संशीर्णग्रन्थिकन्थाविवरवशविशच्छीतवाताभिभूतैः।  
नीताः कृच्छ्रेण पान्थैः श्वभिरिव निबिडं जानुसङ्चोककुब्जैरन्तर्दुर्वारदुःखद्विगुणतरकृता यामयामास्त्रियामाः॥ 22 ॥  
शिशिरवर्णनम्।>  
  
(1)अनृतं साहसं (2)माया मूर्खत्वमतिलोभता।  
अशौचं निर्दयत्वं च स्त्रीणां दोषाः स्वभावजाः॥ 1 ॥  
F.N.  
(1. असत्यम्.)  
(2. कपटम्.)  
स्त्रियो ह्यकरुणाः क्रूरा (3)दुर्मर्षाः प्रियसाहसाः।  
घ्नन्त्यल्पार्थेऽपि विश्रब्धं पतिं भ्रातरमप्युत॥ 2 ॥  
F.N.  
(3. दुःसहाः.)  
स्त्रियो हि नाम खल्वेता (4)निसर्गादेव पण्डिताः।  
पुरुषाणां तु पाण्डित्यं शास्त्रेणैवोपदिश्यते॥ 3 ॥  
F.N.  
(4. स्वभावतः.)  
(5)विधाया(लीकविश्रम्भमज्ञेषु त्यक्तसौहृदाः।  
नवं नवमभीप्सन्त्यः (6)पुश्चल्यः (7)स्वैरवृत्तयः॥ 4 ॥  
F.N.  
(5. कपटविश्वासम्.)  
(6. जारिण्यः.)  
(7. स्वेच्छावृत्तयः.)  
(8)जल्पन्ति सार्धमन्येन पश्यन्त्यन्यं सविभ्रमम्।  
हृदये चिन्तयन्त्यन्यं प्रियः को नाम योषिताम्॥ 5 ॥  
F.N.  
(8. सह.)  
स्त्रीणां द्विगुण आहारो लज्जा चापि चतुर्गुणा।  
साहस्रं षङ्गुणं चैव कामश्चाष्टगुणः स्मृतः॥ 6 ॥  
अन्तःक्रूराः सौम्यमुखा अगाधहृदयाः स्त्रियः।  
अन्तर्विषा बहिःसौम्या भक्ष्या विषकृता इव॥ 7 ॥  
(9)कामनाम्ना किरातेन वितता मूढचेतसाम्।(10)  
(11)नार्यो नरविहङ्गानामङ्गबन्धनवागुराः(12)॥ 8 ॥  
F.N.  
(9. भिल्लेन.)  
(10. प्रसृताः.)  
(11. नरा एव विहङ्गाः पक्षिणस्तेषाम्.)  
(12. पाशाः.)  
दर्शनाद्ग्रसते चित्तं स्पर्शनाद्ग्रसते धनम्।  
(13)सङ्गमाद्ग्रसते सत्त्वं नारी प्रत्यक्षराक्षसी॥ 9 ॥  
F.N.  
(13. बलम्.)  
चतुरः सृजतः पूर्वमुपायास्तेन वेधसा।  
न सृष्टः पञ्चमः कोऽपि गृह्यन्ते येन योषितः॥ 10 ॥  
स्त्रियस्तु यः कामयते सन्निकर्षं च गच्छति।  
ईषत्प्रकुरुते सेवां तं तमिच्छन्ति योषितः॥ 11 ॥  
स्थानं नास्ति क्षणो नास्ति नास्ति प्रार्थयिता नरः।  
तेन नारद नारीणां सतीत्वमुपजायते॥ 12 ॥  
यो मोहान्मन्यते मूढो रक्तेयं मम कामिनी।  
स तस्या वशगो नित्यं भवेत्क्रीडाशकुन्तवत्॥ 13 ॥  
अनर्थित्वान्मनुष्याणां भयात्परिजनस्य च।  
मर्यादायाममर्यादाः स्त्रियस्तिष्ठन्ति सर्वदा॥ 14 ॥  
नासां कश्चिदगम्योऽस्ति नासां च वयसि स्थितिः।  
विरूपं रूपवन्तं वा पुमानित्येव भुञ्जते॥ 15 ॥  
रक्तोऽभिजायते भोग्यो नारीणां शाटको यथा।  
घृष्यते यो दशालम्बी नितम्बे विनिवेशितः॥ 16 ॥  
अलक्तको यथा रक्तो निष्पीड्य पुरुषस्तथा।  
अबलाभिर्बलाद्रक्तः पादमूले निपात्यते॥ 17 ॥  
शम्बरस्य च या माया या माया नमुचेरपि।  
बलेः कुम्भीनसेश्चैव सर्वास्ता योषितो विदुः॥ 18 ॥  
हसन्तं प्रहसन्त्येता रुदन्तं प्ररुदन्त्यपि।  
अप्रियं प्रियवाक्यैश्च गृह्णन्ति कालयोगतः॥ 19 ॥  
उशना वेद यच्छास्त्रं यच्च वेद बृहस्पतिः।  
स्त्रीबुद्ध्या न विशेष्येत तस्माद्रक्ष्याः कथं हि ताः॥ 20 ॥  
अनृतं सत्यमित्याहुः सत्यं चापि तथानृतम्।  
इति यास्ताः कथं धीरैः सम्रक्ष्याः पुरुषैरिह॥ 21 ॥  
अन्तर्विषमया ह्येता बहिश्चैव मनोरमाः।  
गुञ्जाफलसमाकारा योषितः केन निर्मिताः॥ 22 ॥  
यदि स्यात् पावकः शीतः प्रोष्णो वा शशलाञ्छनः।  
स्त्रीणां तदा सतीत्वं स्याद्यदि स्याद्दुर्जनो हितः॥ 23 ॥  
या भार्या दुष्टचरिता सततं कलहप्रिया।  
भार्यारूपेण सा ज्ञेया विदग्धैर्दारुणा जरा॥ 24 ॥  
तस्मात् सर्वप्रयत्नेन नामापि परिवर्जयेत्।  
स्त्रीणामिह हि सर्वासां य इच्छेत् सुखमात्मनः॥ 25 ॥  
के नाम न विनश्यन्ति मिथ्याज्ञानान्नितम्बिनीम्।  
रम्यां बुद्ध्वोपसर्पन्ति ये ज्वालां शलभा इव॥ 26 ॥  
यदन्तस्तन्न जिह्वायां यज्जिह्वायां न तद्बहिः।  
यद्बहिस्तन्न कुर्वन्ति विचित्रचरिताः स्त्रियः॥ 27 ॥  
ताडिता अपि दण्डेन शस्त्रैरपि विखण्डिताः।  
न वशं योषितो यान्ति न दानैर्न च संस्तवैः॥ 28 ॥  
आस्तां तावत्किमन्येन दौरात्म्येनात्र योषिताम्।  
विधृतं स्वोदरेणापि घ्नन्ति पुत्रमपि स्वकम्॥ 29 ॥  
रूक्षायां स्नेहसम्भारं कठोरायां सुमार्दवम्।  
नीरसायां रसं बालो बालिकायां विकल्पयेत्॥ 30 ॥  
भोजनाच्छादने दद्यादृतुकाले च सङ्गमम्।  
भूषणाद्यं च नारीणां न ताभिर्मन्त्रयेत् सुधीः॥ 31 ॥  
यत्र स्त्री यत्र कितवो बालो यत्र प्रशासिता।  
राजन्निर्मूलतां याति तद्गृहं भार्गवोऽब्रवीत्॥ 32 ॥  
तावत् स्यात् सुप्रसन्नास्यस्तावद्गुरुजने रतः।  
पुरुषो योषितां यावन्न शृणोति वचो रहः॥ 33 ॥  
एताः स्वार्थपरा नार्यः केवलं स्वसुखे रताः।  
न तासां वल्लभः कोऽपि सुतोऽपि स्वसुखं विना॥ 34 ॥  
यदि स्याच्छीतलो वह्निश्चन्द्रमा दहनात्मकः।  
सुस्वादः सागरः स्त्रीणां तत्सतीत्वं प्रजायते॥ 35 ॥  
सङ्गतानि मृगाक्षीणां तडिद्विलसितान्यपि।  
क्षणद्वयं न तिष्ठन्ति घनारब्धान्यपि स्वयम्॥ 36 ॥  
उत्तमानामपि स्त्रीणां विश्वासो नैव विद्यते।  
राजप्रियाः कैरविण्यो रमन्ते मधुपैः सह॥ 37 ॥  
न लज्जा न विनीतत्वं न दाक्षिण्यं न भीरुता।  
प्रार्थनाभाव एवैकः सतीत्वे कारणं स्त्रियाः॥ 38 ॥  
न दानेन न मानेन नार्जवेन न सेवया।  
न शस्त्रेण न शास्त्रेण सर्वथा विषणाः स्त्रियः॥ 39 ॥  
सुरूपं पुरुषं दृष्ट्वा भ्रातरं यदि वा सुतम्।  
योनिः क्लिद्यति नारीणामामपात्रमिवाम्भसा॥ 40 ॥  
न स्त्रीणामप्रियः कश्चित्प्रियो वापि न विद्यते।  
गावस्तृणमिवारण्ये प्रार्थयन्ति नवं नवम्॥ 41 ॥  
कुलीना रूपवत्यश्च नाथवत्यश्च योषितः।  
मर्यादासु न तिष्ठन्ति स दोषः स्त्रीषु नारद॥ 42 ॥  
समयज्ञानर्थवतः प्रतिरूपान्वशे स्थितान्।  
पतीनां नटमासाद्य नालं नार्यः प्रतीक्षितुम्॥ 43 ॥  
न भयान्नाप्यनुक्रोशान्नार्थहेतोः कथञ्चन।  
न ज्ञातिकुलसम्बन्धात्स्त्रियस्तिष्ठन्ति भर्तृषु॥ 44 ॥  
माद्यति प्रमदां दृष्ट्वा सुरां पीत्वा न माद्यति।  
यस्मादृष्टिमदा नारी तस्मात् तां परिवर्जयेत्॥ 45 ॥  
यौवने वर्तमानानां मृष्टाभरणवाससाम्।  
नारीणां स्वैरवृत्तीनां स्पृहयन्ति कुलस्त्रियः॥ 46 ॥  
या हि शश्वद्बहुमता रक्ष्यन्ते दयिताः स्त्रियः।  
अपि ताः सम्प्रसज्जन्ते कुब्जान्धजडवामनैः॥ 47 ॥  
पङ्गुष्वपि च देवर्षे ये चान्ये कुत्सिता जनाः।  
स्त्रीणामगम्यो लोकेऽस्मिन्नास्ति कश्चिन् महामुने॥ 48 ॥  
अलाभात्पुरुषाणां हि भयात्परिजनस्य च।  
वधबन्धभयाच्चैव तथा गुप्ता हि योषितः॥ 49 ॥  
लोकानामपि दातारं कर्तारं मानसान्त्वयोः।  
रक्षितारं न मृष्यन्ति भर्तारं परमस्त्रियः॥ 50 ॥  
न कामभोगान्बहुलान्नालङ्कारार्थसञ्चयान्।  
तथाहि बहु मन्यन्ते यथा रत्याः परिग्रहम्॥ 51 ॥  
असद्धर्मस्त्वयं स्त्रीणामस्माकं भवति प्रभो।  
पापीयसो नरान्यद्वै लज्जां त्यक्त्वा भजन्ति ताः॥ 52 ॥  
अविद्वांसमलं लोके विद्वांसमपि वा पुनः।  
प्रमदा ह्युत्पथं नेतुं कामक्रोधवशानुगम्॥ 53 ॥  
यस्य स्त्री तस्य भोगेच्छा निःस्त्रीकस्य क्व भोगभूः।  
स्त्रियं त्यक्त्वा जगत्त्यक्तं जगत्त्यक्त्वा सुखी भवेत्॥ 54 ॥  
यस्य जिह्वासहस्रं स्याज्जीवेत् साग्रशतं च यः।  
अनन्यकर्मा स्त्रीदोषान्सोऽप्यनुक्त्वा लयं व्रजेत्॥ 55 ॥  
न विषेण न शस्त्रेण नाग्निना न च मृत्युना।  
(1)अप्रतीकारपारुष्याः स्त्रीभिरेव स्त्रियः कृताः॥ 56 ॥  
F.N.  
(1. प्रतीकाररहितं पारुष्यं क्रौर्यं यासां ताः.)  
नयनविकारैरन्यं वचनैरन्यं विचेष्टितैरन्यम्।  
रमयति सुरतेनान्यं स्त्रीबहुरूपा निजा कस्य॥ 57 ॥  
स्त्रीषु न रागः कार्यो रक्तं पुरुषं स्त्रियः परिभवन्ति।  
रक्तैव हि रन्तव्या विरक्तभावा तु हातव्या॥ 58 ॥  
हृदयं हरन्ति नार्यो मुनेरपि भ्रूकटाक्षविक्षेपैः।  
दोर्मूलनाभिदेशं प्रदर्शयन्त्यो महाचपलाः॥ 59 ॥  
सुमुखेन वदन्ति वल्गुना प्रहरन्त्येव शितेन चेतसा।  
मधु तिष्ठति वाचि योषितां हृदये हालहलं महद्विषम्॥ 60 ॥  
अत एव निपीयतेऽधरो हृदयं मुष्टिभिरेव ताड्यते।  
पुरुषैः सुखलेशवञ्चितैर्मधुलुब्धैः कमलं यथालिभिः॥ 61 ॥  
गुणाश्रयं कीर्तियुतं च कान्तं पतिं विधेयं सधनं रतिज्ञम्।  
विहाय शीघ्रं वनिता व्रजन्ति नरान्तरं शीलगुणादिहीनम्॥ 62 ॥  
(1)समुद्रवीचीव चलस्वभावाः सन्ध्याभ्रलेखेव मुहूर्तरागाः।(2)  
स्त्रियो हृतार्थाः पुरुषं निरर्थं निष्पी(3)डितालक्तकवत्त्यजन्ति॥ 63 ॥  
F.N.  
(1. तरङ्गः.)  
(2. सायंतनाभ्रमिव क्षणमनुरागिण्यः.)  
(3. निष्पीडितलाक्षारसरञ्जितकार्पासवत्.)  
स्त्रियो हि मूलं निध(4)नस्य पुंसः स्त्रियो हि मूलं (5)व्यसनस्य पुंसः।  
स्त्रियो हि मूलं नरकस्य पुंसः स्त्रियो हि मूलं कलहस्य पुंसः॥ 64 ॥  
F.N.  
(4. मरणस्य.)  
(5. दुःखस्य.)  
अपण्डितास्ते पुरुषा मता मे ये स्त्रीषु च श्रीषु च विश्वसन्ति।  
श्रियो हि कुर्वन्ति तथैव नार्यो भुजङ्गकन्यापरिसर्पणानि॥ 65 ॥  
अन्यं मनुष्यं हृदयेन कृत्वा अन्यं ततो दृष्टिभिराह्वयन्ति।  
अन्यत्र मुञ्चन्ति मदप्रसेकमन्यं शरीरेण च कामयन्ते॥ 66 ॥  
नातिप्रसङ्गः प्रमदासु कार्यो नेच्छेद्बलं स्त्रीषु विवर्धमानम्।  
अतिप्रसक्तैः पुरुषैर्यतस्ताः क्रीडन्ति काकैरिव लूनपक्षैः॥ 67 ॥  
कुर्वन्ति तावत् प्रथमं प्रियाणि यावन्न जानन्ति नरं प्रसक्तम्।  
ज्ञात्वाथ तं मन्मथपाशबद्धं ग्रस्तामिषं मीनमिवोद्धरन्ति॥ 68 ॥  
संमोहयन्ति मदयन्ति विडम्बयन्ति निर्भर्त्सयन्ति रमयन्ति विषादयन्ति।  
एताः प्रविश्य सदयं हृदयं नराणां किं नाम वामनयना न समाचरन्ति॥ 69 ॥  
स्त्रीणामशिक्षितपटुत्वममानुषीणां ….  
3  
5  
.  
52  
.श्यते किमुत याः परिबोधवत्यः।  
प्रागन्तरिक्षगमनात्स्वमपत्यजातमन्यद्विजैः परभृताः किल पोषयन्ति॥ 70 ॥  
(6)अनङ्कुरितकूर्चकः स तु (7)सितोपलाढ्यं पयः स एव धृतकूर्चकः सलवणाम्बुतक्रोपमः।  
स एव सित(8)कूर्चकः क्वथितगुग्गुलूद्वेगकृद्भवन्ति हरिणीदृशां प्रियतमेषु भावास्त्रयः॥ 71 ॥  
F.N.  
(6. अनुद्गतश्मश्रुः.)  
(7. शर्करायुक्तं दुग्धमिव सुखावहः.)  
(8. सितकूर्चकस्तु स्त्रीणां क्वथितगुग्गुलवदुद्वेगजनक. न कथमपि सन्तोषजनक इत्यर्थः.)  
शृणु हृदय रहस्यं यत्प्रशस्तं मुनीनां न खलु न खलु योषित् सन्निधिः सम्विधेयः।  
हरति हि हरिणाक्षी क्षिप्रमक्षिक्षुरप्रैः पिहितशमतनुत्रं चित्तमप्युत्तमानाम्॥ 72 ॥  
शास्त्रज्ञोऽपि प्रकटविनयोऽप्यात्मबोधेऽपि गाढं संसारेऽस्मिन् भवति विरलो भाजनं सद्गतीनाम्।  
येनैतस्मिन्निरयनगरद्वारमुद्धाटयन्ती वामाक्षीणां भवति कुटिला भ्रूलता कुञ्चिकेव॥ 73 ॥  
अपसरत रे दूरादस्मात्कटाक्षविषानलात्प्रकृतिविषमाद्योषित्सर्पाद्विलासफणाभृतः।  
इतरफणिना दष्टः शक्यश्चिकित्सितुमौषधैश्चटुलवनिताभोगिग्रस्तं त्यजन्ति हि मन्त्रिणः॥ 74 ॥  
स्वातन्त्र्यं पितृमन्दिरे च वसतिर्यात्रोत्सवे सङ्गतिर्गोष्ठीपूरुषसन्निधाननियमो वासो विदेशे तथा।  
संसर्गः(1) सह पुंश्चलीभिरसकृद्वृत्तेर्निजायाः क्षतिः पत्युर्वार्धकमीप्सितं (2)प्रवसनं नाशस्य हेतुः स्त्रियः॥ 75 ॥  
F.N.  
(1. समागमः.)  
(2. प्रवासः.)  
अग्राह्यं हृदयं तथैव वदनं यद्दर्पणान्तर्गतं (3)भावः (4)पर्वतसूक्ष्ममार्गविषमः स्त्रीणां न विज्ञायते।  
चित्तं (5)पुष्करपत्त्रतोयतरलं विद्वद्भिराशंसितं नारी नाम विषाङ्कुरैरिव लतादोषैः समं वर्धिता॥ 76 ॥  
F.N.  
(3. चित्ताभिप्रायः.)  
(4. पर्वतस्थसूक्ष्ममार्गवदतिकठिनः.)  
(5. कमलपत्त्रगतजलविन्दुवच्चञ्चलम्.)  
एकेन स्मितपाटलाधररुचो जल्पन्त्यनल्पाक्षरं वीक्षन्तेऽन्यमितः स्फुटत्कुमुदिनीफुल्लोल्लसल्लोचनाः।  
दूरोदारचरित्रचित्रविभवं ध्यायन्ति चान्यं धिया केनेत्थं परमार्थतोऽर्थवदिव प्रेमास्ति वामभ्रुवाम्॥ 77 ॥  
कार्कश्यं स्तनयोर्दृशोस्तरलतालीकं मुखे दृश्यते कौटिल्यं कचसञ्चये प्रवचने मान्द्यं त्रिके स्थूलता।  
भीरुत्वं हृदये सदैव कथितं मायाप्रयोगः प्रिये यासां दोषगणो गुणा मृगदृशां ताः किं नराणां प्रियाः॥ 78 ॥  
भर्ता यद्यपि नीतिशास्त्रनिपुणो विद्वा(6)न्कुलीनो युवा दाता कर्णसमः प्रसिद्धविभवः शृङ्गारदीक्षागुरुः।  
स्वप्राणाधिककल्पिता स्ववनिता स्नेहेन संलालिता तं कान्तं प्रविहाय सैव युवती जारं पतिं वाञ्छति॥ 79 ॥  
F.N.  
(6. उपदेष्टा.)  
आलापैर्मधुरैश्च काश्चिदपरानालोकितैः सस्मितैरन्यान्विभ्रमकल्पनाभिरितरानह्गैरनङ्गोज्ज्वलैः।  
आचारैश्चतुरैः परानभिनवैरन्यान्भ्रुवः कम्पनैरित्थं काश्चन रञ्जयन्ति सुदृशो मन्ये मनस्त्वन्यथा॥ 80 ॥  
हासस्तूत्कलिकाप्रदीपनपटुर्हस्ताङ्घ्रिनेत्राननं तन्वङ्ग्या विषजातमेव भुजगी वेणी च रोमावलिः।  
किं च श्रीफलमुन्नतस्तनभरः कामं मनस्तामिमां सर्वाकारविषोग्रमूर्तिमबलां प्राप्यापि यज्जीवति॥ 81 ॥  
मुक्ताहारलता रणन्मणिमया हैमास्तुलाकोटयो रागः कुङ्कुमसम्भवः सुरभयः पौष्प्यो विचित्राः स्रजः।  
वासश्चित्रदुकूलमल्पमतिभिर्नार्यामहो कल्पितं बाह्यान्तः परिपश्यतां तु निरयो नारीति नाम्ना कृतः॥ 82 ॥  
आवर्तः संशयानामविनयभवनं पत्तनं साहसानां दोषाणां सन्निधानं कपटशतमयं क्षेत्रमप्रत्ययानाम्।  
दुर्गाह्यं यन्महद्भिर्नरवरवृषभैः सर्वमायाकरण्डं स्त्रीयन्त्रं केन लोके विषममृतमयं धर्मनाशाय सृष्टम्॥ 83 ॥  
स्त्रीस्वभावनिन्दा।>  
  
यस्य भार्या (7)शुचिर्दक्षा भर्तारमनुगामिनी।  
नित्यं मधुरवक्त्री च सा रमा न रमा रमा॥ 1 ॥(8)  
F.N.  
(7. पवित्रा.)  
(8. लक्ष्मीः.)  
नित्यं स्नाता सुगन्धा च नित्यं च प्रियवादिनी।  
अल्पभुङ्मितवक्त्री च देवता सा न मानुषी॥ 2 ॥  
असारभूते संसारे सारभूता नितम्बिनी।  
इति सञ्चिन्त्य वै शंभुरर्धाङ्गे पार्वतीं दधौ॥ 3 ॥  
सैव साध्वी सुभक्तश्च सुस्नेहः सरसोज्ज्वलः।  
(1)पाकः सञ्जायते यस्याः करादप्युदरादपि॥ 4 ॥  
F.N.  
(1. पक्वान्नम्; (पक्षे) बालकः.)  
(2)रूपसम्पन्नम(3)ग्राम्यं प्रेम(4)प्रायं प्रियंवदम्।(5)  
कुलीनमनुकूलं च (6)कलत्रं कुत्र लभ्यते॥ 5 ॥  
F.N.  
(2. सौन्दर्यपूर्णम्.)  
(3. सद्व्यवहारचतुरम्.)  
(4. प्रेमबहुलम्.)  
(5. मधुरभाषि.)  
(6. पत्नी.)  
न गृहं गृहमित्याहुर्गृहिणी गृहमुच्यते।  
गृहं तु गृहिणीहीनं कान्तारादतिरिच्यते॥ 6 ॥  
वृक्षमूलेऽपि दयिता यत्र तिष्ठति तद्गृहम्।  
प्रसादोऽपि तया हीनो ह्यरण्यसदृशः स्मृतः॥ 7 ॥  
तावत्कुलस्त्रीमर्यादा यावल्लज्जा(7)वगुण्ठनम्।  
हृते तस्मिन्कुल्लस्त्रीभ्यो वरं वेश्याङ्गनाजनः॥ 8 ॥  
F.N.  
(7. लज्जाया अवगुण्ठनं सम्वरणम्.)  
कार्ये दासी रतौ वेश्या भोजने जननीसमा।  
विपत्तौ बुद्धिदात्री च सा भार्या सर्वदुर्लभा॥ 9 ॥  
वश्यभावेन सुमनाः सुव्रता सुसमाहिता।  
अनन्यचित्ता सुमुखी भर्तुः सा धर्मचारिणी॥ 10 ॥  
न कार्येषु न भोगेषु नैश्वर्ये न सुखे तथा।  
स्पृहा स्याच्च यथा भर्तुः सा नारी सुखभागिनी॥ 11 ॥  
कल्योत्थानपरा नित्यं गुरुशुश्रूषणे रता।  
सुसंमृष्टगृहा चैव गोशकृत्कृतलेपना॥ 12 ॥  
श्वश्रूश्वशुरयोः पादौ तोषयन्ती पतिव्रता।  
मातापितृपरा नित्यं या नारी सा प्रतिव्रता॥ 13 ॥  
पतिर्हि देवो नारीणां पतिर्बन्धुः पतिर्गतिः।  
पत्युर्गतिसमा नास्ति दैवतं वा यथा पतिः॥ 14 ॥  
बालया वा युवत्या वा वृद्धया वापि योषिता।  
न स्वातन्त्र्येण कर्तव्यं किञ्चित्कार्यं गृहेष्वपि॥ 15 ॥  
नास्ति स्त्रीणां पृथग्यज्ञो न व्रतं नाष्युपोषणम्।  
पतिं शुश्रूषते येन तेन स्वर्गे महीयते॥ 16 ॥  
पाणिग्राहस्य साध्वी स्त्री जीवतो वा मृतस्य वा।  
पतिलोकमभीप्सन्ती नाचरेत् किञ्चिदप्रियम्॥ 17 ॥  
सदा प्रहृष्टया भाव्यं गृहकार्ये च दक्षया।  
सुसंस्कृतोपस्करया व्यये चामुक्तहस्तया॥ 18 ॥  
जीवति जीवति नाथे मृते मृता या मुदा युता मुदिते।  
सहजस्नेहरसाला कुलवनिता केन तुल्या स्यात्॥ 19 ॥  
प्रतिरजनि प्रतिदिवसं विहर बहिश्चण्डि डिण्डिमं दत्त्वा।  
कोणवधूदृग्वलितैर्विश्वं पुनराकुलीभवति॥ 20 ॥  
दीपदशा कुलयुवती वैदग्ध्येनैव मलिनतामेति।  
दोषा अपि भूषायै गणिकायाः शशिकलायाश्च॥ 21 ॥  
प्रतिपक्षेणापि पतिं सेवन्ते भर्तृवत्सलाः साध्व्यः।  
अन्यरुदितां शतानि हि समुद्रगाः प्रापयन्त्यब्धिम्॥ 22 ॥  
तल्पे प्रभुरिव गुरुरिव मनसिजशास्त्रे श्रमे भुजिष्येव।  
गेहे श्रीरिव गुरुजनपुरतो मूर्तेव सा व्रीडा॥ 23 ॥  
ढक्कामाहत्य मदं वितन्वते करिण इव चिरं पुरुषाः।  
स्त्रीणां करिणीनामिव मदः पुनः स्वकुलनाशाय॥ 24 ॥  
अकरुण कातरमनसा दर्शितनीरा निरन्तरालेयम्।  
त्वामनुधावति विमुखं गङ्गेव भगीरथं दृष्टिः॥ 25 ॥  
परपतिनिर्दयकुलटाशोषित शठ नेर्ष्यया न कोपने।  
दग्धममतोपतप्ता रोदिमि तव तानवं वीक्ष्य॥ 26 ॥  
कार्येषु मन्त्री करणेषु दासी भोज्येषु माता शयनेषु रम्भा।  
धर्मानुकूला क्षमया धरित्री भार्या च षाङ्गुण्यवतीह दुर्लभा॥ 27 ॥  
बहिर्न लोला दृगपाङ्गमूलादुपैति कूलादिव सागरोर्भिः।  
न वा सतीनामभिलाषबन्धं व्यनक्ति गन्धं कलिकेव चेतः॥ 28 ॥  
लज्जावशावनतमन्थरदृष्टिपातं यैश्चुम्बितं कुलवधूवदनारविन्दम्।  
तेषामनेकपुरुषव्रणिताधरेषु सक्तिः कथं भवति वेशवधूमुखेषु॥ 29 ॥  
नातःपरं कुलमतः परतो न शीलं नातः परं च करुमासदनं मृगाक्ष्याः।  
यद्बाष्पबिन्दुरपराधवतोऽपि पत्युरुत्सङ्गितेन चरणेन तयापनिन्ये॥ 30 ॥  
मानाग्निवर्धनमहौषधमेतदेव स्त्रीणां सपत्नवनिताह्वयकीर्तनं यत्।  
अव्याजनिर्भरभयप्रणतोत्तराणां मन्ये विशेषत इदं कुलकन्यकानाम्॥ 31 ॥  
पदन्यासो गेहाद्बहिर(1)हिफणारोपणसमो निजा(2)वासादन्यद्भवनमपरद्वीपतुलितम्।  
वचो लोकालभ्यं कृपणधनतुल्यं मृगदृशः पुमानन्यः (3)कान्ताद्विधुरिव चतुर्थीसमुदितः॥ 32 ॥  
F.N.  
(1. सर्पः.)  
(2. स्वगृहात्.)  
(3. कान्तात्प्रियादन्यः पुमान्वरदचतुर्थ्युदितश्चन्द्र इव दर्शनानर्ह इत्यर्थः.)  
चतुर्थेऽह्नि स्नातां त्रिदिनविरहात्पाण्डुवनां रजोमुक्तां तन्वीं चपलनयनां कामकलिताम्।  
हिमत्वङ्मार्जारीमलयभवगन्धप्रणयिनीमधन्यः को भुङ्क्ते च्युतकुसुमशेषामिव लताम्॥ 33 ॥  
गतागतकुतूहलं नयनयोरपाङ्गावधि स्मितं कुलनतभ्रुवामधर एव विश्राम्यति।  
वचः प्रियतमश्रुतेरतिथिरेव कोपक्रमः कदाचिदपि चेत्तदा मनसि केवलं मज्जति॥ 34 ॥  
भक्तिः प्रेयसि(4) संश्रितेषु(5) करुणा श्वश्रूषु नम्रं शिरः प्रीतिर्यातृषु गौरवं गुरुजने (6)क्षान्तिः (7)कृतागस्यपि।  
(8)अम्लाना कुलयोषितां व्रतविधिः सोऽयं विधेयः पुनर्मद्भर्तुर्दयिता इति प्रियसखीबुद्धिः सपत्नीष्वपि॥ 35 ॥  
F.N.  
(4. भर्तरि.)  
(5. आश्रितेषु.)  
(6. क्षमा.)  
(7. अपराधिनि.)  
(8. प्रफुल्लवदना.)  
अभ्युत्थानमुपागते गृहपतौ तद्भाषणे नम्रता तत्पादार्पितदृष्टिरासनविधस्तस्योप(9)चर्या स्वयम्।  
सुप्ते तत्र शयीत तत्प्रथमतो (10)जह्याच्च शय्यामिति प्राच्यैः पुत्रि निवेदितः कुलवधूसिद्धान्तधर्मागमः॥ 36 ॥  
F.N.  
(9. पूजा.)  
(10. त्यजेत्.)  
शुश्रूषस्व गुरून्कुरु प्रियसखीवृत्तिं सपत्नीजने भर्तुर्विप्रकृतापि रोषणतया मा स्म प्रतीपं गमः।  
भूयिष्ठं भव दक्षिणा परिजने भोगेष्वनुत्सेकिनी यान्त्येवं गृहिणीपदं युवतयो वामाः कुलस्याधयः॥ 37 ॥  
निर्व्याजा दयिते ननान्दृषु नता श्वश्रूषु भक्ता भव स्निग्धा बन्धुषु वत्सला परिजने स्मेरा सपत्नीष्वपि।  
भर्तुर्मित्रजने सनम्रवचना खिन्ना च तद्वैरिषु प्रायः सम्वननं नतभ्रु तदिदं वीतौषधं भर्तृषु॥ 38 ॥  
स्नानाम्भो बहु साधिता रसवती देवाग्निकार्योचितः सम्भारो रचितो विशुद्धवसने कालोचिते योजिते।  
स्नानं नाथ विधीयतामतिथयः सीदन्ति नान्या त्वरा धन्यं बोधयते शनैरिति पतिं मध्याह्नसुप्तं सती॥ 39 ॥  
सञ्चारो रतिमन्दिरावधि सखीकर्णावधि व्याहृतं चेतः कान्तसमीहितावधि महामानोऽपि मौनावधि।  
हास्यं चाधरपल्लवावधिपदन्यासावधि प्रेक्षितं सर्वं सावधि नावधिः कुलभुवां प्रेम्णाः परं केवलम्॥ 40 ॥  
शुश्रूषामनुरुन्धती गुरुजने वाक्ये ननान्दुः स्थिता दाक्षिण्यैकपरायणा परिजने स्निग्धा सपत्नीष्वपि।  
सन्नद्धातिथिसत्कृतौ गृहभरे नैस्तन्द्यमाबिभ्रती वत्से किं बहुना भजस्व कुशलं भर्तुः प्रिये जाग्रती॥ 41 ॥  
सतीवर्णनम्।>  
  
यस्य भार्या विरूपा च (1)कश्मला कलहप्रिया।  
अधिकाधिकभक्षा च सा (2)जरा न जरा जरा॥ 1 ॥  
F.N.  
(1. अमङ्गला.)  
(2. वृद्धत्वम्.)  
एषैव योषितां धन्या शीलं च लभते सुखम्।  
दिवा पतिव्रता भूयो नक्तं च कुलटा यतः॥ 2 ॥  
पर्यङ्कः स्वास्तरणः पतिरनुकूलो मनोहरं सदनम्।  
तृणमिव लघु मन्यन्ते कामिन्यश्चौर्यरतिलुब्धाः॥ 3 ॥  
(3)दुर्दिवसे घनतिमिरे दुःसञ्चारासु नगरवीथीषु।  
पत्युर्विदेशगमने परमसुखं जघनचपलायाः॥ 4 ॥  
F.N.  
(3. दुर्दिने.)  
इह वटवृक्षे यक्षः प्रतिवसति दिवापि यत्र भयशङ्का।  
तस्मिन्नभिनववध्वा नीता वीतोदयाः (4)क्षणदाः॥ 5 ॥  
F.N.  
(4. रात्रयः.)  
सुखशय्या ताम्बूलं विश्रब्धाश्लेषचुम्बनादीनि।  
तुलयन्ति न लक्षांशं त्वरितक्षणचौर्यसुरतस्य॥ 6 ॥  
दिवसे घटिकास्त्रिंशत्त्रिंशद्घटिकाः परं रजनौ।  
लक्षं नगरयुवानस्तात विधातः किमाचरितम्॥ 7 ॥  
(5)आरोपिता शिलायामश्मेव त्वं भवेति मन्त्रेण।  
मग्नापि (6)परिणयापदि जारमुखं वीक्ष्य हसितैव॥ 8 ॥  
F.N.  
(5. स्थापिता.)  
(6. परिणयरूपायामापदि सह्कटे.)  
कुलपतनं(7) (8)जनगर्हां बन्धनमपि जीवितस्य सन्देहम्।  
अङ्गीकरोति सकलं वनिता परपुरुषसंसक्ता॥ 9 ॥  
F.N.  
(7. भ्रष्टताम्.)  
(8. निन्दाम्.)  
सखि सुखयत्य(9)वकाशे प्राप्तः प्रेयान्यथा तथा न गृहे।  
वातादवारितादपि भवति गवाक्षानिलः शीतः॥ 10 ॥  
F.N.  
(9. अवसरे.)  
द्वारि स्तम्भविलग्ना प्रियसखि दृष्टिं पथि क्षिपसि।  
प्रहिणोषि भाग्यभाजि प्रेयसि दूतीमिव भ्रमरीम्॥ 11 ॥  
सुभगं वदति जनस्तं निजपतिरिति नैष रोचते मह्यम्।  
पीयूषेऽपि हि भेषजभावोपहिते भवत्यरुचिः॥ 12 ॥  
इह नगरे (1)प्रतिरथ्यं (2)भुजङ्गसम्बा(3)धरुचिरसञ्चारे।  
सुन्दरि मम मतमेत(4)न्नकुलप्रतिपालनं श्रेयः॥ 13 ॥  
F.N.  
(1. रथ्यायां रथ्यायाम्.)  
(2. सर्पाः; (पक्षे) जाराः.)  
(3. सम्मर्दः.)  
(4. नकुलस्य पालनम्; (पक्षे) न इति पदच्छेदः. कुलप्रतिपालनं न श्रेयः.)  
केलिः प्रदहति मज्जां शृङ्गारोऽस्थीनि चाटवः कटवः।  
बन्धक्याः परितोषो न स्यादनभीष्टदम्पत्योः॥ 14 ॥  
सन्दिग्धे परलोके जनापवादे च जगति बहुचित्रे।  
स्वाधीने पररमणे धन्यास्तारुण्यफलभाजः॥ 15 ॥  
यदि भवति दैवयोगात्पुमान्विरूपोऽपि बन्धकी रहसि।  
न तु कृच्छ्रादपि भद्रं निजकान्तं सा भजत्येव॥ 16 ॥  
यदवधि विवृद्धमात्रा विकसितकुसुमोत्करा शणश्रेणी।  
पीतांशुकप्रियेयं तदवधि पल्लीपतेः पुत्री॥ 17 ॥  
तिमिरेऽपि दूरदृश्या कठिनाश्लेषे च रहसि मुखरा च।  
दन्तमयवलयराजी गृहपतिशिरसा सह स्फुटतु॥ 18 ॥  
एष्यति मा पुनरयमिति गमने यदमङ्गलं मयाकारि।  
अधुना तदेव कारणमवस्थितौ दग्धगेहपतेः॥ 19 ॥  
ग्रामतरुणं तरुण्या (5)नववञ्जुलमञ्जरीसनाथवरम्।  
पश्यन्त्या (6)भवति मुहुर्नितरां मलिना मुखच्छाया॥ 20 ॥  
F.N.  
(5. अशोककलिका.)  
(6. अशोकतरुतले कृतसङ्केतं तत्र गत्वा तदीयमञ्जरीमादाय प्रतिनिवृत्तं दृष्ट्वा गृहव्यापारोवशात् सकृतसङ्केतभङ्गात् स्वापराधभावनया तस्या मुखच्छाया लज्जया मलिना भवतीत्यर्थः.)  
मया कुमार्यापि न सुप्तमेकया न जारमुत्सृज्य पुमान्विलोकितः।  
अनेन गोत्रस्थितिपालनेन मे प्रसन्नतामेतु भवोपकारिणी॥ 21 ॥  
पाणौ गृहीतापि पुरस्कृतापि स्नेहेन(7) नित्यं परिवर्धितापि।  
परोपकाराय भवेदवश्यं वृद्धस्य भार्या करदीपिकेव॥ 22 ॥  
F.N.  
(7. प्रीत्या; (पक्षे) तैलेन.)  
प्रियो मयैवावचितैः प्रसूनैर्हृष्टो हरस्यातनुते सपर्याम्।  
अतो नतानेकलतावृतानि यास्यामि सायं विपिनानि सख्यः॥ 23 ॥  
निभृतं निभृतं निभालयन्त्या वरुणाशाभरणायितं पतङ्गम्।  
गुरुयन्त्रितयापि गोपवध्वा नयनान्तेन निमन्त्रितो मुकुन्दः॥ 24 ॥  
शिरशि शिरसिजं दृशोर्निमेषं विटपिनि पल्लवमालये तृणं वा।  
गणयितुमपि पारयन्ति केचित्प्रियसखि के कथयन्दु जारसङ्ख्याम्॥ 25 ॥  
पतिरतीव धनी (8)सुभगो युवापरविलासवतीषु पराङ्मुखः।  
शिशुरलङ्कुरुते भवनं सदा तदपि सा सुदती रुदती कुतः॥ 26 ॥  
F.N.  
(8. सुन्दरः; (अथ च) सुष्ठु भं नक्षत्रं तस्मिन् गच्छति. कुयोगं त्यक्त्वा भार्यां व्रजति. इदमेव रोदनकारणम्.)  
नाम्बुजैर्न कुसुमैरुपमेयं(1) स्वैरिणीनयनपङ्कजयुग्मम्।  
नोदये दिनकरस्य न वेन्दोः केवलं तमसि यस्य विकासः॥ 27 ॥  
F.N.  
(1. उपमातुं योग्यम्.)  
दृग्भङ्गभङ्गिमशतैरसतीरहस्यमन्वेषयन्कपटभिक्षुक लक्षितोऽसि।  
स्वस्य प्रभुर्न च भवामि ततः क्षमस्व भिक्षोपढौकनमिषादयमञ्जलिस्ते॥ 28 ॥  
ब्रह्मैव सत्यमखिलं नहि किञ्चिदन्यत्तस्मान्न मे सखि परापरभेदबुद्धिः।  
जारे तथा निजवरे सदृशोऽनुरागो व्यर्थं किमर्थमसतीति कदर्थयन्ति॥ 29 ॥  
जन्मैव मास्तु यदि वा न नितम्बिनीषु तत्रापि चेदहह नैव कुलाङ्गनासु।  
हा धिग्विधे कुलवधूरथ चेद्भवेयं नैवास्तु च क्वचन मे मनसोऽनुबन्धः॥ 30 ॥  
गोष्ठेषु तिष्ठति पतिर्बधिरा ननान्दा नेत्रद्वयस्य च पाटवमस्ति यातुः।  
इत्थं निशण्य तरुणी कुचकुम्भसीम्नि रोमाञ्चकञ्चकमुदञ्चितमाततान॥ 31 ॥  
वयं (2)बाल्ये (3)बालांस्तरुणिमनि यूनः (4)परिणतावपीच्छामो(5) वृद्धान् परिणयविधौ नः स्थितिरियम्।  
त्वयारब्धं जन्म क्षपयितुमनेनैकपतिना न मे गोत्रे पुत्री क्वचिदपि सतीलाञ्छनमभूत्॥ 32 ॥  
F.N.  
(2. बाल्यावस्थायाम्.)  
(3. तारुण्ये.)  
(4. वार्धक्ये.)  
(5. इच्छाविषयान् कुर्मः.)  
दृशा किञ्चित्किञ्चिच्चलितभुजलीलाविलसितैः कराघातैः किञ्चिन्नखविलिखनैः किञ्चिदधिकम्।  
स्पृशन्त्यः सम्बाधे(6) गुरुभिरनभिप्रेक्षितपथे यथेष्टं चेष्टन्ते(7) स्फुटकुचतटाः पश्य (8)कुलटाः॥ 33 ॥  
F.N.  
(6. जनसम्मर्दे.)  
(7. व्यापारं कुर्वते.)  
(8. स्वैरिण्यः.)  
अनार्यप्रज्ञानामिह जनवधूनां हि मनसो महाशल्यं कर्णे तव नवकजम्बूकिसलयः।  
भ्रमन् भिक्षाहेतोरधिनगरि बुद्धोऽसि न मया त्वयैतावद्वेषः पथिक न विधेयः पुनरपि॥ 34 ॥  
अयं रेवा(9)कुञ्जः(10) कुसुमशरसेवासमुचितः समीरोऽयं वेलानवदिदलदेलापरिमलः।  
इयं प्रावृड्धन्या नवजलदविन्यासचतुरा पराधीनं चेतः सखि किमपि कर्तुं मृगयते॥ 35 ॥  
F.N.  
(9. नर्मदा.)  
(10. लतागृहम्.)  
स्थितिर्गेहोपान्ते परिजनपरीहासकलना मुहुर्यातायाते सकृदपि गृहे व्याजगमनम्।  
मुहुस्तद्भोग्येऽपि क्षणपरिचयो वस्तुनि दृशः समुत्पन्नप्रेम्णः सकलमिदमापातसुखदम्॥ 36 ॥  
नितम्बिन्यो नित्यं विनयपथविन्यस्तमनसः पताकाः स्युः पुत्रि प्रतिनियतमेताः स्वकुलयोः।  
गुरोरित्यादेशं सदसि सुदृशामोंकृतवती गतातङ्गं राधा हरिमुखमृगाङ्कं मृगयते॥ 37 ॥  
अये को जानीते निजपुरुषसङ्गो नहि तथा यथा स्त्रीणां चेतः परपुरुषसङ्गो रमयति।  
अपि स्वैरं भुक्ता दिवसमखिलं वासरकृता करस्पर्शादिन्दोर्मुकुलयति नेत्राणि नलिनी॥ 38 ॥  
ताम्बूलाक्तं दशनमसकृद्दर्शयन्तीह चेटि घोटीह्रेषा विकृतविरुतं हेतुहीनं हसन्ती।  
स्थानस्थानस्खलितपदविन्यासमाभासमाना यूनामग्रे वसति कुटिलं नर्तितोच्चैर्नितम्बम्॥ 39 ॥  
ज्ञाता मैत्त्री सहजमधुरापातिभिर्लोचितान्तैः कर्णाकर्णि प्रथितमयशो बन्धुवर्गैरभाणि।  
सम्प्रत्येवं तदपि न मनाङ्मुञ्चति प्राणनाथं को जानीते कुवलयदृशः कीदृशः प्रेमबन्धः॥ 40 ॥  
भ्रूभेदैः कतिचिद्गिरा कुटिलया काश्चित्कियत्यः स्मितैः स्वैरिण्यः कथयन्ति मन्मथरसव्यापारवश्यं मनः।  
कासाञ्चित् पुनरङ्गकेषु मसृणच्छायेषु मध्यस्थितो भावः काचपुटेषु (1)पुष्करमिव प्रव्यक्तमालोक्यते॥ 41 ॥  
F.N.  
(1. जलम्.)  
यः कौमारहरः(2) स एव हि (3)वरस्ता एव चैत्रक्षपास्ते चोन्मीलितमालतीसुरभयः प्रौढाः कदम्बानिलाः।  
सा चैवास्मि तथापि चौर्यसुरतव्यापारलीलाविधौ रेवारोधसि वेतसीतरुतले चेतः समुत्कण्ठते॥ 42 ॥  
F.N.  
(2. पतिः.)  
(3. श्रेष्ठः. विलक्षणरतिक्षम इत्यर्थः.)  
दृष्टिं हे प्रतिवेशिनि क्षणमिहाप्यस्मद्गृहे दास्यसि प्रायेणास्य शिशोः पिता न विरसाः (4)कौपीरपः पास्यति।  
एकाकिन्यपि यामि तद्वरमितः स्रोतस्तमालाकुलं नीरन्ध्रास्तमुमालिखन्तु जरठच्छेदा नलग्रन्थयः॥ 43 ॥  
F.N.  
(4. कूपसम्बन्धिनीः.)  
शुश्रूषस्व गुरून्निवर्तय सखीर्वन्दस्व बन्धुस्त्रियः कावेरीतटसन्निविष्टनयने मुग्धे किमुत्ताम्यसि।  
आस्ते पुत्रि समीप एव गमनादेलालतालिङ्गितन्यञ्चद्बालतमालदन्तुरदरी तत्रापि गोदावरी॥ 44 ॥  
भद्रं तस्य तरोः स्वयं चिरकृतप्रस्थानकं कथ्यतां दुर्वारस्तमरण्यवह्निरदहद्धिग्दारुणं दुर्वचः।  
मा खिद्यस्व ततः प्रभृत्यनुदिनं तस्याः पतद्भिर्दृशोरम्भोभिः परिणद्धपल्लवघनच्छायस्तरुर्वर्धते॥ 45 ॥  
स्वामी निःश्वसितेऽप्यसूयति मनोजिघ्रः सपत्नीजनः श्वश्रूरिङ्गितदैवतं नयनयोरीहालिहो यातरः।  
तद्दूरादयमञ्जलिः किमधुना दृग्भङ्गिभावेन ते वैदग्धीमधुरप्रपञ्चचतुर व्यर्थोऽयमत्र श्रमः॥ 46 ॥  
आयातासि विमुञ्च वेपथुभरं दृष्टासि नो केनचिन्नीलं चोलममुं विमुञ्च हरतु स्वेदं निशीथानिलः।  
इत्यन्तर्भयसन्नकण्ठमसकृद्यामीति तल्पं गता जल्पन्ती परिरभ्यते सुकृतिभिः स्वैरं नवस्वैरिणी॥ 47 ॥  
सव्रीडार्धनिरीक्षणं यदुभयोर्यद्दूतिसम्प्रेषणमद्य श्वो भविता समागम इति प्रीतिप्रसादश्च यः।  
प्राप्ते कालसमागमे सरभसं यच्चुम्बनालिङ्गनं तत्कामस्य फलं तदेव सुरतं शेषा पशूनां स्थितिः॥ 48 ॥  
इन्दुर्यत्र न निन्द्यते न मधुरं दूतीवचः श्रूयते नोच्छ्वासा हृदयं दहन्त्यशिशिरा नोपैति कार्श्यं वपुः।  
स्वाधीनामनुकूलिकां स्वगृहणीमालिङ्ग्य यत्सुप्यते तत्किं प्रेम गृहाश्रमव्रतमिदं कष्टं समाचर्यते॥ 49 ॥  
चेत्पौरादपि शङ्कसे हिमरुचोरप्यर्चिषो लज्जसे भोगीन्द्रादपि चेद्बिभेषि तिमिरस्तोमादपि त्रस्यसि।  
चेत्कुञ्जादपि दूयसे जनघटध्वानादपि क्षुभ्यसि प्रायः पुत्रि हतास्मि हन्त भविता त्वत्तः कलङ्कः कुले॥ 50 ॥  
आः पाकं न करोषि पापिनि कथं पापी त्वदीयः पिता रण्डे जल्पसि किं तवैव जननी रण्डा त्वदीया स्वसा।(11)  
निर्गच्छ त्वरितं गृहाद्बहिरितो नेदं त्वदीयं गृहं हा हा नाथ ममाद्य देहि मरणं जारस्य भाग्योदयः॥ 51 ॥  
F.N.  
(1. भगिनी.)  
कार्ये सत्यपि (2)जातु याति न बहिर्नाप्यन्यमालोकते साध्वीरप्य(3)नुकुर्वती गुरुजनं श्वश्रूं च शुश्रूषते।  
विस्रम्भं(4) कुरुते च पत्युरधिकं प्राप्ते निशीथे पुनर्निद्राणे(5) सकले जने शशिमुखी निर्याति (6)रन्तुं विटैः(7)॥ 52 ॥  
F.N.  
(2. कदाचित्.)  
(3. अनुकरणं कुर्वाणा.)  
(4. विश्वासम्.)  
(5. शयाने.)  
(6. क्रीडितुम्.)  
(7. जारैः.)  
आकारणे शशी गिरा (8)परभृतः पारावतश्चुम्बने हंसश्च(9)ङ्कमणे समं दयितया रत्यां प्रमत्तो गजः।  
इत्थं भर्तरि मे समस्तयुवतिश्लाघ्यैर्गुणैः सेविते क्षुण्णं नास्ति विवाहितः पतिरिति स्यान्नैष दोषो यदि॥ 53 ॥  
F.N.  
(8. कोकिलः.)  
(9. गमने.)  
ज्ञातं ज्ञातिजनैः प्रमष्टमयशो दूरं गता धीरता त्यक्ता ह्रीः प्रतिपादितोऽप्यविनयः साध्वीपदं प्रोज्झितम्।  
लुप्ता चोभयलोकसाधुपदवी दत्तः कलङ्कः कुले भूयो दूति किमन्यदस्ति यदसावद्यापि नागच्छति॥ 54 ॥  
देहे दुर्ललितस्य देवरशिशोः स्फोटव्रणो दारुणो (10)यातस्तेन वनस्पतित्वचमुपाहर्तुं मया गम्यते।  
दृप्यन्तु श्वसितानि घर्मसलिलैः पत्त्राणि लुप्यन्तु वा वक्षो वा विलिखन्तु हन्त नखरैः क्रुद्धाः कपिश्रेणयः॥ 55 ॥  
F.N.  
(10. सम्बोधनपदम्. 'जातः’ इति वा पाठः.)  
अम्ब श्वश्रु यदि त्वया हतशुकः सम्वर्धनीयस्तदा लौहं पञ्जरमस्य दुर्नयवतो गाढान्तरं कारय।  
अद्यैनं बदरीनिकुञ्जकुहरे सम्लीनमन्विष्यती दष्टा यन्न भुजङ्गमेन तदतिश्रेयः किमेभिः क्षतैः॥ 56 ॥  
न्यस्तं पन्नगमूर्ध्नि पादयुगलं भक्तिर्विमुक्ता गुरोस्त्यक्ता प्रीतिरकारि किं न भवतो हेतोर्मया दुष्कृतम्।  
अङ्गानां शतयातना नयनयोः कोऽपि क्रमो रौरवः कुम्भीपाकपराभवश्च मनसो युक्तं त्वयि प्रस्थिते॥ 57 ॥  
नारीणां खलु बन्धुरन्धतमसं पाथोधरः सोदरः कुञ्जं नाभिगृहं निशा सहचरी सेव्यः स्मरः क्ष्मापतिः।  
इत्थं चारुचकोरचञ्चलदृशां यासां मतिर्जायते तासामेव यशः सुधांशुधवलं तासां च सौख्यं सदा॥ 58 ॥  
हंसैः शैवलमञ्जरीति कबरी चञ्चूभिराकर्षिता वक्त्रे चन्द्रधिया चकोरवनिता चक्रे नखैरक्रमम्।  
भृङ्गैः पङ्कजकोरकप्रतिभया वक्षोरुहो वीक्षितस्तन्मातः करवै पुनर्न सरसीतोयावगाहोद्यमम्॥ 59 ॥  
आस्तां विश्वसनं सखीषु विदिताभिप्रायसारे जने तत्राप्यर्पयितुं दृशं सुरुचिरां शक्नोमि न व्रीडया।  
लोकोऽप्येष परोपहासकुशलः सूक्ष्मेङ्गितज्ञोऽप्यलं मातः कं शरणं व्रजामि हृदये जीर्णोऽनुरागानलः॥ 60 ॥  
कार्येणापि विलम्बनं परगृहे श्वश्रूर्न संमन्यते शङ्कामारचयन्ति यूनि भवनं प्राप्ते मिथो यातरः।  
वीथीनिर्गमनेऽपि तर्जयति च क्रुद्धा नानान्दा पुनः कष्टं हन्त मृगीदृशां पतिगृहं प्रायेण कारागृहम्॥ 61 ॥  
एकान्ते बत नो गृहं शशिमुखोऽप्यन्यादृशो दृश्यते क्षिप्रं साधय यातु पुत्रि स दिने भुक्त्वान्यमावासकम्।  
श्वश्र्वा संभ्रमिता किलेति बहुशः संप्रेरयन्त्या वधूः पान्थं वीक्ष्य बभञ्ज सस्मितमुखी सैवार्धसिद्धोदनम्॥ 62 ॥  
एते वारिकणाः किरन्ति पुरुषान् वर्षन्ति नाम्भोधराः शैलाः शाद्वलमुद्वमन्ति न सृजन्त्येते पुनर्नायकान्।  
त्रैलोक्ये तरवः फलानि सुवते नैवारभन्ते जनान् धातः कातरमालपामि कुलटाहेतोस्त्वया किं कृतम्॥ 63 ॥  
सम्पत्कस्याद्य तारा भवति तरलिता यत्पुरो नेत्रतारा दृष्टा केनाद्य काञ्ची यदभिमुखगता वेपते रत्नकाञ्ची।  
उग्रः कस्याद्य तुष्टः सखि यदनुमते कश्चिदुग्रोऽनुतापः स्नातं केनाद्य वेणीपयसि विलुलिता यत्कृते कापि वेणी॥ 64 ॥  
पश्यन्ति स्निग्धमुग्धं प्रतिकलमधुरैर्मोहयन्त्यङ्गहारैः साकूतैर्मन्दहासैरपि परपुरुषाञ्शश्वदानन्दयन्ति।  
चेष्टन्ते चेत एते किमपि परिचयाद्धारयिष्यन्ति तेषां प्राणान् को वेद लोके परजलजदृशां चित्तमत्यन्तलोलम्॥ 65 ॥  
पृथ्वी तावत्त्रिकोणा विपुलनदनदीग्रावरुद्धं तदर्धं तत्राप्यर्धं युवत्यः शिशुगतवयसो रोगिणो योगिनश्च।  
त्याज्यास्तत्रापि मान्याः श्वशुरपितृमुखाः सन्ति शेषाः कियन्तो मिथ्यावादो ममायं मुखरमुखरवः पुंश्चली पुंश्चलीति॥ 66 ॥  
%पान्थसङ्केतः॥% ग्रामेऽस्मिन्प्र(1)स्तरप्राये न किञ्चित्पान्थ(2) विद्यते।  
(3)पयोधरोन्नतिं दृष्ट्वा वस्तुमिच्छसि चेद्वस॥ 67 ॥  
F.N.  
(1. पाषाणबहुले; (पक्षे) पाषाणतुल्ये.)  
(2. आस्तरणादिकम्; (पक्षे) समागमप्रातबन्धकम्.)  
(3. मेघानामुन्नतिः; (पक्षे) स्तनयोरुन्नतिः.)  
पान्थ मन्दमते किंवा सन्तापमनुविन्दसि।  
(4)पयोधरं (5)समाशास्व येन शान्तिमवाप्नुयात्॥ 68 ॥  
F.N.  
(4. मेघम्; (पक्षे) स्तनम्.)  
(5. सम्यक्प्रार्थनां कुरु.)  
वीक्षितुं न क्षमा श्वश्रूः स्वामी दूरतरं गतः।  
अहमेकाकिनी बाला तवेह वसतिः कुतः॥ 69 ॥  
त्वमिव पथिक (6)प्रियो मे विट(7)पिस्तोमेषु गमयति क्लेशान्।  
किमितोऽन्यत्कुशलं मे सम्प्रति यत्पान्थ जीवामि॥ 70 ॥  
F.N.  
(6. कान्तः.)  
(7. वृक्षसमूहेषु.)  
किमिति कृशासि कृशोदरि किं तव परकीयवृत्तान्तैः।  
कथय तथापि (1)मुदे मम कथयिष्यति पान्थ तव जाया॥ 71 ॥  
F.N.  
(1. हर्षाय.)  
यदि गन्तासि दिगन्तं पथिक पतिस्तत्र सम्बोध्यः।  
नयनश्रवणाविहीना कथमुपचर्या मयैकया जननी॥ 72 ॥  
निबिडतमतमालमल्लिवल्लीविचकिलराजिविराजितोपकण्ठे।  
पथिक समुचितस्तवाद्य तीव्रे सवितरि तत्र सरित्तटे निवासः॥ 73 ॥  
(2)भो पान्थ पुस्तकधर क्षणमत्र तिष्ठ वैद्योऽसि किं गणितशास्त्रविशारदोऽसि।  
केनौषधेन मम पश्यति भर्तुरम्बा किं वागमिष्यति पतिः सुचिरप्रवासी॥ 74 ॥  
F.N.  
(2. कक्षे पुस्तकधारिणं पान्थं प्रति कस्याश्चित्कामिन्याः स्वाभिप्रायसूचिकोक्तिः. औषधप्रश्नेन श्वश्र्वा अन्धत्वं सूचितम्. प्रोषितस्य पत्युः कदागमनं भविष्यतीति प्रश्नेन सोऽपि गृहे नास्तीति सूचितम्.)  
एकाकिनी यदबला तरुणी तथाहमस्मिन्गृहे गृहपतिश्च गतो विदेशे।  
कं याचसे तदिह वासमियं वराकी श्वश्रूर्ममान्धवधिरा ननु मूढ पान्थ॥ 75 ॥  
रथ्यारजोरुणितधूसरिताङ्गयष्टेः कच्चित् पितुः स्मरसि पुत्रक निर्घृणस्य।  
उक्त्वैवमङ्कगतयायतमायताक्ष्या पान्थस्त्रिया प्ररुदितं करुणं दिनान्ते॥ 76 ॥  
भवनमिव मदीयं निर्जनः पान्थ पन्थाः कुसुमशर इवास्मिंस्तस्करा दुर्निवाराः।  
(3)गृहप इव (4)पतङ्गोऽप्येष यातो दिगन्तान्मदनसुभग भूयो नैव गन्तुं समीहे॥ 77 ॥  
F.N.  
(3. गृहस्वामीव.)  
(4. सूर्यः.)  
अहमिव दिनलक्ष्मीः प्रोषितप्राणनाथा त्वमिव पथिक पन्था मुक्तपान्थानुबन्धः।  
अयमपि परदेशः सोऽपि यत्रासि गन्ता मदनमधुरमूर्ते किं वृथा सत्वरोऽसि॥ 78 ॥  
(5)यामिन्येषा बहलजलदैर्बद्ध(6)भीमान्धकारा निद्रां यातो मम पतिरसौ क्लेशितः (7)कर्मदुःखैः।  
बाला चाहं (8)मनसिजभयात्प्राप्तगाढप्रकम्पा ग्रामश्चोरैरयमुपहतः पान्थ निद्रां जहीहि॥ 79 ॥  
F.N.  
(5. रात्रिः.)  
(6. भयङ्करगाढान्धकारा.)  
(7. कर्मजन्यैर्दुःखैः श्रान्त इत्यर्थः.)  
(8. उक्तैर्हेतुभिर्मनसि जातं यद्भयं तस्मात्; (पक्षे) कामभयात्.)  
कुत्रायासीः किमिवमकरोः साहसं पान्थ बन्धो यद्येतस्मिन्निवससि पुरे सावधानस्तदा स्याः।  
अत्रोत्तालाः कतिचिदबलाः सन्ति यासां विलासैरुत्पद्यन्ते सपदि मदनव्याधयो दुर्निवाराः॥ 80 ॥  
इयं (9)सुरतरङ्गिणी न पुनरत्र नौसंगमो भवेत्तरणिमज्जनं पथिक नैव पान्थागमः।  
निधाय हृदये सदा विपुलचारुकुम्भद्वयं सखे घनघनागमे (10)घनरसस्य पारं व्रज॥ 81 ॥  
F.N.  
(9. सुराणां तरङ्गिणी. नदी इत्यर्थः.)  
(10. उदकस्य.)  
(11)वाणिज्येन गतः स मे (12)गृहपतिर्वार्तापि न श्रूयते प्रातस्तज्जननी प्रसूततनया जामातृगेहं गता।  
बालाहं नवयौवना निशि कथं स्थातव्यमस्मिन्गृहे सायं सम्प्रति वर्तते पथिक हे स्थानान्तरं गम्यताम्॥ 82 ॥  
F.N.  
(11. वाणिज्यार्थं परदेशं गतः.)  
(12. भर्ता.)  
रे रे पान्थ कुतो भवान्नगरतो वार्ता न चापि श्रुता बाढं(1) ब्रूहि युवा (2)पयोदसमये हित्वा प्रियां जीवति।  
सत्यं जीवति जीवतीति कथिता वार्ता मयापि श्रुता विस्तीर्णा पृथिवी जनोऽपि विविधः किं किं न सम्भाव्यते॥ 83 ॥  
F.N.  
(1. सत्यम्.)  
(2. वर्षाकाले.)  
शून्यं वेश्म (3)चिरायितो गृहपतिर्जाताधुना शर्वरी स्थातुं नोचितमत्र गच्छ निभृतं लोकैर(4)नालक्षितः।  
इत्थं लोलदृशा ह्यसावभिहितो दासीमुखेनाध्वगः स्थित्वा किञ्चिदिव क्व यामि रजनी प्राप्तेत्युदीर्य(5) स्थितः॥ 84 ॥  
F.N.  
(3. चिरकालं दूरं गतः.)  
(4. अदृष्टः.)  
(5. उक्त्वा.)  
स्मर्तव्या वयमिन्दुसुन्दरमुखि (6)प्रस्तावतोऽपि त्वया स्यादेवं यदि नाथ दास्यति विधिर्जातिस्मरत्वं मम।  
एकस्मिन्नपि जन्मनि प्रियतमे जातिस्मरत्वं कुतः प्राणाः पान्थ समं त्वयैव चलिताः क्वाद्यापि जन्मैकता॥ 85 ॥  
F.N.  
(6. गोष्ठीप्रसङ्गेन.)  
भ्रातः पान्थ पथि त्वया न पथिकः कश्चित्समासादितो बाले नैकशतानि कीदृश इति प्रख्यायतां वल्लभः।  
यं दृष्ट्वा प्रमदाजनस्य भवतः स्फारे मुदा लोचने स ज्ञेयो दयितो ममेति पथिकायावेद्य मोहं गता॥ 86 ॥  
भो पान्थ त्वरितोऽसि तिष्ठ निमिषं किञ्चिद्वदामो वयं मार्गोऽयं पुरतो द्विधा खलु भवेद्वामेन(7) नो गम्यताम्।  
तत्रास्ते सहकारकोमलतरोर्मूले प्रपापालिका तस्या लोच(8)नवागुरानिपतितो न त्वं पनर्यास्यसि॥ 87 ॥  
F.N.  
(7. वामभागेन.)  
(8. लोचनमेव वागुरा मृगबन्धिनी. जालमित्यर्थः.)  
नाथो मे विपणिं(9) गतो न गणयत्येषा सपत्नी च मां त्यक्त्वा मामिह (10)पुष्पिणीति गुरवः प्राप्ता गृहाभ्यन्तरम्।  
शय्यामात्रसहायिनीं परिजनः श्रान्तो न मां सेवते स्वामिन्ना(11)गमलालनीय (12)रजनीं लक्ष्मीपते रक्ष माम्॥ 88 ॥  
F.N.  
(9. पण्यवीथिका.)  
(10. रजस्वला.)  
(11. आगमेन वेदेन लालनीयः स्तुत्यः. (पक्षे) आगमनेन लालनीयः.)  
(12. रजनीं व्याप्येत्यर्थः.)  
असतीचरितम्।>  
  
(13)वैश्यासौ मदनज्वाला (14)रूपेन्धनसमेधिता।  
कामिभिर्यत्र हूयन्ते यौवनानि धनानि च॥ 1 ॥  
F.N.  
(13. वाराङ्गना.)  
(14. रूपमेवेन्धनं काष्ठं तेन सम्यक्प्रदीप्ता.)  
अयं च सुरतज्वाला कामाग्निः प्रणयेन्धनः।  
नराणां यत्र हूयन्ते यौवनानि धनानि च॥ 2 ॥  
इह सर्वस्वफलिनः कुलपुत्रमहाद्रुमाः।  
निष्फलत्वमलं यान्ति वेश्याविहगभक्षिताः॥ 3 ॥  
धनाशा कैत(15)वस्नेहो वितथैश्चित्त(16)तोषणम्।  
एकमप्यस्ति नात्मासु कथं वेश्यासमा वयम्॥ 4 ॥  
F.N.  
(15. कपटस्नेहः.)  
(16. असत्यगोष्ठीभिः.)  
कष्टं जीवति गणिका गणकोऽपि च राजसेवको वैद्यः।  
दिवसे दिवसे मरणं परस्य यच्चित्तरञ्जनं वृत्तिः॥ 5 ॥  
न पर्वताग्रे नलिनी प्ररोहति न गर्दभा वाजिधुरं वहन्ति।  
यवाः प्रकीर्णा न भवन्ति शालयो न वेशजाताः शुचयस्तथाङ्गनाः॥ 6 ॥  
हारहीरकहिरण्यभूषणैस्तोषमेति गणिका (1)धनैषिणी।  
प्रेमकोमलकटाक्षवीक्षितैरेव जीवति कुलाङ्गनाजनः॥ 7 ॥  
F.N.  
(1. धनेच्छावती.)  
एता हसन्ति च रुदन्ति च वित्तहेतोर्विश्वासयन्ति पुरुषं न च विश्वसन्ति।  
तस्मान्नरेण कुलशीलसमन्वितेन वेश्याः (2)श्मशानघटिका इव वर्जनीयाः॥ 8 ॥  
F.N.  
(2. श्मशानस्थिता घटिकाः. घटयो घटा इति यावत्. एता यथा अस्पृश्यास्तथैव ता वर्जनीया इति भावः.)  
(3)जात्यन्धाय च दुर्मुखाय च गलत्कुष्ठाभिभूताय च।  
(5)यच्छन्तीषु मनोहरं निजवपुर्लक्ष्मी(6)लवश्रद्धया (7)पण्यस्त्रीषु विवेककल्पलतिकाशस्त्रीषु रज्येत कः॥ 9 ॥  
F.N.  
(3. जन्मनान्धाय.)  
(4. ग्राम्याय.)  
(5. अर्पयन्तीषु.)  
(6. लक्ष्मीलेशाशया.)  
(7. गणिकासु.)  
केशः कुन्दमिषादिवोपहसति द्रव्यैर्विहीनाञ्जनान्यूनां ग्रन्थिधनं विलोकितुमिवोद्ग्रीवस्तनस्तिष्ठति।  
प्रेमच्छेदकृपाणवल्लिसुषुमां रोमालिरालम्बते यस्याः सा कथमस्तु चेतसि चमत्काराय वाराङ्गना॥ 10 ॥  
वाप्यां स्नाति विचक्षणो द्विजवरो मूर्खोऽपि वर्णाधमः फुल्लां नाम्यति वायसोऽपि हि लतां या नामिता बर्हिणा।  
ब्रह्मक्षत्रविशस्तरन्ति च यया नावा तयैवेतरे त्वं वापीव लतेव नौरिव जनं वेश्यासि सर्वं भज॥ 11 ॥  
वेश्यागर्हणम्।>  
  
%स्वाधीनपतिका॥% यदपि रतिमहोत्सवे नकारो यदपि करेण च नीविधारणानि।  
प्रियसखि पतिरेष पार्श्वदेशं तदपि न मुञ्चति तत्किमाचरामि॥ 1 ॥  
मा गर्वमुद्वह कपोलतले चकास्ति कान्तस्वहस्तलिखिता मम मञ्जरीति।  
अन्यापि किं न सखि भाजनमीदृशानां वैरी न चेद्भवति वेपथुरन्तरागः॥ 2 ॥  
अस्माकं सखि वाससी न रुचिरे ग्रैवेयकं नोज्ज्वलं नो वक्रा गतिरुद्धतं न हसितं नैवास्ति कश्चिन्मदः।  
किं त्वन्येऽपि जना वदन्ति सुभगोऽप्यस्याः पतिर्नान्यतो दृष्टिं निक्षिपतीति विश्वमियता मन्यामहे दुःखितम्॥ 3 ॥  
श्वश्रूः पश्यति नैव पश्यति यदि भ्रूभङ्गवक्रेक्षणा मर्मच्छेदपटु प्रतिक्षणमसौ ब्रूते ननान्दा वचः।  
अन्यासामपि किं व्रवीमि चरितं स्मृत्वा मनो वेपते कान्तः स्निग्धदृशा विलोकयति मामेतावदागः सखि॥ 4 ॥  
वक्त्रस्याधरपल्लवस्य वचसो हास्यस्य लास्यस्य वा धन्यानामरविन्दसुन्दरदृशां कान्तस्तनोति स्तुतिम्।  
स्वप्नेनापि न गच्छति श्रुतिपथं चेतःपथं दृक्पथं काप्यन्या दयितस्य मे सखि कथं तस्यास्तु भेदग्रहः॥ 5 ॥  
स्वीयाः सन्ति गृहे गृहे मृगदृशो यासां विलासक्वणत्काञ्चीकुण्डलहेमकङ्कणझणत्कारो न विश्राम्यति।  
को हेतुः सखि कानने पुरपथे सौधे सखी सन्निधौ भ्राम्यन्ती मम वल्लभस्य परितो दृष्टिर्न मां मुञ्चति॥ 6 ॥  
सन्त्येव प्रतिमन्दिरं युवतयो यासां सुधासागरस्रोतः-स्यूतसरोजसुन्दरचमत्कारा दृशोर्विभ्रमाः।  
चित्रं किं तु विचित्रमन्मथकलावैशद्यहेतोः पुनर्वित्तं चित्तहरं प्रयच्छति युवा मय्येव किं कारणम्॥ 7 ॥  
एतत्किं प्रणयिन्यपि प्रणयिनी यन्मानिनी जायते मन्ये मानविधौ भविष्यति सुखं किञ्चिद्विशिष्टं रसात्।  
वाञ्छा तस्य सुखस्य मेऽपि हृदये जागर्ति नित्यं परं स्वप्नेऽप्येष न मेऽपराध्यति पतिः कुप्यामि तस्मै कथम्॥ 8 ॥  
मध्ये न क्रशिमा स्तने न गरिमा देहे न वा कान्तिमा श्रोणौ न प्रतिमा गतौ न गरिमा नेत्रे न वा वक्रिमा।  
लास्ये न द्रढिमा न वाचि पटिमा हास्ये न वा स्फीतिमा प्राणेशस्य तथापि मज्जति मनो मय्येव किं कारणम्॥ 9 ॥  
%खण्डिता॥% वक्षः किमु कलशाङ्कितमिति किमपि प्रष्टुमिच्छन्त्याः।  
नयनं नवोढसुदृशः प्राणेशः पाणिना पिदधे॥ 10 ॥  
सत्यमेव गदितं त्वया विभो जीव एक इति यत्पुरावयोः।  
अन्यदारनिहिता नखव्रणास्तावके वपुषि पीडयन्ति माम्॥ 11 ॥  
सव्यलीकमवधीरितखिन्नं प्रस्थितं सपदि कोपपदेन।  
योषितः सुहृदिव स्म रुणद्धि प्राणनाथमभिबाष्पनिपातः॥ 12 ॥  
शङ्किताय कृतबाष्पनिपातामीर्ष्यया विमुखितां दयिताय।  
मानिनीमभिमुखाहितचित्तां शंसति स्म घनरोमविभेदः॥ 13 ॥  
वक्षोजचिह्नितमुरो दयितस्य वीक्ष्य दीर्घं न निश्वसति जल्पति नैव किञ्चित्।  
प्रातर्जलेन वदनं परिमार्जयन्ती बाला विलोचनजलानि तिरोदधाति॥ 14 ॥  
कान्तं निरीक्ष्य वलयाङ्कितकण्ठदेशं मुक्तास्तया परभिया परुषा न वाचः।  
दूतीमुखे मृगदृशा स्खलदम्बुपूरा दूरात्परं निदधिरे नयनान्तपाताः॥ 15 ॥  
भवतु विदितं व्यर्थालापैरलं प्रिय गम्यतां तनुरपि न ते दोषोऽस्माकं विधिस्तु पराङ्मुखः।  
तव यदि तथा रूढं प्रेम प्रपन्नमिमां दृशां प्रकृतितरले का नः पीडा गते हतजीविते॥ 16 ॥  
उरस्तव पयोधराङ्कितमिदं कुतो मे क्षमा ततो मयि विधीयतां वसु पुरा यदङ्गीकृतम्।  
इति प्रचलचेतसः प्रियतमस्य वारस्त्रिया क्वणत्कनककङ्कणं करतलात्समाकृष्यते॥ 17 ॥  
जातस्ते निशि जागरो मम पुनर्नेत्राम्बुजे शोणिमा निःपीतं भवता मधु प्रविततं व्याघूर्णितं मे मनः।  
भ्राम्यद्भृङ्गघने निकुञ्जभवने लब्धं त्वया श्रीफलं पञ्चेषुः पुनरेष मां बहुतरैः क्रूरैः शरैः कृन्तति॥ 18 ॥  
प्रातः प्रातरुपागतेन जनिता निर्निद्रता चक्षुषोर्मन्दाया मम गौरवं व्यपहृतं प्रोत्पादितं लाघवम्।  
किं तद्यन्न कृतं त्वया रमण भीर्मुक्ता मया गम्यतां दुःखं तिष्ठसि यच्च पथ्यमधुना कर्तास्मि तच्छ्रोष्यसि॥ 19 ॥  
लाक्षालक्ष्म ललाटपट्टफलके केयूरमुद्रा गले वक्त्रे कज्जलकालिमा नयनयोस्ताम्बूलरागोऽपरः।  
दृष्टा कोपविधायि मण्डनमिदं प्रातश्चिरं प्रेयसो लीलातामरसोदरे मृगदृशः श्वासाः समाप्तिं गताः॥ 20 ॥  
कान्तं वीक्ष्य विपक्षपक्ष्मलदृशः पादाम्बुजालक्तकैरालिप्ताननमानतीकृतमुखी चित्रार्पितेवाभवत्।  
रूक्षं नोक्तवती न वा कृतवती निश्वासकोष्णे दृशौ प्रातर्मङ्गलमङ्गना करतलादादर्शमादर्शयत्॥ 21 ॥  
%अभिसारिका॥% भीतासि नैव भुजगात्पथि मद्भुजस्य सङ्गे पुनः किमपि कम्पमुरीकरोषि।  
अम्भोधरध्वनिभिरक्षुभितासि तन्वि मद्वाचि साचिवदनासि किमाचरामि॥ 22 ॥  
इह जगति रतीशप्रक्रियाकौशलिन्यः कति कति न निशीथे सुभ्रुवः सञ्चरन्ति।  
मम तु विधिहताया जायमानस्मितायाः सहचरि परिपन्थी हन्त दन्तांशुरेव॥ 23 ॥  
अम्भोजाक्ष्याः पुरनवलताधाम्नि सङ्केतभाजश्चेतोनाथे चिरयति भृशं मोहनिद्रां गतायाः।  
स्वच्छं नाभीह्रदवलयितं कान्तरत्नांशुजालं तोयभ्रान्त्या पिबति हरिणी विस्मयं च प्रयाति॥ 24 ॥  
किमुत्तीर्णः पन्थाः कुपितभुजगीभोगविषमो विसोढा भूयस्यः किमिति कुलपालीकटुगिरः।  
इति स्मारं स्मारं दरदलितशीतद्युतिरुचौ सरोजाक्षी शोणं दिशि नयनकोणं विकिरति॥ 25 ॥  
जनो दुर्लक्ष्योऽयं कुलममलिनं वर्त्म विषमं पतिश्छिद्रान्वेषी प्रणयिवचनं दुष्परिहरम्।  
अतः काचित्तन्वी रतिविहितसङ्केतगतये गृहाद्वारं वारं निरगमदथ प्राविशदथ॥ 26 ॥  
सितं वसनमर्पितं वपुषि नीलचोलभ्रमान्मया मृगमदाशया मलयजद्रवः सेवितः।  
करेण परिबोधितः स्वजनशङ्कया दुर्जनः परं परमपुण्यतः सखि न लङ्घिता देहली॥ 27 ॥  
प्रत्यावृत्त्य यदि व्रजामि भवनं वाचां भवेत्प्रच्यवो निर्गच्छामि निकुञ्जमेव यदि वा को वेद किं स्यादितः।  
तिष्ठामो यदि वा क्वचिद्वनतटे किं जातमेतावता मध्ये वर्त्म कलानिधेः समुदयो जातः किमातन्यताम्॥ 28 ॥  
भ्रातः कङ्कण किं कदाप्यसि घनाश्लेषेषु विश्लेषितं दूरे किङ्किणि किं कृताप्यसि रतारम्भे रणत्कारिणि।  
किं मञ्जीर बहिः कुतोऽप्यसि रहस्तल्पाधिरोहे मया सङ्केताध्वनि बद्धवैरमिव यन्मौखर्यमालम्बसे॥ 29 ॥  
उत्क्षिप्तं करकङ्कणद्वयमिदं बद्धा दृढं मेखला यत्नेन प्रतिपादिता मुखरयोर्मञ्जीरयोर्मूकता।  
आरब्धे रभसान्मया प्रियसखि क्रीडाभिसारोत्सवे चण्डालस्तिमिरावगुण्ठनपटक्षेपं विधत्ते विधुः॥ 30 ॥  
एषा फुल्लकदम्बनीपसुरभौ काले घनोद्भासिते कान्तस्यालयमागता समदना हृष्टा जलार्द्रालका।  
विद्युद्वारिदगर्जितैः सचकिता त्वद्दर्शनाकाङ्क्षिणी पादौ नूपुरलग्नकर्दमधरौ प्रक्षालयन्ती स्थिता॥ 31 ॥  
मार्गे पङ्कचिते घनान्धतमसे निःशब्दसञ्चारया गन्तव्या च मया प्रियस्य वसतिर्मुग्धेति कृत्वा मतिम्।  
आजानूद्धृतनूपुरा करतलेनाच्छाद्य नेत्रे भृशं कृच्छ्रेणाप्तपदस्थितिः स्वभवने पन्थानमभ्यस्यति॥ 32 ॥  
छिद्रान्वेषणतत्परः प्रियसखि प्रायेण लोकोऽधुना रात्रिश्चापि घनान्धकारबहला गन्तुं न ते युज्यते।  
मा मैवं सखि वल्लभः प्रियतमस्तस्योत्सुका दर्शने युक्तायुक्तविचारणा यदि भवेत् स्नेहाय दत्तं जलम्॥ 33 ॥  
दूती विद्युदुपागता सहचरी रात्रिः सहस्थायिनी दैवज्ञो दिशति स्वनेन जलदः प्रस्थानवेलां शुभाम्।  
वाचं माङ्गलिकीं तनोति तिमिरस्तोमोऽपि झिल्लीरवैर्जातोऽयं दयिताभिसारसमयो मुग्धे विमुञ्च त्रपाम्॥ 34 ॥  
द्वित्रैः केलिसरोरुहं त्रिचतुरैर्धम्मिल्लमल्लीस्रजं कण्ठान्मौक्तिकमालिकां च तदनु त्यक्त्वा पदैः पञ्चभिः। अन्तः कान्तवियोगकातरतया दूराभिसारातुरा तन्वङ्गी निरुपायमध्वनि परं श्रोणीभरं निन्दति॥ 35 ॥  
भ्रातः प्राणगणप्रयाणसमये प्राणाधिनाथस्य मे कुर्याः स्थैर्यमपि क्षणं करुणया कण्ठस्थलेऽपि स्थितः।  
यावल्लोचननीरनिर्मितनदीवन्याबिरन्यादृशं पन्थानं परिकल्पयामि भविता येनावयोर्वाञ्छितम्॥ 36 ॥  
कान्ते कत्यपि वासराणि गमय त्वं मीलयित्वा दृशौ सत्यं नाथ निमीलयामि नयने यावन्न शून्या दृशः।  
आयाता वयमागमिष्यसि सुहृद्वर्गस्य भाग्योदयैः सन्देशं वद कस्तवाभिलषितस्तीर्थेषु तोयाञ्जलिः॥ 37 ॥  
उद्दामाम्बुदवर्दितान्धतमसि प्रभ्रष्टदिङ्मण्डले काले यामिकजाग्रदुग्रसुभटव्याकीर्णकोलाहले।  
कर्णस्यासुहृदार्णवाम्बुवडवावह्नेर्यदन्तःपुरादायातासि तदम्बुजाक्षि कृतकं मन्ये भयं योषिताम्॥ 38 ॥  
पल्लीनामधिपस्य पङ्कजदृशां पर्वोत्सवामन्त्रणे जाते सद्मजना मिथः कृतमहोत्साहं पुरः प्रस्थिताः।  
सव्याजं स्थितयोर्विहस्य गतयोः शुद्धान्तमन्त्रान्तरे यूनोः स्विन्नकपोलयोर्विजयते कोऽप्येष कण्ठग्रहः॥ 39 ॥  
लोलच्चोलचमत्कृति प्रविलसत्काञ्चीलताझङ्कृति न्यञ्चत्क्रञ्चुकबन्धबन्धुरचलद्वक्षोजकुम्भोन्नति।  
स्फूर्जद्दीधिति विस्फुरद्गति चलच्चामीकरालङ्कृति क्रीडाकुञ्जगृहं प्रयाति कृतिनः कस्यापि वाराङ्गना॥ 40 ॥  
%कलहान्तरिता॥% द्वारि चक्षुरधिपाणि कपोलौ जीवितं त्वयि कुतः कलहोऽस्याः।  
कामिनामिति वचः पुनरुक्तं प्रीतये नवनवत्वमियाय॥ 41 ॥  
चकितहरिणलोललोचनायाः क्रुधि तरुणारुणतारहारकान्ति।  
सरसिजमिदमाननं च तस्याः सममिति चेतसि संमदं विधत्ते॥ 42 ॥  
विरमति कथनं विना न खेदः सति कथने समुपैति कापि लज्जा।  
इति कलहमधोमुखी सखिभ्यो लपितुमनालपितुं समाचकाङ्क्ष॥ 43 ॥  
अनुनयति पतिं न लज्जमाना कथयति नापि सखीजनाय किञ्चित्।  
प्रसरति मलयानिले नवोढा वहति परंतु चिराय शून्यमन्तः॥ 44 ॥  
प्रयच्छतोच्चैः कुसुमानि मानिनी विपक्षगोत्रं दयितेन लम्भिता।  
न किञ्चिदूचे चरणेन केवलं लिलेख बाष्पाकुललोचना भुवम्॥ 45 ॥  
न बरीभरीति कबरीभरे स्रजो न चरीकरीति मृगनाभिचित्रकम्।  
विजरीहरीति न पुरेव मत्पुरो विवरीवरीति न च विप्रियं प्रिया॥ 46 ॥  
तत्तद्वदत्यपि यथावसरं हसत्यप्यालिङ्गनेऽपि न निषेधति चुम्बनेऽपि।  
किं तु प्रसादनभयादपि निह्नुतेन कोपेन कोऽपि विहितोऽद्य रसावतारः॥ 47 ॥  
न तिर्यगवलोकितं भवति चक्षुरालोहितं वचोऽपि परुषाक्षरं न च पदेषु सङ्गच्छते।  
हिमार्त इव वेपते सकल एव बिम्बाधरः प्रकामविनते भ्रुवौ युगपदेव भेदं गते॥ 48 ॥  
मय्यायते सपदि नयनादुत्थितं चाटु वाक्यं बद्ध्वा पाणी बहु निगदितं क्षालितं पादपद्मम्।  
दत्त्वा वीटीं सविनयमथोद्वीजितं तालवृन्तैर्ब्रूते कोपं कुवलयदृशो भूयसी भक्तिरेव॥ 49 ॥  
चरणपतनप्रत्याख्यानात्प्रसादपराङ्मुखे निभृतकितवाचारेत्युक्त्वा रुषा परुषीकृते।  
व्रजति रमणे निःश्वस्योच्चैः स्तनस्थितहस्तया नयनसलिलच्छन्ना दृष्टिः सखीषु निवेशिता॥ 50 ॥  
स्फुटतु हृदयं कामः कामं करोतु तनुं तनुं न सखि चटुलप्रेम्णा कार्यं पुनर्दयितेन मे।  
इति सरभसं मानोद्रेकादुदीर्य वचस्तया रमणपदवी सारङ्‌गाक्ष्या ससम्भ्रममीक्षिता॥ 51 ॥  
पयःपीठं दत्ते त्वरितमभिधत्ते न च वचः समाज्ञामाधत्ते शिरसि न विधत्ते च मिलनम्।  
इति स्वान्ते गोपायितनिबिडकोपा प्रतिपदं कृशोदर्याश्चर्या प्रियमहह पर्याकुलयति॥ 52 ॥  
पुरस्तन्व्या गोत्रस्खलनचकितोऽहं नतमुखः प्रवृत्तो वैलक्ष्यात्किमपि लिखितुं दैवहतकः।  
स्फुटो रेखान्यासः कथमपि स तादृक्परिणतो गता येन व्यक्तिं पुनरवयवैः सैव तरुणी॥ 53 ॥  
ततश्चाभिज्ञाय स्फुरदरुणगण्डस्थलरुचा मनस्विन्या रोषप्रणयरभसाद्गद्गदगिरा।  
अहो चित्रं चित्रं स्पुटमिति निगद्याश्रुकलुषं रुषा ब्रह्मास्त्रं मे शिरसि निहितो वामचरणः॥ 54 ॥  
चलं चेतः पुंसां सहजसरलाः पङ्कजदृशो भवत्येव क्रोधः क्वचिदपि कदाचित्तरुणयोः।  
दहेदङ्गं भृङ्गी विधुरपि विदध्यात्परिभवं स्मरो मां मथ्नीयादिति किमपि नाज्ञासिषमहम्॥ 55 ॥  
आनन्द क्वचिदञ्च मुञ्च हृदयं चातुर्य धैर्य त्वया स्थेयं क्वेति विचार्यतां रसिकते निर्याहि पर्याकुला।  
रक्ताम्भोजपरीतषट्पदनदत्पक्षोपमानक्षमक्षुभ्यत्पक्ष्मचलाचलेक्षणयुगं पश्यामि तस्या मुखम्॥ 56 ॥  
मानम्लानमना मनागपि नतं नालोकते वल्लभं निर्याते दयिते निरन्तरमियं बाला परं तप्यते।  
आनीते रमणे बलात्परिजनैर्मौनं समालम्बते धत्ते कण्ठगतानसून्प्रियतमे निर्गन्तुकामे पुनः॥ 57 ॥  
आयस्ता कलहं पुरेव कुरुते न स्रंसने वाससो भुग्नभ्रूरतिखण्ड्यमानमधरं धत्ते न केशग्रहे।  
अङ्गान्यर्पयति स्वयं भवति नो वामा हठालिङ्गने तन्व्या शिक्षित एष सम्प्रति कुतः कोपप्रकारोऽपरः॥ 58 ॥  
एकत्रासनसंस्थितिः परिहृता प्रत्युद्गमाद्दूरतस्ताम्बूलानयनच्छलेन रभसाश्लेषोऽपि संविघ्नितः।  
आलापोऽपि न मिश्रितः परिजनं व्यापारयन्त्यान्तिके कान्तं प्रत्युपचारतश्चतुरया कोपः कृतार्थीकृतः॥ 59 ॥  
आशङ्क्य प्रणतिं पटान्तपहितौ पादौ करोत्यादराद्व्याजेनागतमावृणोति हसितं न स्पष्टमुद्वीक्षते।  
मय्यालापवति प्रतीपवचनं सख्या सहाभाषते तन्व्यास्तिष्ठतु निर्भरप्रणयिता मानोऽपि रम्योदयः॥ 60 ॥  
दूरादुत्सुकमागते विवलितं सम्भाषिणि स्फारितं संश्लिष्यत्यरुणे गृहीतवसने कोपाञ्चितभ्रूलतम्।  
मानिन्याश्चरणानतिव्यतिकरे बाष्पाम्बुपूर्णेक्षणं चक्षुर्जातमहो प्रपञ्चचतुरं जातागसि प्रेयसि॥ 61 ॥  
तारल्यं मुखमेलने न च वचोवैदग्ध्यमन्यादृशं न भ्रूभङ्गपरिग्रहो न च रहःप्रश्नेऽपि मौनस्थितिः।  
एवं सम्प्रति तर्क्यते तु सुदृशः कोपस्तु मद्वस्तुनि स्वाधीनेऽपि पुरेव पङ्कजदृशो यन्न प्रभुत्वग्रहः॥ 62 ॥  
शोणं वीक्ष्य मुखं विचुम्बितुमहं यातः समीपं ततः पादेन प्रहृतं तया सपदि तं धृत्वा सहासे मयि।  
किञ्चित्तत्र विधातुमक्षमतया बाष्पं त्यजन्त्याः सखे ध्यातश्चेतसि कौतुकं वितनुते कोपोऽपि वामभ्रुवः॥ 63 ॥  
सा पत्युः प्रथमापराधसमये सख्योपदेशं विना नो जानाति सविभ्रमाङ्गवलनावक्रोक्तिसंसूचनम्।  
स्वच्छैरच्छकपोलमूलगलितैः पर्यस्तनेत्रोत्पला बाला केवलमेव रोदिति लुठल्लोलालकैरश्रुभिः॥ 64 ॥  
एकस्मिञ्शयने विप(1)क्षरमणीनामग्रहे मुग्धया सद्यः कोपपरिग्रहग्लपितया चाटूनि कुर्वन्नपि।  
आवेगादवधीरितः प्रियतमस्तूष्णीं स्थितस्तत्क्षणं मा भूत्सुप्त इवेत्यमन्दवलितग्रीवं पुनर्वीक्षितः॥ 65 ॥  
F.N.  
(1. सपत्नी.)  
तल्पोपान्तमुपेयुषि प्रियतमे वक्रीकृतग्रीवया काकुव्याकुलवाचि साचिहसितस्फूर्जत्कपोलश्रिया।  
हस्तन्यस्तकरे पुनर्मृगदृशा लाक्षारसक्षालितप्रोष्ठीपृष्ठमयूखमांसलरुचो विस्फारिता दृष्टयः॥ 66 ॥  
भ्रूभेदो रचितश्चिरं नयनयोरभ्यस्तमामीलनं रोद्धुं शिक्षितमादरेण हसितं मौनेऽभियोगः कृतः।  
धैर्यं कर्तुमपि स्थिरीकृतमिदं चेतः कथञ्चिन्मया बद्धो मानपरिग्रहे परिकरः सिद्धिस्तु दैवे स्थिता॥ 67 ॥  
न ब्रूते परुषां गिरं वितनुते न भ्रूयुगं भङ्गुरं नोत्तंसं क्षिपति क्षितौ श्रवणतः सा मे स्फुटेऽप्यागसि।  
कान्ता गर्भगृहे गवाक्षविवरव्यापारिताक्ष्या बहिः सख्या वक्त्रमभिप्रयच्छति परं पर्यश्रुणी लोचने॥ 68 ॥  
%विप्रलब्धा॥% उत्तिष्ठ दूति यामो यामो यातस्तथापि नायातः।  
यातः परमपि जीवेज्जीवितनाथो भवेत्तस्याः॥ 69 ॥  
निःस्नेह निष्करुण निस्त्रप निर्निमित्तं मद्वञ्चक त्वमपि सम्प्रति वञ्चितः स्याः।  
इत्यक्षराणि लिखितानि समीक्ष्य कश्चित्सङ्केतकेतकदले नितरामताम्यत्॥ 70 ॥  
सङ्केतकेलिगृहमेत्य निरीक्ष्य शून्यमेणीदृशो निभृतनिःश्वसिताधरायाः।  
अर्धाक्षरं वचनमर्धविकासि नेत्रं ताम्बूलमर्धकवलीकृतमेव तस्थौ॥ 71 ॥  
कपटवचनभाजा केनचिद्वारयोषा सकलरसिकगोष्ठीवञ्चिका वञ्चितासौ।  
इति विहसति रिङ्गद्भृङ्गविक्षिप्तचक्षुर्विकचकुसुमकान्तिच्छद्मना केलिकुञ्जः॥ 72 ॥  
नायातो यदि निर्दयः सखि शठस्त्वं दूति किं दूयसे स्वच्छन्दं बहुवल्लभः स रमते किं तत्र ते दूषणम्।  
पश्याद्य प्रियसङ्गमाय दयितस्याकृष्यमाणं गुणैरुत्कण्ठार्तिभरादिव स्फुटदिदं चेतः स्वयं यास्यति॥ 73 ॥  
शून्यं कुञ्जगृहं निरीक्ष्य कुटिलं विज्ञाय चेतोभुवं दूती नापि निवेदिता सहचरी पृष्टापि नो वानया।  
शंभो शंकर चन्द्रशेखर हर श्रीकण्ठ शूलिञ्शिव त्रायस्वेति परंतु पङ्कजदृशा भर्गस्य चक्रे स्तुतिः॥ 74 ॥  
तत्किं कामपि कामिनीमभिसृतः किंवा कलाकेलिभिर्बद्धो बन्धुभिरन्धकारिणि वनोपान्ते किमु भ्राम्यति।  
कान्तः क्लान्तमना मनागपि पथि प्रस्थातुमेवाक्षमः सङ्केतीकृतमञ्जुवञ्जुललताकुञ्जेऽपि यन्नागतः॥ 75 ॥  
सास्रे मा कुरु लोचने विगलति न्यस्तं शलाकाञ्जनं तीव्रं निःश्वसितं निवर्तय नवास्ताम्यन्ति कण्ठस्रजः।  
तल्पे मा लुठ कोमलाङ्गि तनुतां हन्ताङ्गरागोऽश्नुते नातीतो दयितोपयानसमयो मा स्मान्यथा मन्यथाः॥ 76 ॥  
अन्यत्र व्रजतीति का खलु कथा नाप्यस्य तादृक्सुहृद्यो मां नेच्छति नागतश्च हहहा कोऽयं विधेः प्रक्रमः।  
इत्यल्पेतरकल्पनाकवलितस्वान्ता निशान्तान्तरे बाला वृत्तविवर्तनव्यतिकरा नाप्नोति निद्रां निशि॥ 77 ॥  
दत्त्वा धैर्यभुजङ्गमूर्ध्नि चरणावुल्लङ्घ्य लज्जानदीमङ्गीकृत्य घनान्धकारपटलं तन्व्या न दृष्टः प्रियः।  
सन्तापाकुलया तया च परितः पाथोधरे गर्जति क्रोधाक्रान्तकृतान्तमत्तमहिषभ्रान्त्या दृशौ योजिते॥ 78 ॥  
आलीभिः शपथैरनेककपटैः कुञ्जोदरं नीतया शून्यं तच्च निरीक्ष्य विक्षुभितया न प्रस्थितं न स्थितम्।  
न्यस्ताः किंतु नवोढनीरजदृशा कुञ्जोपकण्ठे रुषा तादृग्भृङ्‌गकदम्बडम्बरचमत्कारस्पृशो दृष्टयः॥ 79 ॥  
%प्रोषितभर्तृका॥% अर्पयति प्रतिदिवसं प्रियस्य पथि लोचने बाला।  
निक्षिपति कमलमालाः कोमलमिव कर्तुमध्वानम्॥ 80 ॥  
आकस्मिकस्मितमुखीषु सखीषु विज्ञाविज्ञास्वपि प्रमयनिह्नवमाचरन्ती।  
तत्रैव रङ्कुनयना नयनारविन्दमस्पन्दमाहितवती दयिते गतेऽपि॥ 81 ॥  
विरहविदितमन्तः प्रेम विज्ञाय कान्तः पुनरपि वसु तस्मादेत्य मे दास्यतीति।  
मरिचनियममक्ष्णोर्न्यस्य बाष्पोदबिन्दून्विसृजति पुरयोषिद्द्वारदेशोपविष्टा॥ 82 ॥  
तां जानीथाः परिमितकथां जीवितं मे द्वितीयं दूरीभूते मयि सहचरे चक्रवाकीमिवैकाम्।  
गाढोत्कण्ठां गुरुषु दिवसेष्वेषु गच्छत्सु बालां जातां मन्ये शिशिरमथितां पद्मिनीं वान्यरूपाम्॥ 83 ॥  
माला बालाम्बुजदलमयी मौक्तिकी हारयष्टिः काञ्ची याते प्रभवति हरौ सुभ्रुवः प्रस्थितैव।  
अन्यद्बूमः किमपि धमनी वर्तते वा न वेति ज्ञातुं बाहोरहह वलयं पाणिमूलं प्रयाति॥ 84 ॥  
समर्प्य हृदि दारुणां मदनवेदनां भूयसीमनेन तव वर्त्मना प्रचलितः स मे वल्लभः।  
न वामदिशि शब्दितं किमिति बालया वायस त्वया मदनसारिके किमिति वा कृतं न क्षुतम्॥ 85 ॥  
आदृष्टिप्रसरात्प्रियस्य पदवीमुद्वीक्ष्य निर्विण्णया विश्रान्तेषु पथिष्वहः परिणतौ ध्वान्ते समुत्सर्पति।  
दत्त्वैकं सशुचा गृहं प्रतिपदं पान्थस्त्रियास्मिन्क्षणे मा भूदागत इत्यमन्दवलितग्रीवं पुनर्वीक्षितम्॥ 86 ॥  
श्वश्रूः पद्मदलं ददाति तदपि भ्रूसंज्ञया गृह्यते सद्यो मर्मरशङ्कया न च तया संस्पृश्यते पाणिना।  
यातुर्वाचि सुहृद्गणस्य वचसि प्रत्युत्तरं दीयते श्वासः किंतु न मुच्यते हुतवहक्रूरः कुरङ्गीदृशा॥ 87 ॥  
%वासकसज्जा॥% निजपाणिपल्लवतटस्खलनादभिनासिकाविवरमुत्पतितैः।  
अपरा परीक्ष्य शनकैर्मुमुदे मुखवासमास्यकमलश्वसनैः॥ 88 ॥  
नेदं समीरितमकारि कला न चेयमित्याकुलाः कथमपि प्रतमार्धमह्नः।  
एवं विधेयमथ वाच्यमिदं मयेति शेषं प्रियाः सुकृतिनामतिवाहयन्ति॥ 89 ॥  
कृतं वपुषि भूषणं चिकुरधोरणी धूपिता कृता शयनसन्निधौ क्रमुकवीटिकासम्भृतिः।  
अकारि हरिणीदृशा भवनमेत्य देहत्विषा स्फुरत्कनककेतकीकुसुमकान्तिभिर्दुर्दिनम्॥ 90 ॥  
विदूरे केयूरे कुरु करयुगे रत्नवलयैरलं गुर्वी ग्रीवाभरणलतिकेयं किमनया।  
नवामेकामेकावलिमपि मयि त्वं विरचयेर्न पथ्यं नेपथ्यं बहुतरमनङ्गोत्सवविधौ॥ 91 ॥  
श्वश्रूं स्वापयति च्छलेन च तिरोधत्ते प्रदीपाङ्कुरं धत्ते सौधकपोतपोतनिनदैः साङ्केतिकं चेष्टितम्।  
शश्वत्पार्श्वविवर्तिताङ्गलतिकं लोलत्कपोलद्युति क्वापि क्वापि कराम्बुजं प्रियधिया तल्पान्तिके न्यस्यति॥ 92 ॥  
चोलं नीलनिचोलकर्षणविधौ चूडामणिं चुम्बने याचिष्ये कुचयोः करार्पणविधौ काञ्चीं पुनः काञ्चनीम्।  
इत्थं चन्दनचर्चितैर्मृगमदैरङ्गानि संस्कुर्वती तत्किं यन्न मनोरथं वितनुते वारेषु वाराङ्गना॥ 93 ॥  
दृष्ट्वा दर्पणमण्डले निजवपुर्भूषां मनोहराणीं दीप्तार्चिः कपिशं च मोहनगृहं त्रस्यत्कुरङ्गीदृशा।  
एवं नौ सुरतं भविष्यति चिरादद्येति सानन्दया कामं कान्तदिदृक्षया च ललिता द्वारेऽर्पिता दृष्टयः॥ 94 ॥  
हारं गुम्फति तारकान्तिरुचिरं मथ्नाति काञ्चीलतां दीपं न्यस्यति किन्तु तत्र बहुलं स्नेहं न धत्ते पुनः।  
आलीनामिति वासकस्य रजनौ कामानुरूपां क्रियां साचिस्मेरमुखी नवोढसुमुखी दूरात्समुद्वीक्षते॥ 95 ॥  
शिल्पं दर्शयितुं करोति कुतुकात्कह्लारहारस्रजं चित्रप्रेक्षणकैतवेन किमपि द्वारं समुद्वीक्षते।  
गृह्णात्याभरणं नवं सहचरीभूषाजिगीषामिषादित्थं पद्मदृशः प्रतीत्य चरितं स्मेराननोऽभूत् स्मरः॥ 96 ॥  
%उत्का॥% अम्भोरुहाक्षि शंभोश्चरणावाराधितौ केन।  
यस्मै विवलितवदना मदनाकूतं विभावयसि॥ 97 ॥  
सखि स विजितो वीणावाद्यैः कयाप्यपरस्त्रिया पणितमभवत्ताभ्यां तत्र क्षपाललितं ध्रुवम्।  
कथमितरथा शेपालीषु स्खलत्कुसुमास्वपि प्रसरति नभोमध्येऽपीन्दौ प्रियेण विलम्ब्यते॥ 98 ॥  
भ्रूभङ्गे रुचितेऽपि दृष्टिरधिकं सोत्कण्ठमुद्वीक्षते रुद्धायामपि वाचि सस्मितमिदं दग्धाननं जायते।  
कार्कश्यं नमितेऽपि चेतसि तनू रोमाञ्चमालम्बते दृष्टे निर्वहणं(1) भविष्यति कथं मानस्य तस्मिञ्जने॥ 99 ॥  
F.N.  
(1. धारणम्.)  
किं रुद्धः प्रियया कयाचिदथवा सख्या ममोद्वेजितः किंवा कारणगौरवं किमपि यन्नाद्यागतो वल्लभः।  
इत्यालोच्य मृगीदृशा करतले विन्यस्य वक्त्राम्बुजं दीर्घं निःश्वसितं चिरं च रुदितं क्षिप्ताश्च पुष्पस्रजः॥ 100 ॥  
यन्नाद्यापि समागतः पतिरिति प्रायः प्रपेदे परामित्थं चेतसि चिन्तयन्त्यपि सखीं न व्रीडया पृच्छति।  
दीर्घं निःश्वसितं दधाति चकितं न प्रेक्षते केवलं किञ्चित्पक्वपलाण्डुपाण्डुररुचिं धत्ते कपोलस्थलीम्॥ 101 ॥  
आनेतुं न गता किमु प्रियसखी भीतो भुजङ्गात् किमु क्रुद्धो वा प्रतिषेधवाचि किमसौ प्राणेश्वरो वर्तते।  
इत्थं कर्णसुवर्णकेतकरजःपातोपघातच्छलादक्ष्णोः कापि नवोढनीरजमुखी बाष्पोदकं मुञ्चति॥ 102 ॥  
स्नानं वारिदवारिभिर्विरचितो वासो घने कानने शीतैश्चन्दनबिन्दुभिर्मनसिजो देवः समाराधितः।  
नीता जागरणव्रतेन रजनी व्रीडा कृता दक्षिणा तप्तं किं न तपस्तथापि स कथं नायाति नेत्रातिथिः॥ 103 ॥  
अष्टनायिकाः।>  
  
भर्तुः पिण्डानृणकरो यशःक्रयमहापणः।  
सुराङ्गनास्वयंग्राहो रम्यः कालोऽयमागतः॥ 1 ॥  
प्रायेण सुकरं दानं प्रायेण सुकरं तपः।  
प्राणानपेक्षी व्यापारः पुनर्वीरस्य दुष्करः॥ 2 ॥  
मा भैष्ट नैते निस्त्रिंशा नीलोत्पलदलत्विषः।  
एते वीरावलोकिन्या लक्ष्म्या नवनवभ्रमाः॥ 3 ॥  
खड्गास्तिष्ठन्तु मत्तेभकुम्भकूटाट्टहासिनः।  
एकदोर्दण्डशेषेऽपि कः सहेत पराभवम्॥ 4 ॥  
हतेऽभिमन्यौ क्रुद्धेन तत्र पार्थेन संयुगे।  
अक्षौहिणीः सप्त हत्वा हतो राजा जयद्रथः॥ 5 ॥  
लोहितायति चादित्ये त्वरमाणो धनंजयः।  
पञ्चविंशतिसाहस्रान्निजघान महारथान्॥ 6 ॥  
रथेभ्यो गजवाजिभ्यः सङ्ग्रामे वीरसङ्कराः।  
पतिताः पात्यमानाश्च दृश्यन्तेऽर्जुनताडिताः॥ 7 ॥  
पूर्णे शतसहस्रे द्वे पदातीनां नरोत्तमः।  
प्रजज्वाल रणे भीष्मो विधूम इव पावकः॥ 8 ॥  
आकर्णपलितः श्यामो वयसा शीतिपञ्चकः।  
रणे पर्यचरद्द्रोणो वृद्धः षोडशवर्षवत्॥ 9 ॥  
लक्ष्मणो लघुसन्धानो दूरपाती च राघवः।  
कर्णो दृढप्रहारी च पार्थस्यैते त्रयो गुणाः॥ 10 ॥  
न कालस्य न शक्रस्य न विष्णोर्वित्तदस्य च।  
श्रूयन्ते तानि कर्माणि यानि युद्धे हनूमतः॥ 11 ॥  
सप्तषष्टि हताः कोट्यो वानराणां तरस्विनाम्।  
पश्चिमेनाह्नःशेषेण मेघनादेन सायकैः॥ 12 ॥  
धृतधनुषि शौर्यशालिनि शैला न नमन्ति यत्तदाश्चर्यम्।  
रिपुसंज्ञकेषु गणना कैव वराकेषु काकेषु॥ 13 ॥  
जीवन्नेव मृतोऽसौ यस्य जनो वीक्ष्य वदनमन्योन्यम्।  
कृतमुखभङ्गो दूरात्करोति निर्देशमङ्गुल्या॥ 14 ॥  
रविमणिरपि निश्चेष्टः पादैस्तिग्मद्युतेर्मनाक्पृष्टः।  
ज्वलतितरामिति को वा मन्युं सोढुं क्षमो मानी॥ 15 ॥  
छिन्नेऽपि शस्त्रभिन्नेऽप्यापत्पतितेऽपि निर्विशेषेऽपि।  
हनुमति कृतप्रतिज्ञे दैवमदैवं यमोऽप्ययमः॥ 16 ॥  
लोकः शुभस्तिष्ठतु तावदन्यः पराङ्मुखानां समरेषु पुंसाम्।  
पत्न्योऽपि तेषां न ह्रिया मुखानि पुरः सखीनामपि दर्शयन्ति॥ 17 ॥  
हा तात तातेति सवेदनार्तः क्वणञ्छकृन्मूत्रकफानुलिप्तः।  
वरं मृतः किं भवने किमाजौ सन्दष्टदन्तच्छदभीमवक्त्रः॥ 18 ॥  
संमूर्च्छितं संयुगसम्प्रहारैः पश्यन्ति सुप्तप्रतिबुद्धतुल्यम्।  
आत्मानमङ्गेषु सुराङ्गनानां मन्दाकिनीमारुतवीजिताङ्गम्॥ 19 ॥  
कश्चिद्द्विषत्खड्गहृतोत्तमाङ्गः सद्यो विमानप्रभुतामुपेत्य।  
वामाङ्गसंसक्तसुराङ्गनः स्वं नृत्यत्कबन्धं समरे ददर्श॥ 20 ॥  
ते क्षत्त्रियाः कुण्डलिनो युवानः परस्परं सायकविक्षताङ्गाः।  
कुम्भेषु लग्नाः सुषुपुर्गजानां कुचेषु लग्ना इव कामिनीनाम्॥ 21 ॥  
भूरेणुदिग्धान्नवपारिजातमालारजोवासितबाहुमध्याः।  
गाढं शिवाभिः परिरभ्यमाणाः सुराङ्गनाश्लिष्टभुजान्तरालाः॥ 22 ॥  
सलीलयातानि न भर्तुरभ्रमोर्न चित्रमुच्चैःश्रवसः पदक्रमम्।  
अनुद्रुतः संयति येन केवलं बलस्य शत्रुः प्रशशंस शीघ्रताम्॥ 23 ॥  
कोऽप्येष खण्डितशिरा विकसन्मुखश्रीः प्रारब्धताण्डवविधिः सुरकामिनीभिः।  
आलोक्यते निजकराभिनयानुरूपव्यापारितेक्षणनिवेदितसत्त्वसारः॥ 24 ॥  
स्त्रीषु प्रवीरजननी जननी तवैव देवी स्वयं भगवती गिरिजापि यस्य।  
त्वद्दोर्वशीकृतविशाखमुखावलोकव्रीडाविदीर्णहृदया स्पृहयाम्बभूव॥ 25 ॥  
शस्त्रीकृतस्तरुवरः कपिपुङ्गवेन लङ्केशवक्षसि मृणालमृदुः पपात।  
तत्र स्थितैश्च कुसुमैः कुसुमेषुरेनं सीतावियोगविधुरं दृढमाजघान॥ 26 ॥  
दृष्टिस्तृणीकृतजगत्त्रयसत्वसारा धीरोद्धता नमयतीव गतिर्धरित्रीम्।  
कौमारकेऽपि गिरिवद्गुरुतां दधानो वीरो रसः किमयमेत्युत दर्प एषः॥ 27 ॥  
अप्राकृतस्य चरितातिशयैश्च दृष्टैरत्यद्भुतैरपहृतस्य ततापि नास्था।  
कोऽप्येष वीरशिशुकाकृतिरप्रमेयमाहात्म्यसारसमुदायमयः पदार्थः॥ 28 ॥  
समरविहरदस्माद्भल्लनिष्पातभिन्नप्रतिनरपतिभिन्नाद्भास्वता बिम्बमध्यात्।  
वयमहह धरायां पातयामः पताकावसनपवनलोलं वारि दिव्यापगायाः॥ 29 ॥  
वयस्याः क्रोष्टारः प्रतिशृणुत बद्धोऽञ्जलिरयं किमप्याकाङ्क्षामः क्षरति न तथा वीरचरितम्।  
मृतानामस्माकं भवति परवश्यं वपुरिदं भवद्भिः कर्तव्यं नहि नहि पराचीनचरणम्॥ 30 ॥  
कपोले जानक्याः करिकलभदन्तद्युतिमुषि स्मरस्मेरं गण्डोड्डमरपुलकं जटाजूटग्रन्थिं द्रढयसि रघूणां परिवृढः॥ 31 ॥  
महासेनो यस्य प्रमदयमदंष्ट्रासहचरैः शरैर्मुक्तो जीवन्द्विरिव शरजन्मा समभवत्।  
इमां च क्षत्राणां भुजवनमहादुर्गविषमामयं वीरो धीमानजयदुदविंशान्वसुमतीम्॥ 32 ॥  
पुरोजन्मा नाद्य प्रभृति मम रामः स्वयमहं न पुत्रः पौत्रो वा रघुकुलभुवां च क्षितिभुजाम्।  
अधीरं धीरं वा कलयतु जनो मामयमयं मया बद्धो दुष्टद्विजदमनदीक्षापरिकरः॥ 33 ॥  
चापाचार्यस्त्रिपुरविजयी कार्तवीर्यो विजेयः शस्त्रव्यस्तः सदनमुदधिर्भूरियं (1)हन्तकारः।  
अस्त्वेवैतत्किमु कृतवतो रेणुकाकण्ठबाधां बद्धस्पर्धस्तव परशुना लज्जते चन्द्रहासः॥ 34 ॥  
F.N.  
(1. 'ग्रासप्रमाणा भिक्षा स्यादग्रं ग्रासचतुष्टयम्। अग्रं चतुर्गुणं प्राहुर्हन्तकारं द्विजोत्तमाः॥’)  
अन्त्रैः स्वैरपि संयताग्रचरणो मूर्च्छाभिरामः क्षणे स्वाधीनव्रणिताङ्गशस्त्रनिचिते रोमोद्गमं वर्णयन्।  
भग्नानुद्वलयन्निजान्परभटान् सन्तर्जयन्निष्ठुरं धन्यो धाम जयश्रियः पृथुरणस्तम्भे पताकायते॥ 35 ॥  
जन्मेन्दोरमले कुले व्यपदिशस्यद्यापि धत्से गदां मां दुःशासनकोष्णशोणितसुराक्षीबं रिपुं भाषसे।  
दर्पान्धो मधुकैटभद्विषि हरावप्युद्धतं चेष्टसे मत्त्रासान्नृपशो विहाय समरं पङ्केऽधुना लीयसे॥ 36 ॥  
वीरोऽसौ किमु वर्ण्यते दशमुखश्छिन्नैः शिरोभिः स्वयं यः पूजास्रजमुत्सुको घटयितुं देवस्य खट्वाङ्गिनः।  
सूत्रार्थी हरकण्ठसूत्रभुजगव्याकर्षणायोद्यतः साटोपं प्रमथैः कृतभ्रुकुटिभिश्छित्त्वान्तरे वारितः॥ 37 ॥  
सन्तुष्टे तिसृणां पुरामपि रिपौ कण्डूलदोर्मण्डलीक्रीडाकृत्तपुनःप्ररूढशिरसो वीरस्य लिप्सोर्वरम्।  
याञ्चादैन्यपराञ्चि यस्य कलहायन्ते मिथस्त्वं वृणु त्वं वृण्वित्यभितो मुखानि स दशग्रीवः कथं वर्ण्यते॥ 38 ॥  
भूमात्रं कियदेतदर्णवमितं तत्साधितं हार्यते यद्वीरेण भवादृशेन वदति त्रिःसप्तकृत्वो जयः।  
वीरोऽयं नवबाहुरीदृशमिदं घोरं च वीरव्रतं तत्क्रोधाद्विरम प्रसीद भगवञ्जात्यैव पूज्योऽसि नः॥ 39 ॥  
तात त्वं निजकर्मणैव गमितः स्वर्गं यदि स्वस्ति ते ब्रूमस्त्वेकमिदं वधूहृतिकथां तातान्तिकं मा कृथाः।  
रामोऽहं यदि तद्दिनैः कतिपयैर्व्रीडानमत्कन्धरः सार्धं बन्धुजनैः सुरेन्द्रविजयी वक्ता स्वयं रावणः॥ 40 ॥  
त्वय्यर्धासनभाजि किन्नरगणोद्गीतैर्भवद्विक्रमैरन्तःसम्भृतमत्सरोऽपि भगवानाकारगुप्तौ कृती।  
उन्मीलद्भवदीयदक्षिणभुजारोमाञ्चविद्धोच्चरद्बाष्पैरेव विलोचनैरभिनयत्यानन्दमाखण्डलः॥ 41 ॥  
शस्त्राशस्त्रिकथैव काननमगाद्गीर्वाणपाणिंधमाः पन्थानो दिवि सङ्कुचन्ति वसुधा वन्ध्या न सूते भटान्।  
लक्ष्मीरप्यरविन्दसौधवलभीनिर्व्यूहपर्यङ्किकाविश्रान्तैरलिभिर्न कुञ्जरघटागण्डोत्करैर्मोदते॥ 42 ॥  
अस्त्रौघप्रसरेण रावणिरसौ यं दुर्यशोभागिनं चक्रे गौतमशापयन्त्रितभुजस्थेमानमाखण्डलम्।  
कच्छागर्तकुलीरतां गमयता वीर त्वया रावणं तत्संमृष्टमहो विशल्यकरिणी जागर्ति सत्पुत्रता॥ 43 ॥  
चत्वारो वयमृत्विजः स भगवान्कर्मोपदेष्टा हरिः सङ्ग्रामाध्वरदीक्षितो (1)नरपतिः (2)पत्नी गृहीतव्रता।  
कौरव्याः पशवः प्रियापरिभवक्लेशोपशान्तिः फलं राजन्योपनिमन्त्रणाय (3)रसति स्फीतं यशो दुन्दुभिः॥ 44 ॥  
F.N.  
(1. युधिष्ठिरः.)  
(2. द्रौपदी.)  
(3. शब्दं करोति.)  
अद्यारभ्य कठोरकार्मुकलताविन्यस्तहस्ताम्बुजस्तावन्न प्रकटीकरोमि नयने शोणे निमेषोदयात्।  
यावत्सायककोटिपाटितरिपुक्ष्मापालमौलिस्खलन्मल्लीमाल्यमिलत्परागपटलैरामोदिनी मेदिनी॥ 45 ॥  
नो तावत्कलयामि केलिकृपणे वामभ्रुवो लोचने तावन्न प्रणयावलीढमनसः पश्यामि मातुर्मुखम्।  
यावत्तारकुठारपातनिपतत्प्रत्यर्थिपृथ्वीपतिभ्राम्यत्स्वर्णकिरीटबद्धशिरसो भ्राम्यन्ति नो फेरवः॥ 46 ॥  
निष्पीते कलशोद्भवेन जलधौ गौरीपतेर्गङ्गया होतुं हन्त वपुर्ललाटदहने यावत्कृतः प्रक्रमः।  
तावत्तत्र मया विपक्षनगरीनारीदृगम्भोरुहद्वन्द्वप्रस्खलदस्रवारिपटलैः सृष्टाः पयोराशयः॥ 47 ॥  
आजन्मब्रह्मचारी पृथुलभुजशिलास्तम्भविभ्राजमानज्याघातश्रेणिसंज्ञान्तरितवसुमतीचक्रजैत्रप्रशस्तिः।  
वक्षःपीठे घनास्त्रव्रणकिणकठिने संक्ष्णुवानः पुषत्कान् प्राप्तो राजन्यगोष्ठीवनगजमृगयाकौतुकी जामदग्न्यः॥ 48 ॥  
क्षुद्राः सन्त्रासमेते विजहित हरयो भिन्नमत्तेभकुम्भा युष्मद्देहेषु लज्जां दधति परममी सायका निष्पतन्तः।  
सौमित्रे तिष्ठ पात्रं त्वमसि न हि रुषां नन्वहं मेघनादः किञ्चित्सम्रम्भलीलानियमितजलधिं राममन्वेषयामि॥ 49 ॥  
अस्त्रज्वालावलीढप्रतिबलजलधेरन्तरौवार्यमाणे सेनानाथे स्थितेऽस्मिन् मम पितरि गुरौ सर्वधन्वीश्वराणाम्।  
कर्णालं सम्भ्रमेण व्रज कृप समरं मुञ्च हार्दिक्य शङ्कां ताते चापद्वितीये वहति रणधुरं को भयस्यावकाशः॥ 50 ॥  
कृष्टा केशेषु भार्या तव तव च पशोस्तस्य राज्ञस्तयोर्वा प्रत्यक्षं भूपतीनां मम भुवनपतेराज्ञया धूतदासी।  
तस्मिन्वैरानुबन्धे वद किमपकृतं तैर्हता ये नरेन्द्रा बाह्वोर्वीर्यातिभारद्रविणगुरुपदं मामजित्वैव गर्वः॥ 51 ॥  
वीररसनिर्देशः।>  
  
अस्याः कुसुमशय्यापि कोमलाङ्ग्या रुजाकरी।  
साधिशेते कथं देवी ज्वलान्तीमधुना चिताम्॥ 1 ॥  
साक्षान्मघवतः पौत्रः पुत्रो गाण्डीवधन्वनः।  
स्वस्रीयो वासुदेवस्य तं गृध्राः पर्युपासते॥ 2 ॥  
असहायः सहायार्थी मामनुध्यातवान्ध्रुवम्।  
पीड्यमानः शरैस्तीक्ष्णैर्द्रोणद्रौणिकृपादिभिः॥ 3 ॥  
मितं ददाति हि पिता मितं भ्राता मितं सुतः।  
अमितस्य हि दातारं भर्तारं का न शोचति॥ 4 ॥  
अथ बद्धजटे रामे सुमन्त्रे गृहमागते।  
त्यक्तो राजा सुतत्यागादविश्वस्तैरिवासुभिः॥ 5 ॥  
देशे देशे कलत्राणि देशे दशे च बान्धवाः।  
तं देशं नैव पश्यामि यत्र भ्राता सहोदरः॥ 6 ॥  
प्रियस्य सुहृदो यत्र मम तत्रैव सम्भवः।  
भूयादमुष्य भूयोऽपि भूयासमनुसञ्चरः॥ 7 ॥  
विकृन्ततीव मर्माणि देहं शोषयतीव मे।  
दहतीवान्तरात्मानं क्रूरः शोकाग्निरुत्थितः॥ 8 ॥  
अविशीर्णकान्तपात्रे नव्यदशे सुमुखि सम्भृतस्नेहे।  
मद्गेहदीपकलिके कथमुपयातासि निर्वाणम्॥ 9 ॥  
वत्स गच्छ मम वाचिकमेतद्रामचन्द्रचरणे कथयेथाः।  
आवयोरिव भवेदनुरागो नावयोरिव विधिः प्रतिकूलः॥ 10 ॥  
शैशवात्प्रभृति योषितां प्रियैः सौहृदादपृथगाशयां प्रियाम्।  
छद्मना परिददामि मृत्यवे सौनिको गृहशकुन्तिकामिव॥ 11 ॥  
शीलानि ते चन्दनशीतलानि श्रुतानि भूमीतलविश्रुतानि।  
तथापि जीर्णौ पितरावतस्मिन् विहाय हा वत्स कथं प्रयासि॥ 12 ॥  
वनी मुनीनामटवी तरूणां दरी गिरीणां तु गवेषितैव।  
अतः परं लक्ष्मण पक्ष्मलाक्षीं प्राणा बहिर्भूय गवेषयन्तु॥ 13 ॥  
अर्थो हि कन्या परकीय एव तामद्य सम्प्रेष्य परिग्रहीतुः।  
जातो ममायं विशदः प्रकामं प्रत्यर्पितन्यास इवान्तरात्मा॥ 14 ॥  
गृहिणीसचिवः सखी मिथः प्रियशिष्या ललिते कलाविधौ।  
करुणाविमुखेन मृत्युना हरता त्वां वद किं न मे हृतम्॥ 15 ॥  
अपहस्तितबान्धवे त्वया विहितं साहसमस्य तृष्णया।  
तदिहानपराधिनि प्रिये सखि कोऽयं करुणोज्झितक्रमः॥ 16 ॥  
विपिने क्व जटानिबन्धनं तव चेदं क्व मनोहरं वपुः।  
अनयोर्घटनाविधेः स्फुटं तनु खड्गेन शिरीषकर्तनम्॥ 17 ॥  
मदेकपुत्रा जननी जरातुरा नवप्रसूतिर्वरटा तपस्विनी।  
गतिस्तयोरेष जनस्तमर्दयन्नहो विधे त्वां करुणा रुणद्धि न॥ 18 ॥  
मदर्थसन्दष्टमृणालमन्थरः प्रियः कियद्दूर इति त्वयोदिते।  
विलोकयन्त्या रुदतोऽथ पक्षिणः प्रिये स कीदृग्भविता तव क्षणः॥ 19 ॥  
इयमियं मयदानवनन्दिनी त्रिदशनाथजितः प्रसवस्थली।  
किमपरं दशकन्धरगेहिनी त्वयि करोति करद्वययोजनम्॥ 20 ॥  
उत्खातदैवतमिवायतनं मुरारेरस्ताचलान्तरितसूर्यमिवान्तरिक्षम्।  
हम्मीरभूभुजि गते सुरवेश्म विश्वं पश्यामि हारमिव नायकरत्नशून्यम्॥ 21 ॥  
आदाय मांसमखिलं स्तनवर्जमङ्गान्मां मुञ्च वागुरिक यामि कुरु प्रसादम्।  
सीदन्ति शष्पकवलग्रहणानभिज्ञा मन्मार्गवीक्षणपराः शिशवो मदीयाः॥ 22 ॥  
सद्यः (1)पुरीपरिसरेऽपि शिरीष(2)मृद्वी गत्वा जवात्त्रिचतुराणि पदानि सीता।  
गन्तव्यमस्ति कियदित्यसकृद्ब्रु(3)वाणा रामाश्रुणः कृतवती प्रथमावतारम्॥ 23 ॥  
F.N.  
(1. अयोध्यासमीपदेशे.)  
(2. शिरीषकुसुमवत्कोमला.)  
(3. वारं वारम्.)  
हत्वा पतिं नृपमवेक्ष्य भुजङ्गदष्टं देशान्तरे विधिवशाद्गणिकास्मि जाता।  
पुत्रं पतिं समधिगम्य चितां प्रविष्टा शोचामि गोपगृहिणी कथमद्य तक्रम्॥ 24 ॥  
अस्तङ्गते शशिनि सैव कुमुद्वती मे दृष्टिं न नन्दयति सस्मरणीयशोभा।  
इष्टप्रवासजनितान्यबलाजनस्य दुःखानि नूनमतिमात्रसुदुःसहानि॥ 25 ॥  
यस्य त्वया व्रणविरोपणमिङ्गुदीनां तैलं न्यषिच्यत मुखे कुशसूचिविद्धे।  
श्यामाकमुष्टिपरिवर्धितको जहाति सोऽयं न पुत्रकृतकः पदवीं मृगस्ते॥ 26 ॥  
दैवे (4)पराग्वदनशालिनि (5)हन्त जाते याते च सम्प्रति दिवं प्रति बन्धुरत्ने।  
कस्मै मनः कथयितासि निजामवस्थां कः शीतलैः शमयिता वचनैस्तवा(6)धिम्॥ 27 ॥  
F.N.  
(4. पराङ्मुखे.)  
(5. खेदे.)  
(6. मनोव्यथाम्.)  
सर्वेऽपि विस्मृतिपथं विषयाः प्रयाता विद्यापि खे(7)दकलिता विमुखीबभूव।  
सा केवलं हरिणशावकलोचना मे नैवापयाति हृदयादधिदेवतेव॥ 28 ॥  
F.N.  
(7. श्रमसम्पादिता.)  
धृत्वा पदस्खलनभीतिवशात्करं मे यारूढवत्यसि शिलाशकलं विवाहे।  
सा मां विहाय कथमद्य विलासिनि (8)द्यामारोहसीति हृदयं शतधा प्रयाति॥ 29 ॥  
F.N.  
(8. स्वर्गम्.)  
भूमौ स्थिता रमण नाथ मनोहरेति सम्बोधनैर्यमधिरोपितवत्यसि द्याम्।  
स्वर्गं गता कथमिव क्षिपसि त्वमेणशावाक्षि तं धरणिधूलिषु मामिदानीम्॥ 30 ॥  
कनकहरिणं हत्वा रामो ययौ निजमाश्रमं जनकतनयां प्राणेभ्योऽपि प्रियामविलोकयन्।  
दृढमुपगतैर्बाष्पापूरैर्निमीलितलोचनो न विशति कुटीमाशातन्तुप्रणाशभयादसौ॥ 31 ॥  
अथेदं रक्षोभिः कनकहरिणच्छ(9)द्मविधिना तथा (10)वृत्तं (11)पापैर्व्यथयति यथा क्षालितमपि।  
जनस्थाने शून्ये (1)करणकरुणैरार्यचरितैरपि (2)ग्रावा रोदित्यपि (3)दलति वज्रस्य हृदयम्॥ 32 ॥  
F.N.  
(9. कपटम्.)  
(10. आचरितम्.)  
(11. दुष्टैः.)  
(1. अत्यन्तकरुणैः.)  
(2. पाषाणः.)  
(3. शीर्यति.)  
ध्रुवं (4)ध्वंसो भावी जलनिधिमहीशैलसरितामतो मृत्योः शीर्यत्कणलघुषु का जन्तुषु कथा।  
तथाप्युच्चैर्बन्धुव्यसनजनितः कोऽपि विषयो विवेक(5)प्रोन्माथी दहति हृदयं शोकदहनः॥ 33 ॥  
F.N.  
(4. नाशः.)  
(5. विवेकोन्मूलनः.)  
अक्षत्रारिकृताभिमन्युहननप्रोद्भूततीव्रक्रुधः पार्थस्याकृतशात्रवप्रतिकृतेरन्तः शुचा मुह्यतः।  
कीर्णा बाष्पकणैः पतन्ति धनुषि व्रीडाजडा दृष्टयो हा वत्सेति गिरः स्फुरन्ति न पुनर्निर्यान्ति वक्त्राद्बहिः॥ 34 ॥  
कोऽहं ब्रूहि सखे स्वयं स भगवानार्यः स को राघवः के यूयं बत नाथ नाथ किमिदं दासोऽस्मि ते लक्ष्मणः।  
कान्तारे किमिहास्महे बत सखे देव्या गतिर्मृग्यते का देवी जनकाधिराजतनया हा जानकि क्वासि हा॥ 35 ॥  
मध्याह्ने दववह्निनोष्मसमये दन्दह्यमानाद्गिरेः कृच्छ्रान्निर्गतमुत्तृषं जलमथो वीक्ष्यैकरक्षाक्षमम्।  
प्रेम्णा जीवयितुं मिथः पिबपिबेत्युच्चार्य मिथ्या पिबन्निर्मग्नास्यमपीतवारि हरणद्वन्द्वं विपन्नं वने॥ 36 ॥  
हा मातस्त्वरितासि कुत्र किमिदं हा देवताः क्वाशिषो धिक्प्राणान्पतितोऽशनिर्हुतवहस्तेऽङ्गेषु दग्धे दृशौ।  
इत्थं घर्घरमध्यरुद्धकरुणाः पौराङ्गनानां गिरश्चित्रस्थानपि रोदयन्ति शतधा कुर्वन्ति भित्तीरपि॥ 37 ॥  
यास्यत्यद्य शकुन्तलेति हृदयं सम्स्पृष्टमुत्कण्ठया कण्ठस्तम्भितबाष्पवृत्तिकलुषश्चिन्ताजडं दर्शनम्।  
वैक्लव्यं मम तावदीदृशमपि स्नेहादर(6)ण्यौकसः पीड्यन्ते (7)गृहिणः कथं न (8)तनयाविश्लेषदुःखैर्नवैः॥ 38 ॥  
F.N.  
(6. अरण्यवासिनः.)  
(7. गृहस्थाश्रमिणः.)  
(8. कन्यावियोगदुःखैः.)  
पातुं न प्रथमं व्यवस्यति जलं युष्मास्वपीतेषु या नादत्ते प्रियमण्डनापि भवतां स्नेहेन या पल्लवम्।  
आदौ वः कुसुमप्रसूतिसमये यस्या भवत्युत्सवः सेयं याति शकुन्तला पतिगृहं सर्वैरनुज्ञायताम्॥ 39 ॥  
या केलिच्युतकेशलेशविषमां शय्यां न भेजे पुरा या जालान्तरनिर्गतार्ककिरणद्योतादपि म्लायते।  
सेयं निष्ठुरकाष्ठसञ्चितचितां देदीप्यमानानलां सस्मेरा भजते यदि प्रियमुखं स्नेहस्य किं दुष्करम्॥ 40 ॥  
ध्वस्तः काव्योरुमेरुः कविविपणिमहारत्नराशिर्विशीर्णः शुष्कः शब्दौघसिन्धुः प्रलयमुपगतो वाक्यमाणिक्यकोशः।  
दिव्योक्तीनां निधानं निधनमुपगतं हा हता दिव्यवाणी बाणे गीर्वाणवाणी प्रणयिनि विधिना शायिते दीर्घनिद्राम्॥ 41 ॥  
करुणारसनिर्देशः।>  
  
तस्मिन्युद्धे क्षणेनैव त्वरितो वानरध्वजः।  
सरथं सध्वजं साश्वं भीष्ममन्तर्दधे शरैः॥ 1 ॥  
रत्नभित्तिषु सङ्क्रान्तैः प्रतिबिम्बशतैर्वृतः।  
ज्ञातो लङ्केश्वरः कृच्छ्रादाञ्जनेयेन तत्त्वतः॥ 2 ॥  
चतुर्ष्वपि समुद्रेषु सन्ध्यामन्वास्य तत्क्षणात्।  
कक्षाक्षिप्तं निशान्ते स्वे वाली पौलस्त्यमत्यजत्॥ 3 ॥  
न केनापि श्रुतं दृष्टं वारिणा वारि शुष्यति।  
अहो गोदावरीवारा(1) भवसिन्धर्विशुष्यति॥ 4 ॥  
F.N.  
(1. उदकेन.)  
एष वन्ध्यासुतो याति (2)खपुष्पकृतशेखरः।  
(3)मृगतृष्णाम्भसि स्नातः (4)शशशृङ्गधनुर्धरः॥ 5 ॥  
F.N.  
(2. खमाकाशं तस्य पुष्पेण कृतः शेखरः शिरोभूषणं येन.)  
(3. मरुमरीचिकोदके कृतमज्जनः.)  
(4. शशशृङ्गकृतधनुर्धारी.)  
कस्मै किं कथनीयं कस्य मनः(5)प्रत्ययो भवति।  
रमयति गोपव(6)धूटी कुञ्जकुटीरे परं ब्रह्म॥ 6 ॥  
F.N.  
(5. विश्वासः.)  
(6. स्त्री.)  
चित्रं कनकलतायां पल्लव एवामृतं सूते।  
कुसुमसमुद्गमसमयो नो जाने किं परं भावि॥ 7 ॥  
अम्बुजमम्बुनि जातं न हि दृष्टं जातमम्बुजादम्बु।  
अधुना तद्विपरीतं चरणसरोजाद्विनिर्गता गङ्गा॥ 8 ॥  
जाता लता हि शैले जातु लतायां न जायते शैलः।  
अधुना तद्विपरीतं (7)कनकलतायां गिरिद्वयं(8) जातम्॥ 9 ॥  
F.N.  
(7. सुवर्णवल्ल्यां तत्तुल्यायामङ्गयष्ट्याम्.)  
(8. पर्वततुल्यं स्तनद्वयमिति भावः.)  
कमलमनम्भसि कमले कुवलयमेतानि कनकलतिकायाम्।  
सा च सुकुमारसुभगेत्युत्पातपरम्परा केयम्॥ 10 ॥  
चित्रं कनकलतायां शरदिन्दुस्तत्र खञ्जनद्वितयम्।  
तत्र च मनोजधनुषी तदुपरि गाढान्धकाराणि॥ 11 ॥  
चित्रं महानेष बतावकारः क्व कान्तिरेषाभिनवैव भङ्गिः।  
लोकोत्तरं धैर्यमहो प्रभावः क्वाप्याकृतिर्नूतन एष सर्गः॥ 12 ॥  
स्थाणुः स्वयं मूलविहीन एव पुत्रो विशाखो रमणी त्वपर्णा।  
परोपनीतैः कुसुमैरजस्रं फलत्यभीष्टं किमिदं विचित्रम्॥ 13 ॥  
किं क्रमिष्यति किलैष वामनो यावदित्थमहसन्त दानवाः।  
तावदस्य न ममौ नभस्तले लङ्घितार्कशशिमण्डलः क्रमः॥ 14 ॥  
युगान्तकालप्रतिसंहृतात्मनो जगन्ति यस्यां स विकाशमासत।  
तनौ ममुस्तस्य न कैटभद्विषस्तपोधनाभ्यागमसम्भवा मुदः॥ 15 ॥  
कथमुपरि कलापिनः कलापो विलसति तस्य तलेऽष्टमीन्दुखण्डम्।  
कुवलययुगलं ततो विलोलं तिलकुसुमं तदधः प्रवालमस्मात्॥ 16 ॥  
विपुलेन सागरशयस्य कुक्षिणा भुवनानि यस्य पपिरे युगक्षये।  
मदविभ्रमासकलया पपे पुनः स पुरस्त्रियैकतनयैकया दृशा॥ 17 ॥  
पश्चात्यभागमिह सानुषु सन्निषण्णाः पश्यन्ति शान्तमनसाद्रतरांशुजालम्।  
सम्पूर्णलब्धललनालपनोपमानमुत्सङ्गसङ्गिहरिणस्य हिमांशुमूर्तेः॥ 18 ॥  
इदं तावच्चित्रं यदवनितले पार्वणशशी कलङ्कादुन्मुक्तः किमपि च तदन्तर्विलसति।  
प्रवालं माणिक्यं कुवलयदलं मन्मथधनुर्मनोवीणावादध्वनिरिति महच्चित्रमधरम्॥ 19 ॥  
मूकारब्धं कमपि बधिराः श्लोकमाकर्णयन्ति (1)श्रद्धालुस्तं विलिखति (2)कुणिः श्लाघया वीक्षतेऽन्धः।  
अभ्यारोहत्यहह सहसा पङ्कुरप्यद्रि(3)शृङ्गं सान्द्रालस्याः शिशुभरणतो मन्दमायान्ति वन्ध्याः॥ 20 ॥  
F.N>  
(1. श्रद्धावान्.)  
(2. विकलपाणिः.)  
(3. शिखरम्.)  
काकुत्स्थेन शिरांसि यानि शतशश्छिन्नानि मायानिधेः पौलस्त्यस्य विमानसीमनि तथा भ्रान्तानि नाकौकसाम्।  
तान्येवास्य धनुःश्रमप्रशमनं कुर्वन्ति सीतापतेः क्रीडाचामरडम्बरानुकृतिभिर्दोलायमानैः कचैः॥ 21 ॥  
किं ब्रूमो हरिणस्य विश्वमुदरे किं वा फणान्भोगिनः शेते यत्र हरिः स्वयं जलनिधेः सोऽप्येकदेशे स्थितः।  
आश्चर्यं कलशोद्भवो (4)मुनिरसौ यस्यैकहस्तेऽम्बुधिर्गण्डूषीयति पङ्कजीयति फणी भृङ्गीयति श्रीपतिः॥ 22 ॥  
F.N.  
(4. अगस्त्यः.)  
दोर्दण्डाञ्चितचन्द्रशेखरधनुर्दण्डावभङ्गोद्यतष्टङ्कारध्वनिरार्यबालचरितप्रस्तावनाडिण्डिमः।  
द्राक्पर्यस्तकपालसम्पुटमिलद्ब्रह्माण्डभाण्डोदरभ्राम्यत् पिण्डितचण्डिमा कथमहो नाद्यापि विश्राम्यति॥ 23 ॥  
अद्भुतरसनिर्देशः।>  
  
जिह्वायाश्छेदनं नास्ति न तालुपतनाद्भयम्।  
निर्विशेषेण वक्तव्यं निर्लज्जः को न पण्डितः॥ 1 ॥  
परान्नं प्राप्य दुर्बुद्धे मा प्राणेषु दयां कुरु।  
दुर्लभानि परान्नानि प्राणा जन्मनि जन्मनि॥ 2 ॥  
विना मद्यं विना मांसं परस्वहरणं विना।  
विना परापकारेण (5)दिविरो दिवि रोदिति॥ 3 ॥  
F.N.  
(5. कायस्थः.)  
पूर्वं चेटी ततो वेटी पश्चाद्भवति कुट्टिनी।  
सर्वोपायपरिभ्रष्टा वेश्या भवति तापसी॥ 4 ॥  
यदक्षिभ्रूलतापाङ्गैः स्त्रियः कुर्वन्ति चापलम्।  
जघनेष्वेव तत्सर्वं पतत्यनपराधिषु॥ 5 ॥  
केशलुञ्चनसाम्येऽपि हन्त पश्यैतदन्तरम्।  
उपस्थाः कीटमश्नन्ति घृतभक्तं दिगम्बराः॥ 6 ॥  
सामगायनपूतं मे नोच्छिष्टमधरं कुरु।  
उत्कण्ठितासि चेद्भद्रे वामं कर्णं दशस्व मे॥ 7 ॥  
भस्माङ्गुलिर्बकोड्डायी बालशौची तथा हिही।  
धारावर्ती चक्रवर्ती षडेते पुरषाधमाः॥ 8 ॥  
प्रेषकः प्रैष्यकः काण्डः किमेकः स्तम्भलीनकः।  
योगी तत्कालरोगी च षडेते सेवकाधमाः॥ 9 ॥  
आदौ वेश्या पुनर्दासी पश्चाद्भवति कुट्टिनी।  
सर्वोपायपरिक्षीणा वृद्धा नारी पतिव्रता॥ 10 ॥  
गता केचित्प्रबोधाय स्वयं तं कुम्भकर्णकम्।  
तदधः पवनोत्सर्गादुड्डीय पतिताः क्वचित्॥ 11 ॥  
असारे खलु संसारे सारं श्वशुरमन्दिरम्।  
हरो हिमालये शेते हरिः शेते महोदधौ॥ 12 ॥  
कमले कमला शेते हरः शेते हिमालये।  
क्षीराब्धौ च हरिः शेते मन्ये मत्कुणशङ्कया॥ 13 ॥  
बिलाद्बहिर्बिलस्यान्तःस्थितमार्जारसर्पयोः।  
मध्ये चाखुरिवाभाति पत्नीद्वययुतो नरः॥ 14 ॥  
सदा वक्रः सदा क्रूरः सदा पूजामपेक्षते।  
कन्याराशिस्थितो नित्यं जामाता दशमो ग्रहः॥ 15 ॥  
स्वयं पञ्चमुखः पुत्रौ गजाननषडाननौ।  
दिगम्बरः कथं जीवेदन्नपूर्णा न चेद्गृहे॥ 16 ॥  
उदरद्वयभरणभयादर्धाङ्गाहितदारः।  
यदि नैवं तस्य सुतः कथमद्यापि कुभारः॥ 17 ॥  
अङ्गुलिभङ्गविकल्पनविविधविवादप्रवृत्तपाण्डित्यः।  
जपचपलौष्ठः सजने ध्वानपरो नगररथ्यासु॥ 18 ॥  
मुण्डो जटिलो नग्नश्छत्त्री दण्डी कषायचीरी वा।  
भस्मस्मेरशरीरो दिशि दिशि भोगी विजृम्भते दम्भः॥ 19 ॥  
भृकुटीकुटिलललाटः कण्टकिताङ्गः कटाक्षविकटाक्षः।  
कवलयति पृथुलकवलैस्तण्डुलमचलं द्विजः क्रुद्धः॥ 20 ॥  
क्रयविक्रयकूटतुलालाघवनिक्षेपरक्षणव्याजैः।  
एते हि दिवसचौरा मुष्णन्ति महाजनं वणिजः॥ 21 ॥  
आख्यायिकानुरागी व्रजति सदा पुण्यपुस्तकं श्रोतुम्।  
इष्ट इव कृष्णसर्पैः पलायते दानधर्मेभ्यः॥ 22 ॥  
दत्त्वा दिशि दिशि दृष्टिं याचकचकितोऽवगुण्ठनं कृत्वा।  
चौर इव कुटिलचारी पलायते कुटिलरथ्याभिः॥ 23 ॥  
गणयति गगने गणकश्चन्द्रेण समागमं विशाखायाः।  
विविधभुजह्गक्रीडासक्तां गृहिणीं न जानाति॥ 24 ॥  
कलमाग्रनिर्गतमषीबिन्दुव्याजेन साञ्जनाश्रुकणैः।  
कायस्थलुण्ठ्यमाना रोदिति खिन्नेव राज्यश्रीः॥ 25 ॥  
वाचयति नान्यलिखितं लिखितमनेनापि वाचयति नान्यः।  
अयमपरोऽस्य विशेषः स्वयमपि लिखितं स्वयं न वाचयति॥ 26 ॥  
अर्थो नाम जनानां जीवितमखिलक्रियाकलापश्च।  
तं संहरन्ति धूर्ताश्छगलगला गायना लोके॥ 27 ॥  
तमसि वराकश्चौरो हाहाकारेण याति सन्त्रस्तः।  
गायनचौः कपटो हा हा कृत्वा न याति लक्ष्यं च॥ 28 ॥  
आमन्त्रणजयशब्दैः प्रतिपदहुंकारघर्घरारावैः।  
स्वयमुक्तसाधुवादैरन्तरयति गायनो गीतम्॥ 29 ॥  
मेरुः स्थितोऽतिदूरे मनुष्यभूमिं परां परित्यज्य।  
भीतो भयेन चौर्याद्घोराणां हेमकाराणाम्॥ 30 ॥  
तस्मान् महीपतीनामसम्भवे दस्युचौराणाम्।  
एकः सुवर्णकारो निग्राह्यः सर्वथा नित्यम्॥ 31 ॥  
उपभुक्तखदिरवीटकजनिताधररागभङ्गभयात्।  
पितरि मृतेऽपि हि वेश्या रोदिति हा ताततातेति॥ 32 ॥  
वर्णनदयितः कश्चिद्धनदयितो दानकर्मदयितोऽन्यः।  
रक्षादयितश्चान्यो वेश्यानां नर्मदयितोऽन्यः॥ 33 ॥  
शृणु सखि कौतुकमेकं ग्राम्येण कुकामिना यदद्य कृतम्।  
सुरतसुखमीलिताक्षी मृतेति भीतेन मुक्तास्मि॥ 34 ॥  
श्रमणः श्रावकवध्वाः सुरतविधौ दशति नाधरं दत्तम्।  
मदिराक्षिमांसभक्षणमस्मत्समये निषिद्धमिति॥ 35 ॥  
द्विजराजशेखरो यद्वृषभारूढः सदा सदारस्त्वम्।  
चक्रे हर तद्विधिना पुनरुपनयनं ललाटघटितं ते॥ 36 ॥  
विनापि तातेन विना जनन्या गजाननः शम्भुसुताभिधानः।  
विनैव शास्त्रेण विनैव वेदैर्माध्यन्दिनानामिव पाठकोऽभूत्॥ 37 ॥  
शिक्षितापि सखिभिर्ननु सीता रामचन्द्रचरणौ न ननाम।  
किं भविष्यति मुनीशवधूवद्भालरत्नमिह तद्रजसेति॥ 38 ॥  
अयं (1)पटो मे पितुरङ्गभूषणं पितामहाद्यैरुपभुक्तयौवनः।  
अलङ्करिष्यत्यथ पुत्रपौत्रकान् मयाधुना पुष्पवदेव धार्यते॥ 39 ॥  
F.N.  
(1. वस्त्रम्.)  
वैराग्यभङ्गिरचनावचनैः प्रतार्य रण्डां चिराय विकटस्तनसन्नताङ्गीम्।  
ब्रह्मोपदेशमिषसङ्गतगण्डभित्ति निःशङ्कचुम्बनरसैः कितवा द्रवन्ति॥ 40 ॥  
धान्याकनागरनिशार्द्रकदाडिमत्वक्कुस्तुम्बरीलवणतैलसुसंस्कृतान्नः।  
मत्स्यान्सुशीतसितभक्ततले ददाति स ब्रह्मलोकमधिगच्छति पुण्यकर्मा॥ 41 ॥  
खट्वा नितान्तलघुका शिथिलप्रताना द्वेष्यः पतिः स च निरन्तरचाटुकारी।  
तत्रापि दैवहतिकाः खलु माघरात्र्यो हा सह्यतां कथमयं व्यसनप्रपञ्चः॥ 42 ॥  
आकुञ्च्य पाणिमशुचिं मम मूर्ध्नि वेश्या मन्त्राम्भसां प्रतिपदं पृषतैः पवित्रे।  
तारस्वरं प्रहित(2)थूत्कमदात्प्रहारं हा हा हतोऽहमिति रोदिति विष्णुशर्मा॥ 43 ॥  
F.N.  
(2. लाला.)  
गौरी तनुर्नयनमायतमुन्नता च नासा कृशा कटितटी च पटी विचित्रा।  
अङ्गानि रोमरहितानि सुखाय भर्तुः पुच्छं न तुच्छमिति कुत्र समस्तवस्तु॥ 44 ॥  
आपाण्डुरा शिरसिजास्त्रिवली कपोले दन्तावली विगलिता न च मे विषादः।  
एणीदृशो युवतयः पथि मां विलोक्य तातेति भाषणपराः खलु वज्रपातः॥ 45 ॥  
कटी मुष्टिग्राह्या द्विपुरुषभुजग्राह्यमुदरं स्तनौ घण्टालोलौ जघनमधिगन्तुं व्यवसितौ।  
स्मितं भेरीनादो मुखमपि च यत्तद्भयकरं तथाप्येषा रण्डा परिभवति सन्तापयति च॥ 46 ॥  
एका भार्या प्रकृतिमुखरा चञ्चला च द्वितीया पुत्रस्त्वेको भुवनविजयी मन्मथो दुर्निवारः।  
शेषः शय्या शयनमुदधौ वाहनं पन्नगारिः स्मारं स्मारं स्वगृहचरितं दारुभूतो मुरारिः॥ 47 ॥  
गत्वा द्वारवतीं नयामि दिवसानाराधयन्ती हरिं त्यक्त्वा वानशनेन जीवितमिदं मुञ्चामि भागीरथीम्।  
प्रातः प्रातरिति प्रवर्तितकथा निर्वेदमातन्वती रण्डा नक्तमनन्तजारसुरतप्रीता सुखायास्तु वः॥ 48 ॥  
पाणौ ताम्रघटी कुशः करतले धौते सिते वाससी भाले मृत्तिलकः सचन्दनरसो न्यस्तैकपुष्पं शिरः।  
दूरात्क्षिप्रपदा गतिर्दृढतरव्याश्लिष्टदन्ता गिरः सोऽयं वञ्चयितुं जगद्भगवतो दम्भस्य देहक्रमः॥ 49 ॥  
यत्नोत्थापनमात्रनिःसहजरच्चर्मावशेषश्लथभ्रश्यच्छेफसिदुर्बलाङ्गचलनव्यर्थोद्यमालिङ्गने।  
लज्जाधायिनि खिद्यमानयुवतौ वृद्धस्य कृच्छ्रे रते यत्स्यात्तत्प्रतिभाव्य किं नु हसितुं युक्तं किमारोदितुम्॥ 50 ॥  
धत्ते वक्षसि कौस्तुभोपलमयं मत्वा श्रियः सोदरं तन्नाभीगृहमाकलय्य मकरावासं मनाङ्गोज्झति।  
तन्नामप्रणयान्न लुम्पति हरिः श्रीवत्समङ्गे स्थितं किं केन क्रियतां स एव यदभूदेतादृशः स्त्रीवशः॥ 51 ॥  
अत्तुं वाञ्छति वाहनं गणपतेराखुं(1) क्षुधार्तः फणी तं च क्रौञ्च(2)पतेः (3)शिखी च गिरिजासिंहोऽपि (4)नागाननम्।  
गौरी जह्नुसुतामसूयति(5) कलानाथं कपालाननो निर्विण्णः स पपौ कुटुम्बकलहादीशोऽपि हालाहलम्॥ 52 ॥  
F.N.  
(1. मूषिकम्.)  
(2. कार्तिकेयस्य.)  
(3. मयूरः.)  
(4. गजवदनम्.)  
(5. द्वेष्टि.)  
रण्डा पीनपयोधराकृत मया चण्डानुरागाद्भुजं दोर्दण्डद्वयपीवरस्तनभरं नो गाढमालिङ्गिता।  
बुद्धेभ्यः शतशः शमे यदि पुनः कुत्रापि कापालिनीपीनोत्तुङ्गकुचावपीडनभरः प्राप्तः प्रबोधोदयः॥ 53 ॥  
जग्ध्वा माषमयानपूपवटकानाध्मायमानोदरे फट्फट्फाडिति पायवीयपवनं योगेश्वरे मुञ्चति।  
उड्डीनं विहगैर्घटैर्विघटितं दोलायितं भित्तिभिः शिष्यैर्धावितमर्भकैर्निपतितं कोलाहलोऽभून्मठे॥ 54 ॥  
पीठीप्रक्षालनेन क्षितिपतिकथया सज्जनानां प्रवादैर्नीत्वा यामार्धमेवं कुशकुसुमसमारम्भणव्यग्रहस्ताः।  
पश्चादेते निमज्जत्पुरयुवतिकुचाभोगदत्तेक्षणार्धाः प्राणायामापदेशादिह सरिति सदा वासराणि क्षिपन्ति॥ 55 ॥  
रे रे लोकाः कुरुध्वं श्रवणपुटपिधानं द्रुतं हस्तयुग्मैः शैलाः सर्वेऽपि यूयं भवत गुरुतराः सावधाना धरित्र्याम्।  
शीघ्रं रे रावण त्वं विरचय वसनैर्नासिकानां पिधानं सुप्तोऽयं कुम्भकर्णः कटुरवविकटं (6)शर्धते दीर्घमुच्चैः॥ 56 ॥  
F.N.  
(6. अपानवायुं मुञ्चति.)  
हास्यरसनिर्देशः।>  
  
इदं मघोनः कुलिशं धारासन्निहितानलम्।  
स्मरणं यस्य दैत्यस्त्रीगर्भपाताय केवलम्॥ 1 ॥  
ततः परामर्शविवृद्धमन्योर्भ्रूभङ्गदुष्प्रेक्ष्यमुखस्य तस्य।  
स्फुरन्नुदर्चिः सहसा तृतीयादक्ष्णः कृशानुः किल निष्पपात॥ 2 ॥  
विनिर्गतं मानदमात्ममन्दिराद्भवत्युपश्रुत्य यदृच्छयापि यम्।  
ससम्भ्रमेन्द्रद्रुतपातितार्गला निमीलिताक्षीव भियामरावती॥ 3 ॥  
अशक्नुवन्सोढुमधीरलोचनः सहस्ररश्मेरिव यस्य दर्शनम्।  
प्रविश्य हेमाद्रिगुहागृहान्तरं निनाय बिभ्यद्दिवसानि कौशिकः॥ 4 ॥  
महाप्रलयमारुतक्षुभितपुष्पकरावर्तकप्रचण्डघनगर्जितप्रतिरवानुकारी मुहुः।  
रवः श्रवणभैरवः स्थगितरोदसीकन्दरः कुतोऽद्य समरोदधेरयमभूतपूर्वः पुरः॥ 5 ॥  
किञ्चित्कोपकलाकलापकलनाहुंकारबिभ्रद्भ्रुवोर्विक्षेपादकरोदसौ रघुपतिर्लङ्कापतेः पत्तनम्।  
क्रन्दत्फेरु रटत्करीटु विघटद्दारु स्फुटद्गुग्गुलु प्रोत्क्रीडत्कपि निःश्वसत्फणि रणज्झिल्लि भ्रमद्द्वीपि च॥ 6 ॥  
अद्याप्युन्मदयातुधानतरुणीचञ्चत्करास्फालनव्यावल्गन्नृकपालतालरणितैर्नृत्यत्पिशाचाङ्गनाः।  
उद्गायन्ति यशांसि यस्य विततैर्नादैः प्रचण्डानिलप्रक्षुभ्यत्करिकुम्भकूटकुहरव्यक्तै रणक्षोणयः॥ 7 ॥  
गीर्वाणाः प्रतियन्ति नैव पिदधे कर्णौ सुधर्माधिपः कर्णाकर्णिकयन्ति हन्त निभृतं शंभुस्वयंभूगणाः।  
दूरादेत्य कृतान्तदूतनिवहाः स्वाकारसङ्गोपनैरुद्ग्रीवं कलयन्ति कोणपचमूनाथे शयाने रणे॥ 8 ॥  
निःशङ्कं बहिरम्ब चण्डमनसो नामानुरूपा क्रिया स्वर्वेश्यापदघर्घरस्वनवती न क्वापि रङ्गस्थली।  
किञ्चान्यद्दशकन्धराङ्घ्रियुगले कल्याणभाजि स्फुटं लङ्कायां प्रतिपक्षविक्रमयथाशङ्काकरी भ्राम्यति॥ 9 ॥  
अन्त्राकल्पचलत्पयोधरभरव्याविद्धमेघच्छटासृक्व(1)स्थामिषगृ(2)ध्नुगृध्र(3)गरुदास्फालोच्चलन्मूर्धजा।  
व्यादायाननमट्टहासविकटं दूरेण तारापथात्त्रस्यत्सिद्धपुर(4)न्ध्रिवृन्दरभसोन्मुक्तादुपक्रामति॥ 10 ॥  
F.N.  
(1. ओष्ठप्रान्तः.)  
(2. लालसाः.)  
(3. पक्षाः.)  
(4. स्त्री.)  
प्रौढच्छेदानुरूपोच्छलनरयवशात्सैंहिकेयोपमेयत्रासाकृष्टाश्वतिर्यग्वलितरविरथेनारुणेनेक्ष्यमाणम्।  
कुर्वन्काकुत्स्थवीर्यस्तुतिमिव मरुतां कन्धरारन्ध्रभाजां झाङ्कारैर्भीममेतन्निपतति वियतः कुम्भकर्णौत्तमाङ्गम्॥ 11 ॥  
माद्यन्मातङ्गकुम्भस्थलबहलवसावासनाविस्रगन्धव्यासक्तव्यक्तमुक्ताफलशकललसत्केसरालीकरालः।  
एणीवैधव्यवेधाः स्वभुजबलमदग्रस्ततेजस्विधामा गुञ्जन्कुञ्जे गिरीणां हरिरिह शबरीगर्भपातं विधत्ते॥ 12 ॥  
मन्थायस्तार्णवाम्भः प्रतिकुहरवलन्मन्दरध्वानधीरः कोणाघातेषु गर्जत्प्रलयघनघटान्योन्यसङ्घट्टचण्डः।  
कृष्णाक्रोधाग्रदूतः कुरुकुलनिधनोत्पातनिर्घातवातः केनास्मत्सिंहनादप्रतिरसितसखो दुन्दुभिस्ताडितोऽयम्॥ 13 ॥  
निर्मज्जच्चक्षुरन्तर्भ्रमदतिकपिलक्रूरतारा नरास्थिग्रन्थिं दन्तान्तरालग्रथितमविरतं जिह्वया घट्टयन्ती।  
ध्वान्तेऽपि व्यात्तवक्त्रज्वलदनलशिखाजर्जरे व्यक्तकर्मा निर्मान्ती गृध्ररौद्रीं दिवमुपरि परिक्रीडते ताडकेयम्॥ 14 ॥  
भयानकरसनिर्देशः।>  
  
प्रस्वेदमलदिग्धेन वहता मूत्रशोणितम्।  
व्रणेन विकृतेनेदं सर्वमन्धीकृतं जगत्॥ 1 ॥  
विकीर्णहरिचन्दनद्रविणि यत्र लीलालसा निपेतुरतिचञ्चलाश्चतुरकामिनीदृष्टयः।  
तदेतदुपरिभ्रमन्निबिडगृध्रजालं जनैर्लुठत्कृमि कलेवरं पिहितनासिकैर्वीक्ष्यते॥ 2 ॥  
अन्त्रैः कल्पितमङ्गसप्रतिसराः स्त्रीहस्तरक्तोत्पलव्यक्तोत्तंसभृतः पिनह्य शिरसा हृत्पुण्डरीकस्रजः।  
एताः शोणितपङ्ककुङ्कुमजुषः सम्भूय कान्तैः पिबन्त्यस्थिस्नेहसुराः कपालचषकैः प्रीताः पिशाचाङ्गनाः॥ 3 ॥  
उत्कृत्य ज्वलितां शवात्कथमपि प्रेताशनः पैशितीं पेशीमग्निमयीं निगीर्य सहसा दन्दह्यमानोदरः।  
धावत्युत्प्लवते मुहुर्निपतति प्रोत्तिष्ठति प्रेक्षते विष्वक्क्रोशति सम्पिनष्टि जठरं मुष्ट्या चलन्मस्तकः॥ 4 ॥  
अन्त्रप्रोतबृहत्कपालनलकक्रूरक्वणत्कङ्कणप्रायप्रेङ्खितभूरिभूषणरवैराघोषयन्त्यम्बरम्।  
पीतच्छर्दितरक्तकर्दमघनप्राग्भारघोरोल्लसद्व्यालोलस्तनभारभैरववपुर्दर्पोद्धतं धावति॥ 5 ॥  
रक्तं नक्तंचरौघः पिबति वमति च ग्रस्तकुन्तः शकुन्तः क्रव्यं नव्यं गृहीत्वा प्रणदति मुदितो मत्तवेतालबालः।  
क्रीडत्यव्रीडमस्मिन्रुधिरमदवशात्पूतना नूतनाङ्गी योगिन्यो मांसमेदः प्रमुदितमनसः शूरशक्तिं स्तुवन्ति॥ 6 ॥  
(1)उत्कृत्योत्कृत्य (2)कृत्तिं प्रथममथ पृथूच्छोफभूयांसि मांसान्यंसस्फि(3)क्पृष्ठपिण्डाद्यवयवसुलभान्यु(4)ग्रपूतीनि (5)जग्ध्वा।  
आत्तस्नाय्वन्त्रनेत्रः प्रकटितदशनः (6)प्रेतरङ्कः (7)करङ्कादङ्कस्थादस्थिसंस्थं (8)स्थपुटगतमपि (9)क्रव्यमव्यग्रमत्ति॥ 7 ॥  
F.N.  
(1. श्मशाने शवं भुञ्जानं प्रेतं दृष्ट्वा माधवस्योक्तिरियम्.)  
(2. चर्म.)  
(3. कटिदेशस्थमांसपिण्डः.)  
(4. अत्यन्तदुर्गन्धीनि.)  
(5. भक्षयित्वा.)  
(6. प्रेतदरिद्रः.)  
(7. मृतशरीरात्.)  
(8. निम्नोन्नतप्रदेशस्थम्.)  
(9. मांसम्.)  
बीभत्सरसनिर्देशः।>  
  
स रोषदष्टाधरलोहिताक्षैर्व्यक्तोर्ध्वरेखा भृकुटीर्वहद्भिः।  
तस्तार गां भल्लनिकृत्तकण्ठैर्हुंकारगर्भैर्द्विषतां शिरोभिः॥ 1 ॥  
पातालतः किमु सुधारसमानयामि निष्पीड्य चन्द्रममृतं किमु वाहरामि।  
उद्यन्तमद्य तपनं किमु वारयामि कीनाशपाशमथवा किमु चूर्णयामि॥ 2 ॥  
चञ्चत्भुजभ्रमितचण्डगदाभिघातसञ्चूर्णितोरुयुगलस्य सुयोधनस्य।  
स्त्यानावनद्धघनशोणितशोणपाणिरुत्तंसयिष्यति कचांस्तव देवि भीमः॥ 3 ॥  
(1)कृतमनुमतं दृष्टं वा यैरिदं गुरुपातकं मनुजपशुभिर्निर्मर्यादैर्भवद्भिरुदायुधै।  
(2)नरकरिपुणा सार्धं तेषां सभीमकि(3)रीटिनामहमयमसृङ्मेदोमांसैः करोमि दिशां बलिम्॥ 4 ॥  
F.N.  
(1. स्वयं मृतद्रोणशिरश्छेदक्रुद्धस्याश्वत्थाम्न उक्तिरियम्.)  
(2. कृष्णेन.)  
(3. अर्जुनः.)  
यत्सत्यव्रतभङ्गभीरुमनसा यत्नेन मन्दीकृतं यद्विस्मर्तुमपीहितं शमवता शन्तिं कुलस्येच्छता।  
तद्द्यूतारणिसम्भृतं नृपसुताकेशाम्बराकर्षणैः क्रोधज्योतिरिदं महत्कुरुवने यौधिष्ठिरं जृम्भते॥ 5 ॥  
येन स्वां विनिहत्य मातरमपि क्षत्रास्रपूरासवास्वादोन्मत्तपरश्वधेन विदधे निःक्षत्रिया मेदिनी।  
यद्बाणव्रणवर्त्मनः शिखरिणः क्रौञ्चस्य हंसच्छलादद्याप्यस्थिकणाः पतन्ति स पुनः क्रुद्धो मुनिर्भार्गवः॥ 6 ॥  
देशः सोऽयमरातिशोणितजलैर्यस्मिन्ह्रदाः पूरिताः क्षत्रादेव तथाविधः परिभवस्तातस्य केशग्रहः।  
तान्येवाहितशस्त्रघस्मरगुरूण्यस्त्राणि भास्वन्ति मे यद्रामेण कृतं तदेव कुरुते द्रोणात्मजः क्रोधनः॥ 7 ॥  
यैः प्राणापहृतिः कृता मम पितुः क्रुद्धैर्युधि क्षत्रियै रामोऽहं रमणीर्विहाय बलवान्निःशेषमेषां हठात्।  
भास्वत्प्रौढकुठारकोटिघनकाकाण्डत्रुटत्कन्धरास्रोतोऽन्तःस्रुतशोणशोणितभरैः कुर्यां क्रुधां निर्वृतिम्॥ 8 ॥  
राज्ञो मानधनस्य कार्मुकभृतो दुर्योधनस्याग्रतः प्रत्यक्षं कुरु बान्धवस्य च तथा कर्णस्य शल्यस्य च।  
पीतं तस्य ममाद्य पाण्डववधूकेशाम्बराकर्षिणः कोष्णं जीवत एव तीक्ष्णकरजक्षुण्णादसृग्वक्षसः॥ 9 ॥  
स्पृष्टा येन शिरोरुहे नृपशुना पाञ्चालराजात्मजा येनास्याः परिधानमप्यपहृतं राज्ञां कुरूणां पुरः।  
यस्योरःस्थलशोणितासवमहं पातुं प्रतिज्ञातवान् सोऽयं मद्भुजपञ्जरे निपतितः संरक्ष्यतां कौरवाः॥ 10 ॥  
रक्तोत्फुल्लविशाललोलनयनः कम्पोत्तराङ्गो मुहुर्मुक्त्वा कर्णमपेतभीर्धृतधनुर्बाणो हरेः पश्यतः।  
आध्मातः कटुकोक्तिभिः स्वमसद्दोर्विक्रमं कीर्तयन्नंसास्फोटपटुर्युधिष्ठिरमसौ हन्तुं प्रविष्टोऽर्जुनः॥ 11 ॥  
त्रैलोक्यत्रा(4)णशौण्डः (5)सरसिजवसतेः सम्प्रसूतो भुजाभ्यां सुक्षत्रं नाम वर्णः कुलिशकठिनयोर्यस्य दोष्णो(6)र्विलीनः।  
ज्वालाजिह्वालकालानलकवलभयभ्रान्तदेवासुराणि व्यातन्वानो जगन्ति ज्वलति (7)मुनिरयं पार्वतीधर्मपुत्रः॥ 15 ॥  
F.N.  
(4. रक्षणम्.)  
(5. ब्रह्मणः.)  
(6. बाह्वोः.)  
(7. भार्गवः.)  
अन्योन्यास्फालभिन्नद्विपरुधिरवसामांसमस्तिष्कपङ्के मग्नानां स्यन्दनानामुपरि कृतपदन्यासविक्रान्तपत्तौ।  
स्फीतासृक्पानगोष्ठीरसदशिवशिवातूर्यनृत्यत्कबन्धे सङ्ग्रामैकार्णवान्तः प्रविचरितुमलं पण्डिताः पाण्डुपुत्राः॥ 13 ॥  
रे धृष्टा धातराष्ट्राः प्रबलभुजबृहत्ताण्डवाः पाण्डवा रे रे वार्ष्णेयाः सकृष्णाः शृणुत मम वचो यद्ब्रवीम्यूर्ध्वबाहुः।  
एतस्योत्खातबाहोर्द्रुपदनृपसुतातापिनः पापिनोऽयं पाता हृच्छोणितानां प्रभवति यदि वस्तत्किमेतं न (1)पाथ॥ 14 ॥  
F.N.  
(1. रक्षथ.)  
नाहं रक्षो न भूतो रिपुरुधिरजलाह्लादिताङ्गः प्रकाशं विस्तीर्णोरुप्रतिज्ञाजलनिधिगहनः क्रोधनः क्षत्रियोऽस्मि।  
भो भो राजन्यवीराः समरशिखिशिखाभुक्तशेषाः कृतं वस्त्रासेनानेन लीनैर्हतकरितुरगान्तर्हितैरास्यते यत्॥ 15 ॥  
यो यः शस्त्रं बिभर्ति स्वभुजगुरुमदः पाण्डवीनां चमूनां यो यः पाञ्चालगोत्रे शिशुरधिकवया गर्भशय्यां गतो वा।  
यो यस्तत्कर्मसाक्षी चरति मयि रणे यश्च यश्च प्रतीपः क्रोधान्धस्तस्य तस्य स्वयमिह जगतामन्तकस्यान्तकोऽहम्॥ 16 ॥  
रौद्ररसनिर्देशः।>  
  
%वैराग्यम्॥% को देशः कानि मित्त्राणि कः कालः कौ व्ययागमौ।  
कश्चाहं का च मे शक्तिरिति चिन्त्यं मुहुर्मुहुः॥ 1 ॥  
पुत्रमित्त्रकलत्रेषु सक्ताः सीदन्ति जन्तवः।  
सरः पङ्कार्णवे मग्ना जीर्णा वनगजा इव॥ 2 ॥  
मन्ये मायेयमज्ञानं यत्सुखं स्वजनादपि।  
निदाघवारणायालं निजच्छाया न कस्यचित्॥ 3 ॥  
विपत्प्रशान्त्यै सेव्यन्ते यदि कष्टेन भूभृतः।  
तत्करिष्यति कष्टापि विपत्किमधिकं ततः॥ 4 ॥  
मितमायुर्वयोऽनित्यं नैति यातं कदाचन।  
परामृशन्ति तदपि न भवं भोगलोलुपाः॥ 5 ॥  
निःस्नेहो याति निर्वाणं स्नेहोऽनर्थस्य कारणम्।  
निःस्नेहेन प्रदीपेन यदेतत्प्रकटीकृतम्॥ 6 ॥  
अशीमहि वयं भिक्षामाशावासो वसीमहि।  
शयीमहि महीपृष्ठे कुर्वीमहि किमीश्वरैः॥ 7 ॥  
यावतः कुरुते जन्तुः सम्बन्धान् मनसः प्रियान्।  
तावन्तोऽस्य निखन्यन्ते हृदये शोकशङ्कवः॥ 8 ॥  
प्रचण्डवासनावातैरुद्धूता नौर्मनोमयी।  
वैराग्यकर्णधारेण विना रोद्धुं न शक्यते॥ 9 ॥  
रागिण्यपि विरागिण्यः स्त्रियस्तासु रमेत कः।  
अहं च कलये मुक्तिं या विरागिणि रागिणि॥ 10 ॥  
लावण्यं तदसौ कान्तिस्तद्रूपं स वचःक्रमः।  
तदा सुधास्पदमभूदधुना तु ज्वरो महान्॥ 11 ॥  
पूरयित्वार्थिनामाशां प्रियं कृत्वा द्विषामपि।  
पारं गत्वा श्रुतौघस्य धन्या वनमुपासते॥ 12 ॥  
पुत्रदारादिसंसारः पुंसां सम्मूढचेतसाम्।  
विदुषां शास्त्रसंसारः सद्योगाभ्यासविघ्नकृत्॥ 13 ॥  
गतः कामकथोन्मादो गलितो यौवनज्वरः।  
गतो मोहश्च्युता तृष्णा कृतं (1)पुण्याश्रमे मनः॥ 14 ॥  
F.N.  
(1. प्रव्रज्यायाम्.)  
वनान्यमूनि न गृहाण्येता नद्यो न योषितः।  
द्रुमा इमे न दायादास्तन्मे नन्दति मानसम्॥ 15 ॥  
शान्तिकन्थालसत्कण्ठो मनःस्थालीमिलत्करः।  
त्रिपुरारिपुरद्वारि कदाहं मोक्षभिक्षुकः॥ 16 ॥  
उद्घाटितनवद्वारे पञ्जरे (2)विहगोऽनिलः।  
यत्तिष्ठति तदाश्चर्यं प्रयाणे विस्मस्यः कुतः॥ 17 ॥  
F.N.  
(2. प्राणवायुः.)  
निर्विवेकतया(3) बाल्यं(4) कामोन्मादेन यौवनम्।  
वृद्धत्वं विकलत्वेन सदा सोपद्रवं नृणाम्॥ 18 ॥  
F.N.  
(3. विचारशून्यत्वेन.)  
(4. शैशवम्.)  
प्रातर्मूत्रपुरीषाभ्यां मध्याह्ने क्षुत्पिपासया।  
तृप्ताः कामेन बाध्यन्ते प्राणिनो निशि निद्रया॥ 19 ॥  
(5)गतसारेऽत्र संसारे सुखभ्रान्तिः शरीरिणाम्।  
लालापानमिवाङ्गुष्ठे बालानां स्तन्यविभ्रमः॥ 20 ॥  
F.N.  
(5. निःसारे.)  
दिनमेकं शशीपूर्णः क्षीणस्तु बहुवासरान्।  
सुखाद्दुःखं सुराणामप्यधिकं का कथा नृणाम्॥ 21 ॥  
न विषयभोगो भाग्यं योग्यं खलु यत्र जन्तुमात्रमपि।  
ब्रह्मेन्द्ररुद्रमृग्यं भाग्यं विषयेषु वैराग्यम्॥ 22 ॥  
पाषाणखण्डेष्वपि रत्नबुद्धिः कान्तेति धीः शोणितमांसपिण्डे।  
पञ्चात्मके वर्ष्मणि चात्मभावो जयत्यसौ काचन मोहलीला॥ 23 ॥  
त्रय्यन्तसिद्धाञ्जननिर्मलाक्षैस्तपोधनैरप्यनवेक्षितं यत्।  
अवेक्ष्यते धाम तदेव काश्यामात्यन्तिकेनाक्षिनिमीलनेन॥ 24 ॥  
कुटुम्बचिन्ताकुलितस्य पुंसः कुलं च शीलं च गुणाश्च सर्वे।  
अपक्वकुम्भे निहिता इवापः प्रयान्ति देहेन समं विनाशम्॥ 25 ॥  
सुरमन्दिरतरुमूलनिवासः शय्या भूतलमजिनं वासः।  
सर्वपरिग्रहभोगत्यागः कस्य सुखं न करोति विरागः॥ 26 ॥  
निखिलं(6) जगदेव (7)नश्वरं पुनरस्मिन्नितरां (8)कलेवरम्।  
अथ तस्य कृते कियानयं क्रियते हन्त जनैः परिश्रमः॥ 27 ॥  
F.N.  
(6. सम्पूर्णम्.)  
(7. नाशवत्.)  
(8. शरीरम्.)  
मलयानिलकालकूटयो रमणीकुन्तलभोगिभोगयोः।  
(9)श्वपचा(10)त्मभुवोः किमन्तरं मम भूयात्परमात्मनि स्थितिः॥ 28 ॥  
F.N.  
(9. चाण्डालः.)  
(10. ब्रह्मा.)  
(11)नवनीलमेघरुचिरः परः पुमानवनीमवाप्य धृतगोपविग्रहः(12)।  
नवनीयकीर्तिरमरैरपि स्वयं नवनीतभिक्षुरधुना स चिन्त्यते॥ 29 ॥  
F.N.  
(11. पृथ्वीम्.)  
(12. देहः.)  
सार्वबौमभवनं वनवासो निस्वभावभवभावनया ते।  
बालिशो हि विषयेन्द्रियचौरैर्मुष्यते स्वभवने च वने च॥ 30 ॥  
इतो न किञ्चित्परतो न किञ्चिद्यतो यतो यामि ततो न किञ्चित्।  
विचार्य पश्यामि जगन्न किञ्चित्स्वात्मावबोधादधिकं न किञ्चित्॥ 31 ॥  
व्याध्रीव तिष्ठति जरा (13)परितर्जयन्ती रोगाश्च शत्रव इव प्रहरन्ति देहम्।  
आयुः परिस्रवति भिन्नघटादिवाम्भो लोकस्तथाप्यहितमाचरतीति चित्रम्॥ 32 ॥  
F.N.  
(13. भर्त्सयन्ती.)  
दैन्यं क्वचित्क्वचन मन्मथजा विकाराः कुत्राप्यनेकविधबन्धुजनप्रपञ्चः।  
क्वापि प्रभुत्वधनकल्पितमीश्वरत्वमित्येकवैकृतमिदं जगदाविभाति॥ 33 ॥  
आस्तामकण्टकमिदं वसुधाघिपत्यं त्रैलोक्यराज्यमपि नैव तृणाय मन्ये।  
निःशङ्कसुप्तहरिणीकुलसंकुलासु चेतः परं वलति शैववनस्थलीषु॥ 34 ॥  
ते तीक्ष्णदुर्जननिकारशरैर्न भिन्ना धीरास्त एव शमसौख्यभुजस्त एव।  
सीमन्तिनीभुजलतागहनं व्युदस्य येऽवस्थिताः शमफलेषु तपोवनेषु॥ 35 ॥  
बुद्धेरगोचरतया न गिरां प्रचारो दूरे गुरुप्रथितवस्तुकथावतारः।  
तत्त्वं क्रमेण विदुषां करुणावदाते श्रद्धावतां हृदि पदं स्वयमादधाति॥ 36 ॥  
दधति तावदमी विषयाः सुखं स्फुरति यावदियं हृदि मूढता।  
मनसि तत्त्वविदां तु विवेचके क्व विषयाः क्व सुखं क्व परिग्रहाः॥ 37 ॥  
क्षमं बालो भूत्वा क्षणमपि युवा कामरसिकः क्षणं वित्तैर्हीनः क्षणमपि च सम्पूर्णविभवः।  
जराजीर्णैरङ्गैर्नट इव वलीमण्डिततनुर्नटः संसाराङ्के विशति यमधानीजवनिकाम्॥ 38 ॥  
क्वचित्कन्थाधारी क्वचिदपि च दिव्याम्बरधरः क्वचिद्भूमीशय्यः क्वचिदपि च पर्यङ्कशयनः।  
क्वचिद्भिक्षावृत्तिः क्वचिदपि च मृष्टाशनरुचिर्महात्मा योगज्ञो न गणयति दुःखं न च सुखम्॥ 39 ॥  
अहौ वा हारे वा बलवति रिपौ वा सुहृदि वा मणौ वा लोष्ठे वा कुसुमशयने वा दृषदि वा।  
तृणे वा स्त्रैणे वा मम समदृशो यान्तु दिवसाः क्वचित् पुण्यारण्ये शिवशिवशिवेति प्रलपतः॥ 40 ॥  
गतास्तातभ्रातृप्रमुखसुखपीयूषमधुराः पुरा लक्ष्मीक्षैब्यव्यसनसरसास्तेऽपि दिवसाः।  
अदः शान्तं स्वान्तं सपदि यदि निर्वेदपदवीं भजत्यभ्यासोऽयं जनयति सुखं भावविमुखम्॥ 41 ॥  
अवश्यं यातारश्चिरतरमुषित्वापि विषया वियोगे को भेदस्त्यजति न जनो यत्स्वयममून्।  
व्रजन्तः स्वातन्त्र्यादतुलपरितापाय मनसः स्वयं त्यक्तास्त्वेते शमसुखमनन्तं विदधति॥ 42 ॥  
न संसारोत्पन्नं चरितमनुपश्यामि कुशलं विपाकः पुण्यानां जनयति भयं मे विमृशतः।  
महद्भिः पुण्यौर्घैश्चिरपरिगृहीताश्च विषया महान्तो जायन्ते व्यसनमिव दातुं विषयिणाम्॥ 43 ॥  
धनं तावल्लब्धं कथमपि तथाप्यस्य नियतं विनाशेऽलाभे वा तव सति वियोगोऽप्युभयथा।  
अनुत्पादः श्रेयान् किमु कथय तस्याथ विलयो विनाशो लब्धस्य व्यथयतितरां न त्वनुदयः॥ 44 ॥  
परेषां चेतांसि प्रतिदिवसमाराध्य बहुधा प्रसादं किं नेतुं विशसि हृदय क्लेशकलिलम्।  
प्रसन्ने त्वय्यन्तः स्वयमुदितचिन्तामणिगुणे विविक्तः सङ्कल्पः किमिव हि फलं पुष्यति न ते॥ 45 ॥  
यदेतत्स्वच्छन्दं विहरणमकार्पण्यमशनं सहायैः सल्लापः श्रुतमुपशमैकव्रतफलम्।  
मनो मन्दस्पन्दं बहिरपि चिरस्यापि विमृशन्न जाने कस्यैषा परिणतिरुदारस्य तपसः॥ 46 ॥  
तडिन्मालालोलं प्रतिदिवसदत्तान्धतमसं भवे सौख्यं हित्वा शमसुखमुपादेयमनघम्।  
इति व्यक्तोद्गारं चटुलवचसः शून्यमनसो वयं वीतव्रीडाः शुक इव पठामः परममी॥ 47 ॥  
यदासौ दुर्वारः प्रसरति मदश्चित्तकरिणस्तदा तस्योद्दामप्रसररसरूढैर्व्यवसितैः।  
क्व तद्धैर्यालानं क्व च निजकुलाचारनिगडः क्व सा लज्जारज्जुः क्व विनयकठोराङ्कुशमपि॥ 48 ॥  
कुरङ्गाः कल्याणं प्रतिविटपमारोग्यमटवि स्रवन्ति क्षेमं ते पुलिनकुशलं भद्रमुपलाः।  
निशान्तादस्वन्तात् कथमपि विनिष्क्रान्तमधुना मनोऽस्माकं दीर्घामभिलषति युष्मत्परिचितिम्॥ 49 ॥  
गतः कालो यत्र प्रणयिनि मयि प्रेमकुटिलः कटाक्षः कालिन्दीलघुलहरिवृत्तिः प्रभवति।  
इदानीमस्माकं जरठकमठीपृष्ठकठिना मनोवृत्तिस्तत् किं व्यसनिनि मुधैव ग्लपयसि॥ 50 ॥  
गतः कालो यत्र द्विचरणपशूनां क्षितिभुजां पुरः स्वस्तीत्युक्त्वा विषयसुखमास्वादितमभूत्।  
इदानीमस्माकं तृणमिव समस्तं कलयतामपेक्षा भिक्षायामपि किमपि चेतस्त्रपयसि॥ 51 ॥  
अहङ्कार क्वापि व्रज वृजिन हे मा त्वमिह भूरभूमिर्दर्पाणामहमपसर त्वं पिशुन हे।  
अरे क्रोध स्थानान्तरमनुसरानन्यमनसां त्रिलोकीनाथो नो हृदि वसतु देवो हरिरसौ॥ 52 ॥  
अतिक्रान्तः कालो ललितललनाभोगसुखदो भ्रमन्तः शान्ताः स्मः सुचिरमिह संसारसरणौ(1)।  
इदानीं (2)स्वःसिन्धोस्तटभुवि समाक्रन्दनगिरः सुतारैः फूत्कारैः शिवशिवशिवेति प्रतनुमः॥ 53 ॥  
F.N.  
(1. पद्धतौ.)  
(2. स्वर्णद्याः.)  
(3)महाशय्या भूमिर्मसृणमुपधानं(4) भुजलता वितानं(5) चाकाशं व्यजनमनुकूलोऽयमनिलः।  
स्फुरद्दीपश्चन्द्रः (6)स्वधृतिवनितासङ्गमुदितः सुखं शान्तः शेते विगतभवभीतिर्नृप इव॥ 54 ॥  
F.N.  
(3. पर्यङ्कः.)  
(4. मृदु.)  
(5. उल्लोचः.)  
(6. स्वधृतिः स्वीयं धैर्य तदेव वनिता स्त्री तस्याः सङ्गेन मुदितो हृष्टः सन्.)  
कदा वृन्दारण्ये नवघननिभं नन्दतनयं परीतं गोपीभिः क्षणरुचिमनोज्ञाभिरभितः।  
गमिष्यामस्तोषं नयनविषयीकृत्य कृतिनो वयं प्रेमोद्रेकस्खलितगतयो वेपथुभृतः॥ 55 ॥  
कदा भिक्षाभक्तैः करकलितगङ्गाम्बुतरलैः शरीरं मे स्थास्यत्युपरतसमस्तेन्द्रियसुखम्।  
कदा ब्रह्माभ्यासस्थिरतनुतयारण्यविहगाः पतिष्यन्ति स्थाणुभ्रमहतधियः स्कन्धशिरसि॥ 56 ॥  
कदा वृन्दारण्ये विमलयमुनातीरपुलिने चरन्तं गोविन्दं हलधरसुदामादिसहितम्।  
अये कृष्ण स्वामिन् मधुरमुरलीवादन विभो प्रसीदेत्याक्रोशन्निमिषमिव नेष्यामि दिवसान्॥ 57 ॥  
कदा वा (1)साकेते विमलसरयूतीरपुलिने चरन्तं श्रीरामं जनकतनयालक्ष्मणयुतम्।  
अये राम स्वामिञ्जनकतनयावल्लभ विभो प्रसीदेत्याक्रोशन्निमिषमिव नेष्यामि दिवसान्॥ 58 ॥  
F.N.  
(1. अयोध्यायाम्.)  
(2)कदा वाराणस्याममरतटिनीरोधसिवसन्वसानः कौपीनं शिरसि निदधानोऽञ्जलिपुटम्।  
अये गौरीनाथ त्रिपुरहरं शंभो त्रिनयन प्रसीदेत्याक्रोशन्निमिषमिव नेष्यामि दिवसान्॥ 59 ॥  
F.N.  
(2. भागीरथीतीरे.)  
(3)भूः पर्यङ्को निजभुजलतागेन्दुकः खं वितानं दीपश्चन्दो विरतिवनितालब्धयोगप्रमोदः।  
दिक्कन्यानां व्यजनपवनैर्वीज्यमानोऽनुकूलैर्भिक्षुः शेते नृप इव सदा वीतरागो जितात्मा॥ 60 ॥  
F.N.  
(3. उपधानम्.)  
आसंसारात्त्रिभुवनमिदं चिन्वतां तात तादृङ्नो वास्माकं नयनपदवीं श्रोत्रवर्त्मागतो वा।  
योऽयं धत्ते विषयकरिणीगाढसूढाभिमानक्षीबस्यान्तःकरणकरिणः संयमालानलीनाम्॥ 61 ॥  
आयुर्वायुव्यथितनलिनीपत्त्रमित्त्रं किमन्यत् सम्पच्छम्पाद्युतिसहचरी स्वैरचारी कृतान्तः।  
कस्मादस्मिन्भ्रमसि तमसि त्वं प्रयाहि प्रयागं पौनःपुन्यं भुवि भगवती स्वर्धुनी ते धुनीते॥ 62 ॥  
पूर्वं तावत्कुवलयदृशां लोललोलैरपाङ्गैराकर्षद्भिः किमपि हृदयं पूजिता यौवनश्रीः।  
सम्प्रत्यन्तर्निहितसदसद्भावलब्धप्रबोधप्रत्याहारैर्विशदहृदये वर्तते कोऽपि भावः॥ 63 ॥  
मातर्माये भगिनि कुमते हे पितर्मोहजाल व्यावर्तध्वं भवतु भवतामेष दीर्घो वियोगः।  
सद्यो लक्ष्मीरमणचरणभ्रष्टगङ्गाप्रवाहव्यामिश्रायां दृषदि परमब्रह्मदृष्टिर्भवामि॥ 64 ॥  
गङ्गातीरे हिमगिरिशिलाबद्धपद्मासनस्य ब्रह्मज्ञानाभ्यसनविधिना योगनिद्रां गतस्य।  
किं तैर्भाव्यं मम सुदिवसैर्यत्र ते निर्विशङ्काः कण्डूयन्ते जरठहरिणाः शृङ्गमङ्‌गे मदीये॥ 65 ॥  
भेदाभेदौ सपदि गलितौ पुण्यपापे विशीर्णे मायामोहौ क्षयमुपगतौ नष्टसन्देहवृत्तेः।  
शब्दातीतं त्रिगुणरहितं प्राप्य तत्त्वावबोधं निस्त्रैगुण्ये पथि विचरतः को विधिः को निषेधः॥ 66 ॥  
यद्वात्मानं सकलवपुषामेकमन्तर्बहिस्थं दृष्ट्वा पूर्णं खमिव सततं सर्वभाण्डस्थमेकम्।  
नान्यत्कार्यं किमपि च ततः कारणाद्भिन्नरूपं निस्त्रैगुण्ये पथि विचरतः को विधिः को निषेधः॥ 67 ॥  
हेम्नः कार्यं हुतवहगतं हेममेवेति यद्वत् क्षीरे क्षीरं समरसतया तोयमेवाम्बुमध्ये।  
एवं सर्वं समरसतया त्वं पदं तत्पदार्थे निस्त्रैगुण्ये पथि विचरतः को विधिः को निषेधः॥ 68 ॥  
यस्मिन् विश्वं सकलभुवनं सामरस्यैकभूतमुर्वी ह्यापोऽनलमनिलखं जीवमेवं क्रमेण।  
यत्क्षाराब्धौ समरसतया सैन्धवैकत्वभूतं निस्त्रैगुण्ये पथि विचरतः को विधिः को निषेधः॥ 69 ॥  
यद्वन्नद्योदधिसमरसौ सागरत्वं ह्यवाप्तौ तद्वज्जीवालयपरिगतौ सामरस्यैकभूतौ।  
भेदातीतं परिलयगतं सच्चिदानन्दरूपं निस्त्रैगुण्ये पथि विचरतः को विधिः को निषेधः॥ 70 ॥  
दृष्ट्वा वेद्यं परमथ पदं स्वात्मबोधस्वरूपं बुद्ध्वात्मानं सकलवपुषामेकमन्तर्बहिस्थम्।  
भूत्वा नित्यं सदुदिततया स्वप्रकाशस्वरूपं निस्त्रैगुण्ये पथि विचरतः को विधिः को निषेधः॥ 71 ॥  
कार्याकार्ये किमपि सततं नैव कर्तृत्वमस्ति जीवन्मुक्तस्थितिरवगतो दग्धवस्त्रावभासः।  
एवं देहे प्रविलयगते तिष्ठमानो विमुक्तो निस्त्रैगुण्ये पथि विचरतः को विधिः को निषेधः॥ 72 ॥  
कस्मात् कोऽहं किमपि च भवान् कोऽयमत्र प्रपञ्चः स्वं स्वं वेद्यं गगनसदृशं पूर्णतत्त्वप्रकाशम्।  
आनन्दाख्यं समरसघने बाह्यमन्तर्विहीने निस्त्रैगुण्ये पथि विचरतः को विधिः को निषेधः॥ 73 ॥  
किं कन्दर्प करं कदर्थयसि रे कोदण्डटङ्कारितै रे रे कोकिल कोमलैः कलरवैः किं त्वं मुधा वल्गसि।  
मुग्धे स्निग्धविदग्धमुग्धमधुरैर्लोलैः कटाक्षैरलं चेतश्चुम्बितचन्द्रचूडचरणध्यानामृतं वर्तते॥ 74 ॥  
मातर्मेदिनि तात मारुत सखे ज्योतिः सुबन्धो जल भ्रातर्व्योम निबद्ध एष भवतामन्त्यः प्रणामाञ्जलिः।  
युष्मत्सङ्गवशोपजातसुकृतोद्रेकः स्फुरन्निर्मलज्ञानापास्तसमस्तमोहमहिमा लीये परे ब्रह्मणि॥ 75 ॥  
आशा नाम नदी मनोरथजला तृष्णातरङ्गाकुला रागग्राहवती वितर्कविहगा धैर्यद्रुमध्वंसिनी।(1)  
(2)मोहावर्तसुदुस्तरातिगहना प्रोत्तुङ्गचिन्तातटी तस्याः पारगता विशुद्धमनसो नन्दन्ति योगीश्वराः॥ 76 ॥  
F.N.  
(1. नक्रः.)  
(2. अम्भसां भ्रमः.)  
येषां वल्लभया सह क्षणमपि क्षिप्रं क्षपा क्षीयते तेषां शीतकरः शशी विरहिणामुल्केव सन्तापकृत्।  
अस्माकं तु न वल्लभा न विरहस्तेनोभयभ्रंशिनामिन्दू राजति दर्पणाकृतिरसौ नोष्णो न वा शीतलः॥ 77 ॥  
धावन्तः प्रतिवासरं दिशि दिशि प्रत्याशया सन्पदां दृष्ट्वा कालवशेन हन्त पलितं कस्यापि दैवद्रुमम्।  
श्रावं श्रावमवज्ञयोपहसितं सर्वत्र भग्नोद्यमा जीवामः परमार्थशून्यहृदयास्तृप्ता मनोमोदकैः॥ 78 ॥  
सन्त्येके धनलाभमात्रगहनव्यामोहसम्मूर्च्छिताः केचिद्दैवतसुन्दरीस्तनपरीरम्भभ्रमव्याकुलाः।  
अन्तर्भूतसमस्ततत्त्वनिवहं चिन्मात्रशेषं शिवं दृष्ट्वा हृष्टतनूरुहाङ्कुरभराः कष्टं न शिष्टाः क्वचित्॥ 79 ॥  
आदित्यस्य गतागतैरहरहः संक्षीयते जीवितं व्यापारैर्बहुकार्यभारगुरुभिः कालोऽपि न ज्ञायते।  
दृष्ट्वा जन्मजराविपत्तिमरणं त्रासश्च नोत्पद्यते पीत्वा मोहमयीं प्रमादमदिरामुन्मत्तभूतं जगत्॥ 80 ॥  
यत्रैकं श्रुतमक्षरं पशुपतेर्हेतुः श्रुतीनां कृतौ सद्यो रोहति चाष्टधा तनुभृतां यत्रैकमुद्यद्वपुः।  
यत्रैकाभ्रनदीकणेऽपि विधृते सर्वैव सा धार्यते सा दृष्टाद्भुतवैभवा कविगिरां पारे हि वाराणसी॥ 81 ॥  
स्मारस्मेरमदोन्नमत्कुचतटीकान्ताकरान्दोलितैः पुष्पाम्भोनिचितैरुशीररचितैः किं तालवृन्तैर्मम।  
अन्वानन्दवनं मुखं शिशयिषोरर्धप्रमीलद्दृशो यातायातपरिश्रमं शमयिता गङ्गातरङ्गानिलः॥ 82 ॥  
एतद्वैः किमभावि सूरिभिरथ द्वित्राणि मित्त्राणि किं व्यापन्नानि गताश्च किं त्रिचतुरा घोरा महाव्याधयः।  
सप्ताष्टैरलमिष्टमेतदपि नश्चेतः क्षणान्पञ्चषान् स्वात्मन्येव रमस्व तेजसि गते कालेऽथ वा सर्वतः॥ 83 ॥  
नित्यानित्यविचारणा प्रणयिनी वैराग्यमेकं सुहृन् मित्त्राण्येव यमादयः शमदमप्रायाः सखायो मताः।  
मैत्र्याद्याः परिचारिकाः सहचरी नित्यं मुमुक्षा बलादुच्छेद्या रिपवश्च मोहममतासङ्कल्पवैरादयः॥ 84 ॥  
पुण्यैर्मूलफलैः प्रियप्रणयिनीं वृत्तिं कुरुष्वाधुना भूशय्यां नवपल्लवैः कुरु तृणैरुत्तिष्ठ यामो वने।  
क्षुद्राणामविवेकमूढमनसां यत्रेश्वराणां सदा वित्तव्याध्यविवेकसङ्कुलागिरां नामापि न श्रूयते॥ 85 ॥  
भस्मोद्धूलन भद्रमस्तु भवते रुद्राक्षमाले शुभं हा सोपानपरम्परे गिरिसुताकान्तालयालङ्कृते।  
अद्याराधनतोषितेन विभुना युष्मत् सपर्यासुखालोकोच्छेदिनि मोक्षनामनि महामोहे निधीयामहे॥ 86 ॥  
कृत्वा दीननिपीडनां निजजने बद्ध्वा वचोविग्रहं नैवालोच्य गरीयसीरपि चिरादामुष्मिकीर्यातनाः।  
द्रव्यौघाः परिसञ्चिताः खलु मया यस्याः कृते साम्प्रतं नीवाराञ्जलिनापि केवलमहो सेयं कृतार्था तनुः॥ 87 ॥  
रथ्यान्तश्चरतस्तथा धृतजरत्कन्थालवस्याध्वगैः सत्रासं च सकौतुकं च सदयं दृष्टस्य तैर्नागरैः।  
निर्व्याजीकृतचित्सुधारसमुदा निद्रायमाणस्य मे निःशङ्कं (1)करटः कदा करपुटीभिक्षां विलुण्ठिष्यति॥ 88 ॥  
F.N.  
(1. काकः.)  
सौजन्याम्बुमरुस्थली सुचरितालेख्यद्युभित्तिर्गुणज्योत्स्नाकृष्णचतुर्दशी सरलतायोगश्वपुच्छच्छटा।  
यैरेषापि दुराशया कलियुगे राजावली सेविता तेषां शूलिनि भक्तिमात्रसुलभे सेवा कियत् कौशलम्॥ 89 ॥  
भोगे रोगभयं कुले च्युतिभयं वित्ते नृपालाद्भयं माने दैन्यभयं बले रिपुभयं रूपे तरुण्या भयम्।  
शास्त्रे वादभयं गुणे खलभयं काये कृतान्ताद्भयं सर्वं वस्तु भयान्वितं भुवि नृणां वैराग्यमेवाभयम्॥ 90 ॥  
शय्या शाद्वलमासनं शुचि शिला सद्म द्रुमाणामधः शीतं निर्झरवारि पानमशनं कन्दाः सहाया मृगाः।  
इत्यप्रार्थितलभ्यसर्वविभवे दोषोऽयमेको वने दुष्प्रापार्थिनि यत्परार्थघटनावन्ध्यैर्वृथा स्थीयते॥ 91 ॥  
याञ्चाशून्यमयत्नलभ्यमशनं वायुः कृतो वेधसा व्यालानां पशवस्तृणाङ्कुरभुजः सुस्थाः स्थलीशायिनः।  
संसारार्णवलङ्घनक्षमधियां वृत्तिः कृता सा नृणां यामन्वेषयतां प्रयान्ति सततं सर्वे समाप्तिं गुणाः॥ 92 ॥  
बीभत्सा विषया जुगुप्सिततमः कायो वयो गत्वरं प्रायो बन्धुभिरध्वनीव पथिकैर्योगो वियोगावहः।  
हातव्योऽयमसार एष विरसः संसार इत्यादिकं सर्वस्यैव हि वाचि चेतसि पुनः कस्यापि पुण्यात्मनः॥ 93 ॥  
पुत्रः स्यादिति दुःखितः सति सुते तस्यामये दुःखितस्तद्दुःखादिकमार्जने तदनये तन्मूर्खतादुःखितः।  
जातश्चेत् सगुणोऽथ तन्मृतिभयं तस्मिन् मृते दुःखितः पुत्रव्याजमुपागतो रिपुरयं मा कस्यचिज्जायताम्॥ 94 ॥  
आहारः फलमूलमात्मरचितं शय्या मही वल्कलं सम्वीताय परिच्छदः कुशसमित्पुष्पाणि पुत्रा मृगाः।  
वस्त्रान्नाश्रयदानभोगविभवा निर्यन्त्रणाः शाखिनो मित्त्राणीत्यधिकं गृहेषु गृहिणां किं नाम दुःखादृते॥ 95 ॥  
सूक्तिं कर्णसुधां व्यनक्तु सुजनस्तस्मिन्न मोदामहे ब्रूतां वाचमसूयको विषमुचं तस्मिन्न खिद्यामहे।  
या यस्य प्रकृतिः स तां वितनुतां किं नस्तया चिन्तया कुर्मस्तत्खलु कर्म जन्मनिगडच्छेदाय यज्जायते॥ 96 ॥  
यत्क्षान्तिः समये श्रुतिः शिवशिवेत्युक्तौ मनोनिर्वृतिर्भैक्षे चाभिरुचिर्धनेषु विरतिः शश्वत् समाधौ रतिः।  
एकान्ते वसतिर्गुरौ प्रतिनतिः सद्भिः समं सङ्गतिः सत्त्वे प्रीतिरनङ्गनिर्जितिरसौ सन्मुक्तिमार्गे स्थितिः॥ 97 ॥  
सम्भोगाद्विषयामिषस्य परितः सौहित्यमस्ताखिलज्ञानोन्मेषतया कथं तव भवेदत्यास्पदं देहिनः।  
साध्यं तद्धि तदेव साधनमितो व्यावृत्तिरेवामिषात् तस्यां ज्योतिरुपैत्यनिन्धनमिदं दोषत्रयं धक्ष्यति॥ 98 ॥  
सत्यं वक्तुमशेषमस्ति सुलभा वाणी मनोहारिणी दातुं दानवरं शरण्यमभयं स्वच्छं पितृभ्यो जलम्।  
पूजार्थं परमेश्वरस्य विमलः स्वाध्याययज्ञः परं क्षुद्व्याधेः फलमूलमस्ति शमनं क्लेशात्मकैः किं धनैः॥ 99 ॥  
जिह्वे लोचन नासिके श्रवण हे त्वक् चापि नो वार्यसे सर्वेभ्योऽस्तु नमः कृताञ्जलिरहं सप्रश्रयं प्रार्थये।  
युष्माकं यदि सम्मतं तदधुना नात्मानमिच्छाम्यहं होतुं भूमिभुजां निकारदहनज्वालाकराले गृहे॥ 100 ॥  
भिक्षाहारमदैन्यमप्रतिहतं भीतिच्छिदं सर्वदा दुर्मात्सर्यमदाभिमानमथनं दुःखौघविध्वंसनम्।  
सर्वत्रान्वहमप्रयत्नसुलभं साधुप्रियं पावनं शंभोः सत्त्रमवार्यमक्षयनिधिं शंसन्ति योगीश्वराः॥ 101 ॥  
मातर्लक्ष्मि भजस्व कञ्चिदपरं मत्काङ्क्षिणी मा स्म भूर्भोगेभ्यः स्पृहयालवो नहि वयं का निस्पृहाणामसि।  
(1)सद्यःस्यूतपलाशपत्त्रपुटके पात्रे पवित्रीकृते भिक्षासक्तुभिरेव सम्प्रति वयं वृत्तिं समीहामहे।(2)। 102 ॥  
F.N.  
(1. उपजीवनम्.)  
(2. वाञ्छामहे.)  
धैर्यं यस्य पिता क्षमा च जननी शान्तिश्चिरं गेहिनी(3) सत्यं (4)सूनुरयं दया च भगिनी भ्राता (5)मनःसंयमः।  
शय्या भूमितलं दिशोऽपि (6)वसनं ज्ञानामृतं भोजनमेते यस्य कुटुम्बिनो वद सखे कस्माद्भयं योगिनः॥ 103 ॥  
F.N.  
(3. गृहस्था पत्नी.)  
(4. पुत्रः.)  
(5. मनोनिग्रहः.)  
(6. वस्त्रम्.)  
सन्ध्यावन्दन भद्रमस्तु भवते भो स्नान तुभ्यं नमो भो देवाः पितरश्च तर्पणविधौ नाहं क्षमः क्षम्यताम्।  
यत्र क्वापि निषद्य यादवकुलोत्तंसस्य कंसद्विषः स्मारं स्मारमघं हरामि तदलं मन्ये किमन्येन मे॥ 104 ॥  
एणाक्षीस्पृहयालुता न कथमप्यास्ते विवेकोदयान्नित्यं प्रच्युतिशङ्कया क्षणमपि स्वर्गे न मोदामहे।  
अप्यन्येषु विनाशिवस्तुविषयाभोगेषु तृष्णा न मे स्वर्णद्याः पुलिने परं हरिपदध्यानं मनो वाञ्छति॥ 105 ॥  
जातोऽहं जनको ममैष जननी क्षेत्रं कलत्रं कुलं पुत्रा मित्त्रमरातयो वसु बलं विद्या सुहृद्बान्धवाः।  
चित्तस्पन्दितकल्पनामनुभवन् विद्वानविद्यामयीं निद्रामेत्य विघूर्णितो बहुविधान् स्वप्नानिमान् पश्यति॥ 106 ॥  
लाटीनेत्रपुटीपयोधरघटीक्रीडाकुटीदोस्तटीपाटीरद्रुमवर्णनेन कविभिर्मूढैर्दिनं नीयते।  
गोविन्देति जनार्दनेति जगतां नाथेति कृष्णेति च व्याहारैः समयस्तदेकमनसां पुंसामतिक्रामति॥ 107 ॥  
वेदस्याध्ययनं कृतं परिचितं शास्त्रं पुराणं स्मृतं सर्वं व्यर्थमिदं पदं न कमलाकान्तस्य चेत् कीर्तितम्।  
उत्खातं सदृशीकृतं विरचितः सेकोऽम्भसा भूयसा सर्वं निष्फलमालवालवलये क्षिप्तं न बीजं यदि॥ 108 ॥  
हेयं हर्म्यमिदं निकुञ्जभवनं (7)श्रेयं प्रदेयं धनं पेयं तीर्थपयो हरेर्भगवतो गेयं पदाम्भोरुहम्।  
नेयं जन्म चिराय दर्भशयने धर्मे निधेयं मनः स्थेयं तत्र सितासितस्य सविधे ध्येयं पुराणं महः॥ 109 ॥  
F.N.  
(7. आश्रयणीयम्.)  
गङ्गोत्तुङ्गतरङ्गरिङ्गणलघूत्सर्पन्मरुच्छीतलान्गुञ्जन्षट्पदमञ्जुवञ्जुललसत्कुञ्जोपकण्ठान्मुदा।  
अध्यास्य प्रणिधाय मानसमहो शंभोः पदाम्भोरुहे धन्याः प्राप्य परं पदं प्रतिदनं नन्दन्ति योगं विना॥ 110 ॥  
कौपीनं शतखण्डजर्जरतरं कन्था पुनस्तादृशी निश्चिन्तं सुखसाध्यभैक्षमशनं शय्या श्मशाने वने।  
मित्त्रामित्रसमानता पशुपतेश्चिन्ताथ शून्यालये स्वात्मानन्दमदप्रमोदमुदितो योगी सुखं तिष्ठति॥ 111 ॥  
धिग्धिक्तान्कृमिनिर्विशेषवपुषः स्फूर्जन्महासिद्धयो निष्पन्दीकृतशान्तयोऽपि च तमः-कारागृहेष्वासते।  
तं विद्वांसमिह स्तुमः करपुटीभिक्षान्नशाकोऽपि वा बालावक्त्रसरोजिनीमधुनि वा यस्याविशेषो रसः॥ 112 ॥  
पाणिः पात्रं पवित्रं भ्रमणपरिगतं भैक्षमक्षय्यमन्नं वस्त्रं विस्तीर्णमाशादशकममलिनं तल्पमस्वल्पमुर्वी।  
येषां निःसङ्गताङ्गीकरणपरिचितिः स्वान्तसन्तोषिणस्ते धन्याः सन्यस्तदैन्यव्यतिकरनिकराः कर्म निर्मूलयन्ति॥ 113 ॥  
आशा निष्ठा प्रतिष्ठा मम किल महिलास्तासु सौख्यं कदा स्याद्या प्रान्त्या सा विदध्यादिह किमपि तथा मध्यमा सा परत्र।  
आद्या सा नोभयत्राप्यहह तदपि किं सक्ततां यामि तस्यां या प्रौढ्यादप्रगल्भे प्रतिदिवसमुभे ते कदर्थीकरोति॥ 114 ॥  
%विषयोपहासः॥% नित्यमाचरतः शौचं कुर्वतः पितृतर्पणम्।  
यस्य नोद्विजते चेतः शास्त्रं तस्य करोति किम्॥ 115 ॥  
कृमयो भस्म विष्ठा वा निष्ठा यस्येयमीदृशी।  
स कायः परतापाय युज्यतामिति को नयः॥ 116 ॥  
रक्तमांसयमः कायः स्त्रीणां स्पर्शसुखाय नः।  
तमेवाश्नन्ति सिंहाद्या रम्यं नास्तीह वस्तुतः॥ 117 ॥  
अङ्गमङ्गेन सम्पीड्य मांसं मांसेन तु स्त्रियः।  
पुराहमभवं प्रीतो यत्तन्मोहविजृम्भितम्॥ 118 ॥  
उत्तानोच्छूनमण्डूकपाटितोदरसन्निभे।  
क्लेदिनि स्त्रीव्रणे सक्तिरकृमेः कस्य जायते॥ 119 ॥  
दृष्ट्वैव विकृतं कायं वायुस्पर्शविवर्जितम्।  
ये तु निर्व्याजमासक्तास्तेभ्योऽपि बिभिमो वयम्॥ 120 ॥  
अन्यत्र भीष्माद्गाङ्गेयादन्यत्र च हनूमतः।  
हरिणीखुरमात्रेण चर्मणा मोहितं जगत्॥ 121 ॥  
त्वङ्मांसरुधिरस्नायुमेदोमज्जास्थिसंहतौ।  
विण्मूत्रपूये रमतां कृमीणां कियदन्तरम्॥ 122 ॥  
चर्मखण्डं द्विधाभिन्नमपानोद्गारधूपितम्।  
ये रमन्ते नरास्तत्र कृमितुल्याः कथं न ते॥ 123 ॥  
(1)सर्वाशुचिनिधानस्य कृतघ्नस्य विनाशिनः।  
शरीरकस्यापि कृते मूढाः पापानि कुर्वते॥ 124 ॥  
F.N.  
(1. उत्तमान्नपानादिकृतापकारनाशकस्य.)  
लालां वक्त्रासवं वेत्ति मांसपिण्डौ पयोधरौ।  
मांसास्थिकूटं जघनं जनः कामग्रहातुरः॥ 125 ॥  
दाराः परिभवकारा बन्धुजनो बन्धनं विषं विषयाः।  
कोऽयं जनस्य मोहो ये रिपवस्तेषु सुहृदाशा॥ 126 ॥  
केशः काशस्तबकविलासः कायः प्रकटितकरभविलासः।  
चक्षुर्दग्धवराटककल्पं त्यजति न चेतः काममनल्पम्॥ 127 ॥  
आलोचनं च वचनं च निगूहनं च यासां स्मरन्नमृतवत्सरसं कृशस्त्वम्।  
तासां किमङ्ग पिशितास्त्रपुरीषपात्रं गात्रं स्मरन्मृगदृशां न निराकुलोऽसि॥ 128 ॥  
प्रादुर्भवन्ति वपुषः कति नाम कीटा यान्यत्नतः खलु तनोरपसारयन्ति।  
मोहः क एष जगतो यदपत्यसंज्ञां तेषां विधाय परिशोषयति स्वदेहम्॥ 129 ॥  
स्तनौ मांसग्रन्थी कनककलशावित्युपमितौ मुखं श्लेष्मागारं तदपि च शशाङ्केन तुलितम्।  
स्रवन्मूत्रक्लिन्नं करिवरकरस्पर्धि जघनं परं निन्द्यं रूपं कविजनविशेषैर्गुरु कृतम्॥ 130 ॥  
तृषा शुष्यत्यास्ये पिबति सलिलं स्वादु सुरभि क्षुधार्तः सञ्शालीन्कवलयति मांसाज्यकलितान्।  
प्रदीप्ते कामाग्नौ सुदृढतरमाश्लिष्यति वधूं प्रतीकारं व्याधः सुखमिति विपर्यस्यति जनः॥ 131 ॥  
कृशः काणः खञ्जः श्रवणरहितः पुच्छविकलो व्रणी पूयक्लिन्नः कृमिकुलशतैराचिततनुः।  
क्षुधाक्षामो जीर्णः पिठरककपालावृतगलः शुनीमन्वेति श्वा हतमपि निहन्त्येव मदनः॥ 132 ॥  
श्रियो दोलालोला विषयजरसाः प्रान्तविरसा विपद्गेहं देहं महदपि धनं भूरि निधनम्।  
बृहच्छोको लोकः सततमबला दुःखबहलास्तथाप्यस्मिन् घोरे पथि बत रता हन्त कुधियः॥ 133 ॥  
समाश्लिष्यत्युच्चैर्घनपिशितपिण्डं(1) स्तनधिया मुखं लालाक्लिन्नं पिबति (2)चषकं (3)सासवमिव।  
अमेध्यक्लेदार्द्रे पथि च रमते स्पर्शरसिको महामोहान्धानां किमिव रमणीयं न भवति॥ 134 ॥  
F.N.  
(1. मांसपिण्डम्.)  
(2. पानपात्रम्.)  
(3. मद्ययुक्तम्.)  
बाला मामियमिच्छतीन्दुवदना सानन्दमुद्वीक्षते नीलेन्दीवरलोचना पृथुकुचोत्पीडं परीरप्सते।  
का त्वामिच्छति का च पश्यति पशो मांसास्थिभिर्निर्मिता नारी वेद न किञ्चिदत्र स पुनः पश्यत्यमूर्तः पुमान्॥ 135 ॥  
आस्यं यस्याः सुधांशुं कलयति नयनाभ्यां जितः पुंसमूहो कान्त्या विद्युत् कुचाभ्यां तरुणजलरुहे निर्जितेऽस्याः सुधांशुम्।  
कुष्टं दुर्गन्धियुक्तं लघुकृमिविकृतं पूयमज्जास्रवाहिव्याप्तं तन्मक्षिकाभिर्गतिरिति वपुषः कुत्सिता नास्ति लोके॥ 136 ॥  
क्वैतद्वक्त्रारविन्दं क्व तदधरमधु क्वायतास्ते कटाक्षाः क्वालापाः कोमलास्ते क्व च मदनधनुर्भङ्गुरो भ्रूविलासः।  
इत्थं खट्वाङ्गकोटौ प्रकटितदशनं मञ्जुगुञ्जत्समीरं रागान्धानामिवोच्चैरुपहसति महामोहजालं कपालम्॥ 137 ॥  
%गर्भवासप्रयुक्तं दुःखम्॥% (4)कृमिभिः क्षतसर्वाङ्गः सौकुमार्यात् प्रतिक्षणम्।  
(5)मूर्च्छामाप्नोत्युरुक्लेशो गर्भस्थैः क्षुधितैर्भृशम्॥ 138 ॥  
F.N.  
(4. कीटकैः.)  
(5. महाकष्टयुक्तः.)  
कटुतीक्ष्णोष्णलवणक्षाराम्लादिभिरु(6)ल्बणैः।  
मातृभुक्तैरुपस्पृष्टः सर्वाङ्गोत्थितवेदनः॥ 139 ॥  
(7)उल्बेन संवृतस्तस्मिन्नार्द्रैश्च बहिरावृतः।(8)  
आस्ते कृत्वा शिरः कुक्षौ भुग्नपृष्ठशिरोधरः॥ 140 ॥  
F.N.  
(6. उत्कटैः.)  
(7. जरायुणा.)  
(8. व्याप्तः.)  
(1)अकल्पः (2)स्वाङ्गचेष्टायां (3)शकुन्त इव पञ्जरे।  
(4)अनुच्छ्वसन्स्मरन्पूर्वं(5) गर्भे किं नाम विन्दते॥ 141 ॥  
F.N.  
(1. असमर्थः.)  
(2. चलनादिव्यापारे.)  
(3. पक्षीव.)  
(4. उच्छ्वासं त्यक्तुमशक्तः.)  
(5. प्राचीनं कर्म.)  
(6)निःसृतोऽहं करिष्यामि सुकृतानीति चिन्तयन्।  
(7)मेदोसृग्दिग्धसर्वाङ्गो जरायुपुटसंवृतः।(8)॥ 142 ॥  
F.N.  
(6. गर्भाशयाच्च्युतः.)  
(7. मेदोरक्तलिप्तसर्वाङ्गः.)  
(8. जरायुकोशव्याप्तः.)  
निष्क्रा(9)मन्भृ(10)शदुःखार्तो (11)रुदन्नुच्चैरधोमुखः।  
यन्त्रादिव विनिर्मुक्तः पतत्युत्तानशाय्यथ॥(12)। 143 ॥  
F.N.  
(9. बहिर्निःसरन्.)  
(10. निःसरणकालेऽत्यन्तदुःखयुक्तः.)  
(11. उच्चस्वरेण रोदनं कुर्वन्.)  
(12. उत्तानं शेतेऽसौ.)  
%अनित्यतानिरूपणम्॥% एता याः प्रेक्षसे लक्ष्मीश्छत्रचामरचञ्चलाः।  
स्वप्न एष महाबुद्धे दिनानि त्रीणि पञ्च वा॥ 144 ॥  
एकेऽद्य प्रातरपरे पश्चादन्ये पुनः परे।  
सर्वे निःसीम्नि संसारे यान्ति कः केन शोच्यते॥ 145 ॥  
येषां निमेषोन् मेषाभ्यां जगतां प्रलयोदयौ।  
तादृशाः पुरुषा याता मादृशां गणनैव का॥ 146 ॥  
गलितानीन्द्रलक्षाणि बुद्बुदानीव वारिणि।  
मां जीवितनिबद्धाशं विहसिष्यन्ति साधवः॥ 147 ॥  
संसाररात्रिदुःस्वप्ने शून्ये देहमये भ्रमे।  
आस्थां चेदनुबध्नामि तन्मूर्खो नास्ति मत्परः॥ 148 ॥  
येषु येषु दृढं बद्धा भावना दृष्टवस्तुषु।  
तानि तानि विनष्टानि दृष्टानि किमिहोत्तमम्॥ 149 ॥  
यन्मध्ये यच्च पर्यन्ते यदापाते मनोरमम्।  
सर्वमेवापवित्रं तद्विनाशामेध्यदूषितम्॥ 150 ॥  
नीलोत्पलाभनयनाः परमप्रेमभूषणम्।  
हासायैव विलासिन्यः क्षणभङ्गितया स्थिताः॥ 151 ॥  
गन्धर्वनगराकारः संसारः क्षणभङ्गुरः।  
मनसो वासनैवेयमुभयोर्भेदसाधनम्॥ 152 ॥  
गतेनापि न सम्बन्धो न सुखेन भविष्यता।  
वर्तमानं क्षणातीतं सङ्गतिः कस्य केन वा॥ 153 ॥  
पृथिवी दह्यते यत्र मेरुश्चापि विशीर्यते।  
सुशोषं सागरजलं शरीरे तत्र का कथा॥ 154 ॥  
इदं युगसहस्रस्य भविष्यदभवद्दिनम्।  
तदप्यद्यत्वमापन्नं का कथा मरणावधेः॥ 155 ॥  
लब्धास्त्यक्ताश्च संसारे यावन्तो बान्धवास्त्वया।  
न सन्ति खलु तावन्त्यो गङ्गायामपि वालुकाः॥ 156 ॥  
आसन्नतामेति मृत्युरायुर्याति दिने दिने।  
आघातं नीयमानस्य वध्यस्येव पदे पदे॥ 157 ॥  
अव्यक्तादीनि भूतानि व्यक्तमध्यानि भारत।  
अव्यक्तनिधनान्येव तत्र का परिदेवना॥ 158 ॥  
एकसार्थप्रयातानां सर्वेषां तत्र गामिनाम्।  
यद्येकस्त्वरितं यातस्तत्र का परिदेवना॥ 159 ॥  
सत्यं मनोरमा रामाः सत्यं रम्या विभूतयः।  
किंतु मत्ताङ्गनापाङ्गभङ्गलोलं हि जीवितम्॥ 160 ॥  
मातापितृसहस्राणि पुत्रदारशतानि च।  
तवानन्तानि यातानि कस्य ते कस्य वा भवान्॥ 161 ॥  
सर्वे क्षयान्ता निचयाः पतनान्ताः समुच्छ्रयाः।  
संयोगा विप्रयोगान्ता मरणान्तं हि जीवितम्॥ 162 ॥  
बिडालभक्षिते दुःखं यादृशं गृहकुक्कुटे।  
न तादृङ्ममताशून्ये कलविङ्केऽथ मूषके॥ 163 ॥  
शरदम्बुधरच्छायागत्वर्यो यौवनश्रियः।  
आपातरम्या विषयाः पर्यन्तपरितापिनः॥ 164 ॥  
अन्तकः पर्यवस्थाता जन्मिनः सन्ततापदः।  
इति त्याज्ये भवे भव्यो मुक्तावुत्तिष्ठते जनः॥ 165 ॥  
(1)न्यस्तं यथा मूर्ध्नि मुदात्ति मेषो यवाक्षताद्यं बलिकल्पितः सन्।  
मृत्युं समीपस्थितमप्यजानन्भुनक्ति मर्त्यो विषयांस्तथैव॥ 166 ॥  
F.N.  
(1. हर्षेण भक्षयति.)  
नन्दन्ति मन्दाः श्रियमाप्य नित्यं परं विषीदन्ति विपद्गृहीताः।  
विवेकदृष्ट्या चरतां नराणां श्रियो न किञ्चिद्विपदो न किञ्चित्॥ 167 ॥  
हरिष्यमाणो बहुधा परस्वं करिष्यमाणः सुतसम्पदादी।  
धरिष्यमाणोऽरिशिरःसु पादं न स्वं मरिष्यन्तमवैति कोऽपि॥ 168 ॥  
उत्तुङ्गवातायनगोपुराणि गृहाणि वित्तानि दुरर्जितानि।  
क्षणादधःपातकराणि हन्त चितातिथेरस्य निरर्थकानि॥ 169 ॥  
मरणं प्रकृतिः शरीरिणां विकृतिर्जीवनमुच्यते बुधैः।  
क्षणमप्यवतिष्ठते श्वसन्यदि जन्तुर्ननु लाभवानसौ॥ 170 ॥  
क्षिपसि शुकं वृषदंशकरदने मृगमर्पयसि मृगादनवदने।  
वितरसि तुरगं महिषविषाणे विदधच्चेतो भोगविताने॥ 171 ॥  
नलिनीदलगतजलमतितरलं तद्वज्जीवितमतिशयचपलम्।  
विद्धि व्याधिव्यालग्रस्तं लोकं शोकहतं च समस्तम्॥ 172 ॥  
अष्टकुलाचलसप्तसमुद्रा ब्रह्मपुरन्दरदिनकररुद्राः।  
न त्वं नाहं नायं लोकस्तदपि किमर्थं क्रियते शोकः॥ 173 ॥  
चेतोहरा युवतयः स्वजनोऽनुकूलः सद्बान्धवाः प्रणतिगर्भगिरश्च भृत्याः।  
गर्जन्ति दन्तिनिवहास्तरलास्तुरङ्गाः संमीलने नयनयोर्नहि किञ्चिदस्ति॥ 174 ॥  
मित्त्रं कलत्रमितरः परिवारलोको भोगैकसाधनमिमाः किल सम्पदो नः।  
एकः क्षणः स तु भविष्यति यत्र भूयो नायं न यूयमितरे न वयं न चैते॥ 175 ॥  
अहमिह कृतविद्यो वेदिता सत्कलानां धनपतिरहमेको रूपलावण्ययुक्तः।  
इति कृतगुणगर्वः खिद्यते किं जनोऽयं कतिपयदिनमध्ये सर्वमेतन्न किञ्चित्॥ 176 ॥  
वयं येभ्यो जाताश्चिरतरगता एव खलु ते समं यैः संवृद्धाः स्मरणपदवीं तेऽपि गमिताः।  
इदानीमेते स्मः प्रतिदिवसमासन्नपतना गतास्तुल्यावस्थां सिकतिलनदीतिरतरुभिः॥ 177 ॥  
यदस्माभिर्दृष्टं क्षणिकमभवत्स्वप्नमिव तत्कियन्तो भावाः स्युः स्मरणविषयादप्यवगताः।  
अहो पश्यन् पश्यन् स्वजनमखिलं यान्तमनिशं हतव्रीडं चेतस्तदपि न भवेत्सङ्गरहितम्॥ 178 ॥  
अमीषां जन्तूनां कतिपयनिमेषस्थितिजुषां वियोगे धीराणां क इह परितापस्य विषयः।  
क्षणादुत्पद्यन्ते विलयमपि यान्ति क्षणममी न केऽपि स्थातारः सुरगिरिपयोधिप्रभृतयः॥ 179 ॥  
आयुर्वर्षशतं नृणां परिमितं रात्रौ तदर्धं गतं तस्यार्धस्य परस्य चार्धमपरं बालत्ववृद्धत्वयोः।  
शेषं व्याधिवियोगदुःखसहितं सेवादिभिर्नीयते जीवे वारितरङ्गबुद्बुदसमे सौख्यं कुतः प्राणिनाम्॥ 180 ॥  
रम्यं हर्म्यतलं न किं वसतये श्रव्यं न गेयादिकं किंवा प्राणसमासमागमसुखं नैवाधिकं प्रीतये।  
किं तूद्भ्रान्तपतत्पतङ्गपवनव्यालोलदीपाङ्कुरच्छायाचञ्चलमाकलय्य सकलं सन्तो वनान्तं गताः॥ 181 ॥  
भूत्वा कल्पशतायुषोऽण्डजभुवः सेन्द्राश्च देवासुरा मन्वाद्या मुनयो महीजलधयो नष्टाः पराः कोटयः।  
मोहः कोऽयमहो महानुदयते लोकस्य शोकावहो बन्धोः फेनसमे गते वपुषि यत्पञ्चात्मके पञ्चताम्॥ 182 ॥  
आक्रान्तं मरणेन जन्म जरया यात्यु(1)ल्बणं यौवनं सन्तोषो धनलिप्सया (2)शमसुखं प्रौढाङ्गनाविभ्रमैः(3)।  
लोकैर्मत्सरिभिर्गुणा वनभुवो व्यालैर्नृपा दुर्जनैरस्थैर्येण विपत्तयोऽप्युपहता ग्रस्तं न किं केन वा॥ 183 ॥  
F.N.  
(1. उच्छ्रितम्.)  
(2. शान्तिसुखम्.)  
(3. विलासैः.)  
आधिव्याधिशतैर्जनस्य विविधैरारोग्यमुन्मूल्यते लक्ष्मीर्यत्र पतन्ति तत्र विवृतद्वारा इव व्यापदः।(4)  
जातं जातमवश्यमाशु विवशं(5) मृत्युः(6) करोत्या(7)त्मसात्तत्किं तेन निरङ्कुशेन(8) विधिना यन्निर्मितं सुस्थिरम्॥ 184 ॥  
F.N.  
(4. विपत्तयः.)  
(5. पराधीनम्.)  
(6. कालः.)  
(7. आत्माधीनम्.)  
(8. स्वतन्त्रेण.)  
भोगा(9)स्तुङ्गतरङ्गभङ्गचपलाः प्राणाः क्षणध्वंसिनः स्तोकान्येव(10) दिनानि यौवनसुखं स्फूर्तिः क्रियास्वस्थिरा।  
तत्संसारमसारमेव निखिलं बुद्ध्वा बुधा बोधका लोकानुग्रहपेशलेन मनसा यत्नः समाधीयताम्॥ 185 ॥(11)  
F.N.  
(9. तुङ्गा उच्चा ये तरङ्गा ऊर्मयस्तेषां भङ्गस्तद्वच्चपलाः.)  
(10. अल्पानि.)  
(11. मृदुलेन.)  
भोगा मेघवितानमध्यविलसत्सौदामनीचञ्चला आयुर्वायुविघट्टिताभ्रपटलीलीनाम्बुवद्भङ्गुरम्।  
लोला यौवनलालसास्तनुभृतामित्याकलय्य द्रुतं योगे धैर्यसमाधिसिद्धिसुलभे बुद्धिं विदध्वं बुधाः॥ 186 ॥  
साक्षात्प्रेमावतारः कमलदलदृशो दिक्षु लक्ष्मीरनन्ताः सत्पुत्राः सन्ति मित्त्राण्यपि विषमविपत्सम्विभागी कुटुम्बः।  
एतत्सर्वं हि तावत्सुकृतविलसितं दृश्यमानं मनोज्ञं यच्चैतत्क्षिप्रनाशप्रणयि बत मनाङ्म्लायते तेन चेतः॥ 187 ॥  
आयुः कल्लोललोलं कतिपयदिवसस्थायिनी यौवनश्रीरर्थाः (1)संकल्पकल्पा (2)घनसमयतडिद्विभ्रमा भोगपूगाः।  
कण्ठाश्लेषोपगूढं तदपि च न चिरं यत्प्रियाभिः(3) प्रणीतं ब्रह्मण्यासक्तचित्ता भवत भवभयाम्भोधिपारं तरीतुम्॥ 188 ॥  
F.N.  
(1. सङ्कल्पतुल्याः.)  
(2. वर्षाकालविद्युद्विलासाः. अतिचञ्चला इत्यर्थः.)  
(3. कान्ताभिः.)  
%कालचरितम्॥% मातुलो यस्य गोविन्दः पिता यस्य धनंजयः।  
सोऽपि कालवशं प्राप्तः कालो हि दुरतिक्रमः॥ 189 ॥  
पुरन्दरसहस्राणि चक्रवर्तिशतानि च।  
निर्वापितानि कालेन प्रदीपा इव वायुना॥ 190 ॥  
अद्यैव हसितं गीतं पठितं यैः शरीरिभिः।  
अद्यैव ते न दृश्यन्ते कष्टं कालस्य चेष्टितम्॥ 191 ॥  
म्रियमाणं मृतं बन्धुं शोचन्ति परिदेविनः।  
आत्मानं नानुशोचन्ति कालेन कवलीकृतम्॥ 192 ॥  
ब्रह्मा विष्णुदिने याति विष्णू रुद्रस्य वासरे।  
ईश्वरस्य तथा सोऽपि कः कालं लङ्घितुं क्षमः॥ 193 ॥  
अप्सु (4)प्लवन्ते पाषाणा मानुषा घ्नन्ति राक्षसान्।  
कपयः कर्म कुर्वन्ति कालस्य कुटिला गतिः॥ 194 ॥  
F.N.  
(4. तरन्ति.)  
(5)अशनं मे वसनं मे जाया मे बन्धुवर्गो मे।(6)  
(7)इति मेमेकुर्वाणं कालवृको हन्ति पुरुषाजम्॥(8)। 195 ॥  
F.N.  
(5. भोजनम्.)  
(6. वस्त्रम्.)  
(7. काल एव वृकः.)  
(8. पुरुष एवाजः.)  
प्राप्ता जरा यौवनमप्यतीतं बुधा यतध्वं परमार्थसिद्ध्यै।  
आयुर्गतप्रायमिदं यतोऽसौ विश्राम्य विश्राम्य न याति कालः॥ 196 ॥  
भगीरथाद्याः सगरः ककुत्स्थो दशाननो राघवलक्ष्मणौ च।  
युधिष्ठिराद्याश्च बभूवुरेते सत्यं क्व याता बत ते नरेन्द्राः॥ 197 ॥  
आराध्य भूपतिमवाप्य ततो धनानि भुञ्जामहे वयमिह प्रसभं सुखानि।  
इत्याशया बत विमोहितमानसानां कालो जगाम मरणावधिरेव पुंसाम्॥ 198 ॥  
यत्रानेके क्वचिदपि गृहे तत्र तिष्ठत्यथैको यत्राप्येकस्तदनु बहवस्तत्र नैकोऽपि चान्ते।  
इत्थं चेमौ रजनिदिवसौ दोलयन्द्वावि(9)वाक्षौ कालः काल्या (10)भुवनफलके क्रीडति (11)प्राणिसारैः॥ 199 ॥  
F.N.  
(9. पाशौ.)  
(10. भुवनमेव फलकः सारीपटस्तस्मिन्.)  
(11. प्राणिन एव सारास्तैः.)  
भ्रातः कष्टमहो महान्स नृपतिः (12)सामन्तचक्रं च तत्पार्श्वे सा च (13)विदग्धराजपरिषत्ताश्चन्द्रबिम्बाननाः।  
उद्वृत्तः स च राजपुत्रनिवहस्ते (14)बन्दिनस्ताः कथाः सर्वं यस्य वशादगात्स्मृतिपथं कालाय तस्मै नमः॥ 200 ॥  
F.N.  
(12. माण्डलिकमण्डलम्.)  
(13. चतुरसभा.)  
(14. स्तुतिपाठकाः.)  
कांश्चित्कल्पशतं कृतस्थितिचयान्कांश्चिद्युगानां शतं कांश्चिद्वर्षशतं तथा कतिपयाञ्जन्तून्दिनानां शतम्।  
तांस्तान्कर्मभिरात्मनः प्रतिदिनं संक्षीयमाणायुषः कालोऽयं कवलीकरोति सकलान्भ्रातः कुतः कौशलम्॥ 201 ॥  
कालेन क्षितिवारिवह्निपवनव्योमादियुक्तं जगद्ब्रह्माद्याश्च सुराः प्रयान्ति विलयं विद्मो विचारादिति।  
पश्यामोऽपि विनश्यतोऽनवरतं लोकाननेकान्मुधा माया मोहमयीं भवप्रणयिनीं नास्थां जहीमो वयम्॥ 202 ॥  
(1)व्योमैकान्तविहारिणोऽपि विहगाः(2) सम्प्राप्नुवन्त्यापदं(3) बध्यन्ते निपु(4)णैरगाधसलिलान्मत्स्याः समुद्रादपि।  
दुर्नीतं किमिहास्ति किं सुचरितं कः स्थानलाभे गुणः कालो हि व्यसनप्रसारितकरो गृह्णाति दूरादपि॥ 203 ॥  
F.N.  
(1. केवलमाकाशसञ्चारिणः.)  
(2. पक्षिणः.)  
(3. विपत्तिम्.)  
(4. कुशलैः.)  
मांधाता स महीपतिः क्षितितलेऽलङ्कारभूतो गतः सेतुर्येन महोदधौ विरचितः क्वासौ दशास्यान्तकः।  
अन्ये चापि युधिष्ठिरप्रभृतयो यावन्त एवाभवन्नैकेनापि समं गता वसुमती मुञ्ज त्वया यास्यति॥ 204 ॥  
%पश्चात्तापः॥% जन्मैव (5)व्यर्थथां नीतं भवभोगप्रलोभिना।  
(6)काचमूल्येन विक्रीतो हन्त चिन्तामणिर्मया।(7)॥ 205 ॥  
F.N.  
(5. निष्फलत्वम्.)  
(6. हन्तेति खेदे.)  
(7. रत्नविशेषः.)  
तरत्तरलतृष्णेन किमिवास्मिन्धरातले।  
मया न कृतमज्ञेन पश्चात्तापाभिवृद्धये॥ 206 ॥  
यातं यौवनमधुना वनमधुना शरणमेकमस्माकम्।  
स्फुरदुरुहारमणीनां हा रमणीनां गतः कालः॥ 207 ॥  
धनवानिति हि मदो मे किं गतविभवो विषादमुपयामि।  
करनिहतकन्दुकसमाः पातोत्पाता मनुष्याणाम्॥ 208 ॥  
भोगा न भुक्ता वयमेव भुक्तास्तपो न तप्तं वयमेव तप्ताः।  
कालो न यातो वयमेव यातास्तृष्णा न जीर्णा वयमेव जीर्णाः॥ 209 ॥  
पुनः प्रभातं पुनरेव शर्वरी पुनः शशाङ्कः पुनरुद्यते रविः।  
कालस्य किं गच्छति याति यौवनं तथापि लोकः कथितं न बुध्यते॥ 210 ॥  
न चाराधि राधाधवो माधवो वा न वापूजि पुष्पादिभिश्चन्द्रचूडः।  
परेषां धने धन्धने नीतकालो दयालो यमालोकने कः प्रकारः॥ 211 ॥  
न चाकारि कामारिकंसारिसेवा न वा स्वेष्टमाचेष्टितं हन्त किञ्चित्।  
मनः प्रेयसीरूपपङ्के निमग्नं किमन्ते कृतान्ते मयावेदनीयम्॥ 212 ॥  
(8)चित्तभूवित्तभूमत्तभूपालकोपासनावासनायासनानाभ्रमैः।  
साधुता सा धुता (9)साधिता साधिता किं तया चिन्तया चिन्तयामः शिवम्॥ 213 ॥  
F.N.  
(8. चित्तभूः कामः, वित्तभूर्मदः, ताभ्यां मत्तो यो भूपालकस्तस्योपासनायां वासना तया आयासस्ततो ये नाना भ्रमास्तैः.)  
(9. आधिसहितत्वम्.)  
अजानन्दाहार्तिं पतति शलभस्तीव्रदहने न मीनोऽपि ज्ञात्वा बडिशयुतमश्नाति पिशितम्।  
विजानन्तोऽप्येते वयमिह विपज्जालजटिलान्न मुञ्चामः कामानहह गहनो मोहमहिमा॥ 214 ॥  
चिरं ध्याता (1)रामा क्षणमपि न (2)रामप्रतिकृतिः परं पीतं रामाधरमधु न (3)रामाङ्घ्रिसलिलम्।  
नता रुष्टा रामा यदरचि न रामाय (4)विनतिर्गतं मे जन्माग्र्यं न (5)दशरथजन्मा परिगतः॥ 215 ॥  
F.N.  
(1. स्त्री.)  
(2. राममूर्तिः.)  
(3. रामपादोदकम्.)  
(4. नमस्कारः.)  
(5. दशरथाज्जन्म यस्य स रामः.)  
कुचौ तु परिचर्चितौ परिचितं चिरं चन्दनं कृताः परमुरोजयोः परिसरेऽरविन्दश्रियः।  
स्तुतिर्नतिरपि स्मृतिर्वरतनोः कृतैवादरादिदं तु निखिलं मया विरचितं पुनर्नेश्वरे॥ 216 ॥  
नाभ्यस्ता भुवि वादिवृन्ददमनी विद्या विनीतोचिता खङ्गाग्रैः करिकुम्भपीठदलनैर्नाकं(6) न नीतं यशः।  
कान्ताकोमलपल्लवाधररसः पीतो न चन्द्रोदये तारुण्यं गतमेव निष्फलमहो शीन्यालये दीपवत्॥ 217 ॥  
F.N.  
(6. स्वर्गम्.)  
न ध्यातं पदमीश्वरस्य विधिवत्संसारविच्छित्तये(7) स्वर्गद्वारकपाटपाटनपटुर्धर्मोऽपि नोपार्जितः।  
नारीपीनपयोधरोरुयुगलं स्वप्नेऽपि नालिङ्गितं मातुः केवलमेव यौवनवनच्छेदे (8)कुठारा वयम्॥ 218 ॥  
F.N.  
(7. छेदनाय.)  
(8. परश्वधाः.)  
क्षान्तं न क्षमया गृहोचितसुखं त्यक्तं न सन्तोषतः सोढा दुःसहशीतवाततपनक्लेशा न तप्तं तपः।  
ध्यातं वित्तमहर्निशं नियमितप्राणैर्न शंभोः पदं तत्तत्कर्म कृतं यदेव मुनिभिस्तैस्तैः फलैर्वञ्चितम्॥ 219 ॥  
धन्यानां गिरिकन्दरे निवसतां ज्योतिः परं ध्यायतामानन्दाश्रुजलं पिबन्ति शकुना निःशङ्कमङ्केशयाः।  
अस्माकं तु मनोरथोपरचितप्रासादवापीतटक्रीडाकाननकेलिकौतुकजुषामायुः परं क्षीयते॥ 220 ॥  
मन्त्रोद्भावितदैवतैर्न विधिवद्दासीकृताः सिद्धयो योगाभ्याससमाहितैरनुदिनं तीर्णो न मोहार्णवः।  
क्षुभ्यत्क्षुद्रनरेन्द्रदत्तविगलत्सम्पल्लवोल्लासितैर्धिङ्मूढैरिव पण्डितैरपि बलात्कालः कथं नीयते॥ 221 ॥  
धावित्वा सुसमाहितेन मनसा दूराच्छिरो नामितं भूपानां प्रतिशब्दकैरिव चिरं प्रोद्धुष्टमिष्टं वचः।  
द्वाराध्यक्षनियन्त्रणापरिभवप्रम्लानवक्त्रैः स्थितं भ्रातः किं करवाम मुञ्चति मनो नाद्याप्यविद्याग्रहम्॥ 222 ॥  
नो धर्माय ततो न तत्र निरता नार्थाय येनेदृशाः कामोऽप्यर्थवतां तदर्थमपि नो मोक्षः क्वचित्कस्यचित्।  
तत्के नाम वयं वृथैव घटिता ज्ञातं पुनः कारणं जीवन्तोऽपि मृता इति प्रवदतां शब्दार्थसंसिद्धये॥ 223 ॥  
(1) ब्रह्मज्ञानविवेकिनोऽमलधियः कुर्वन्त्यहो (2)दुष्करं यन्मुञ्चन्त्युपभोगवन्त्यपि धनान्येकान्ततो(3) निस्पृहाः(4)।  
न प्राप्तानि पुरा न सम्प्रति न च प्राप्तौ दृढप्रत्ययो वाञ्छामात्रपरिग्रहाण्यपि परित्यक्तुं न शक्ता वयम्॥ 224 ॥  
F.N.  
(1. ब्रह्मज्ञानविचारेण शुद्धान्तःकरणाः.)  
(2. दुःखेन कर्तुमशक्यम्.)  
(3. स्वभावतः, नैरन्तर्येणेति वा.)  
(4. निरिच्छाः.)  
विद्या (5)नाधिगता कलङ्करहिता वित्तं च नोपार्जितं शुश्रूषापि (6)समाहितेन मनसा (7)पित्रोर्न सम्पादिता।  
आलोलायतलोचना युवतयः स्वप्नेऽपि नालिङ्गिताः कालोऽयं परपिण्डलोलुपतया काकैरिव प्रेरितः॥ 225 ॥  
F.N.  
(5. सम्पादिता.)  
(6. स्वस्थेन.)  
(7. माता च पिता च पितरौ तयोः.)  
दन्तैः प्रस्थितमग्रतस्तदनु भोः शौक्ल्यं धृतं मूर्धजैः कर्णाभ्यामपि वाग्विलासरचना कष्टात्समाकर्ण्यते।  
नेत्राभ्यामपि चापलं युवतिषु त्यक्तं गतं यौवनं सार्थेऽस्मिंश्चलिते कथं पुनरहं यातास्मि तच्चिन्तये॥ 226 ॥  
रात्रिः सैव पुनः स एव दिवसो मत्वा मुधा जन्तवो धावन्त्युद्यमिनस्तथैव निभृतप्रारब्धतत्तत्क्रियाः।  
व्यापारैः पुनरुक्तभुक्तविषयैरेवंविधेनामुना संसारेण कदर्थिताः कथमहो मोहान्न लज्जामहे॥ 227 ॥  
कृत्वा शस्त्रविभीषिकां कतिपयग्रामेषु दीनाः प्रजा मथ्नन्तो विटजल्पितैरुपहताः क्षोणीभुजस्ते किल।  
विद्वांसोऽपि वयं किल त्रिजगतीसर्गस्थितिव्यापदामीशस्तत्परिचर्यया न गणितो यैरेष नारायणः॥ 228 ॥  
क्षोणीपर्यटनं श्रमाय विदुषां वादाय विद्यार्जिता मानध्वंसनहेतवे परिचितास्ते ते धराधीश्वराः।  
विश्लेषाय सरोजसुन्दरदृशामास्ये कृता दृष्टयः कुज्ञानेन मया प्रयागनगरे नाराधि नारायणः॥ 229 ॥  
देशे देशे दुराशाकवलितहृदयो निष्कृपाणां नृपाणां धावं धावं पुरस्तादतिकुमतिरहं जन्म सम्पादयामि।  
आधायाधाय राधाधव तव चरणाम्भोजमन्तः समाधावन्येऽरण्येऽतिपुण्ये पुलकितवपुषो वासरान् वाहयन्ति॥ 230 ॥  
%विचारः॥% मृत्योर्बिभेषि किं मूढ भीतं मुञ्चति किं यमः।  
अजातं नैव गृह्णाति कुरु यत्नमजन्मनि॥ 231 ॥  
अधीत्य चतुरो वेदान् व्याकृत्याष्टादश स्मृतीः।  
अहो श्रमस्य वैफल्यमात्मापि कलितो न चेत्॥ 232 ॥  
आदरेण यथा स्तौति धनवन्तं धनेच्छया।  
तथा चेद्विश्वकर्तारं को न मुच्येत बन्धनात्॥ 233 ॥  
स्वमस्तकसमारूढं मृत्युं पश्येज्जनो यदि।  
आहारोऽपि न रोचेत किमुतान्या विभूतयः॥ 234 ॥  
विवेक एव व्यसनं पुंसां क्षपयितुं क्षमः।  
अपहर्तुं समर्थोऽसौ रविरेव निशातमः॥ 235 ॥  
यस्मिन् वस्तुनि ममता मम तापस्तत्र तत्रैव।  
(8)यत्रैवाहमुदासे तत्र मुदासे स्वभावसन्तुष्टः॥(1)। 236 ॥  
F.N.  
(8. उदासीनो भवामि.)  
(1. हर्षेण तिष्ठामि.)  
मुण्डी जटी वल्कलवांस्त्रिण्दडी कषायवासा व्रतकर्शिताङ्गः।  
त्यक्तैहिको वा यदि नाप्ततत्त्वस्तदा तु तस्योभयमेव नष्टम्॥ 237 ॥  
जडास्तपोभिः शमयन्ति देहं बुधा मनश्चापि विकारहेतुम्।  
श्वा मुक्तमस्त्रं दशतीति कोपात्क्षेप्तारमुद्दिश्य हिनस्ति सिंहः॥ 238 ॥  
किं ते धनैर्बन्धुभिरेव वा किं दारैश्च किं ब्राह्मण यो मरिष्यति।  
आत्मानमन्विच्छ गुहां प्रविष्टं पितामहास्ते क्व गताः पिता च॥ 239 ॥  
धर्मं प्रसङ्गादपि नाचरन्ति पापं प्रयत्नेन समाचरन्ति।  
आश्चर्यमेतद्धि मनुष्यलोकेऽमृतं परित्यज्य विषं पिबन्ति॥ 240 ॥  
बालिकारचितवस्त्रपुत्रिकाक्रीडनेन सदृशं सुरार्चनम्।  
यत्र शाम्यति मनो न निश्चलं स्फीतवज्जलधिमज्जनामलम्॥ 241 ॥  
केचिद्वदन्ति धनहीनजनो जघन्यः केचिद्वदन्ति गुणहीनजनो जघन्यः।  
व्यासो वदत्यखिलवेदविशेषविज्ञो नारायणस्मरणहीनजनो जघन्यः॥ 242 ॥  
भिक्षाशनं भवनमायतनैकदेशः शय्या भुवः परिजनो निजदेहभारः।  
वासश्च जीर्णपटखण्डनिबद्धकन्था हा हा तथापि विषयान्न जहाति चेत॥ 243 ॥  
केनाप्यनर्थरुचिना कपटं प्रयुक्तमेतत्सुहृत्तनयबन्धुमयं विचित्रम्।  
कस्यात्र कः परिजनः स्वजनो जनो वा स्वन्प्रेन्द्रजालसदृशः खलु जीवलोकः॥ 244 ॥  
अग्रे गीतं सरसकवयः पार्श्वतो दाक्षिणात्याः पृष्ठे लीलावलयरणितं चामरग्राहिणीनाम्।  
यद्यस्त्येवं कुरु भवरसास्वादने लम्पटत्वं नो चेच्चेतः प्रविश सहसा निर्विकल्पे समाधौ॥ 245 ॥  
यदासीदज्ञानं स्मरतिमिरसंस्कारजनितं तदा दृष्टं नारमयमखिलमेतज्जगदिति।  
इदानीमस्माकं पटुतरविवेकाञ्जनजुषां समीभूता दृष्टिस्त्रिभुवनमपि ब्रह्म मनुते॥ 246 ॥  
परिच्छेदातीतः सकलवचनानामविषयः पुनर्जन्मन्यस्मिन्ननुभवपथं यो न गतवान्।  
विवेकप्रध्वंसादुपचितमहामोहगहनो विकारः कोऽप्यन्तर्जडयति च तापं च कुरुते॥ 247 ॥  
विशीर्णः प्रारम्भो वपुरपि जराव्याधिविधुरं गतं दूरे विप्रस्वजनभरणं वाञ्छितमपि।  
इदानीं व्यामोहादहह विपरीते हतविधौ विधेयं यत्तत्त्वं स्फुरति मम नाद्यापि हृदये॥ 248 ॥  
शुचां पात्रं धात्री परिणतिरमेध्यप्रचयभूरयं भूतावासो विमृश कियतीं याति न दशाम्।  
तदस्मिन्धीराणां क्षणमपि किमास्थातुमुचितं खलीकारः कोऽयं यदहमहमेवेति रभसः॥ 249 ॥  
यदा पूर्वं नासीदुपरि च तथा नैव भविता तदा मध्यावस्थाक्षणपरिचयो भूतनिचयः।  
अतः संयोगेऽस्मिन्परिणतिवियोगे च सहजे किमाधारः प्रेमा किमधिकरणाः सन्तु च शुचः॥ 250 ॥  
स्थिरापायः कामः प्रणयिषु सुखं स्थैर्यविमुखं महाभोगा रोगाः कुवलयदृशः सर्पसदृशः।  
महावेशः क्लेशः प्रकृतिचपला श्रीरपि खला यमः स्वैरी वैरी तदपि न हितं कर्म विहितम्॥ 251 ॥  
विवेकः किं सोऽपि स्वरसजनिता यत्र न कृपा स किं योगो यस्मिन्न भवति परानुग्रहरसः।  
स किं धर्मो यत्र स्फुरति न परद्रोहविरतिः श्रुतं किं तद्वा स्यादुपशमफलं यन्न भवति॥ 252 ॥  
दिवसरजनीकूलच्छेदैः पतद्भिरनारतं वहति निकटे कालस्रोतः समस्तभयावहम्।  
इह हि पततां नास्त्यालम्बो न चापि निवर्तनं तदिह महतां कोऽयं मोहो यदेष मदाविलः॥ 253 ॥  
माने म्लायिनि खण्डिते च वसुनि व्यर्थं प्रयातेऽर्थिनि क्षीणे बन्धुजने गते परिजने नष्टे शनैर्यौवने।  
युक्तं केवलमेतदेव सुधियां यज्जह्नुकन्यापयःपूतग्रावगिरीन्द्रकन्दरदरीकुञ्जे निवासः क्वचित्॥ 254 ॥  
अद्वैतोक्तिपटून्बटूनपि वयं बालान्नमस्कुर्महे ये तु द्वन्द्ववदास्तदीयशिरसि न्यस्याम वामं पदम्।(1)  
सिंहः स्वीयशिशून्निवेश्य हृदये सान्द्रादरादामृशत्यावेशेन भिनत्ति सम्भ्रमपदं मत्तेमकुम्भस्थलम्॥ 255 ॥  
F.N.  
(1. द्वैतवादिनः.)  
क्लेशत्यागकृतेऽर्पितेन करणव्यूहेन देहेन च स्वानर्थं बत जन्तुरर्जयति चेन्मन्तुर्नियन्तुः कुतः।(2)  
शस्त्रे शत्रुजयाय नैजगुरुणा दत्तेऽथ तेनैव चेत्पुत्रो हन्ति निजं वपुः कथय रे तत्रापराधी तु कः॥ 256 ॥  
F.N.  
(2. अपरा) परमेश्वरस्य.)  
बीभत्साः प्रतिभान्ति किं न विषयाः किं तु स्पृहायुष्मती देहस्यापचयो मृतौ निविशते गाढो गृहेषु ग्रहः।  
ब्रह्मोपास्यमिति स्फुरत्यपि हृदि व्यावर्तिका वासना का नामेयमतर्क्यहेतुगहना दैवी सतां यातना॥ 257 ॥  
नाथे श्रीपुरुषोत्तमे त्रिजगतामेकाधिपे चेतसा सेव्ये स्वस्य पदस्य दातरि सुरे नारायणे तिष्ठति।  
यं कञ्चित्पुरुषाधमं कतिपयग्रामेशमल्पार्थदं सेवायै मृगयामहे नरमहो मूढा वराका वयम्॥ 258 ॥  
रेतःशोणितयोरियं परिणतिर्यद्वर्ष्म तत्राभवन्मृत्योरास्पदमाश्रयो गुरुशुचां रोगस्य विश्रामभूः।  
जानन्नप्यवशी विवेकविरहान्मज्जन्निविद्याम्बुधौ शृङ्गारीयति पुत्रकाम्यति बत क्षेत्रीयति स्त्रीयति॥ 259 ॥  
इन्द्रस्याशुचिशूकरस्य च सुखे दुःखे च नास्त्यन्तरं स्वेच्छाकल्पनया तयोः खलु सुधा विष्ठा च काम्याशनम्।  
रम्भा चाशुचिशूकरी च परमप्रेमास्पदं मृत्युतः सन्त्रासोऽपि समः स्वकर्मगतिभिश्चान्योन्यभावः समः॥ 260 ॥  
अर्थप्राणविनाशसंशयकरीं प्राप्यापदं दुस्तरां प्रत्यासन्नभयं न वेत्ति विभवं स्वं जीवितं काङ्क्षति।  
उत्तीर्णस्तु ततो धनार्थमपरां भूयो विशत्यापदं प्राणानां च धनस्य चाधमधियामन्योन्यभावः पणः॥ 261 ॥  
अग्रे कस्यचिदस्ति कञ्चिदभितः केनापि पृष्ठे कृतः संसारः शिशुभावयौवनजराभारावतारादयम्।  
बालस्तं बहु मन्यतामसुलभं प्राप्तं युवा सेवतां वृद्धस्त्वं विषयाद्बहिष्कृत इव व्यावृत्य किं पश्यसि॥ 262 ॥  
येषां श्रीमद्यशोदासुतपदकमले नास्ति भक्तिर्नराणां येषामाभीरकन्याप्रियगुणकथने नानुरक्ता रसज्ञा।  
येषां श्रीकृष्णलीलाललितगुणरसे सादरौ नैव कर्णौ धिक्तान् धिक्तान् धिगेतान् कथयति सततं कीर्तनस्थो मृदङ्गः॥ 263 ॥  
शान्तरसनिर्देशः।>  
इति श्रीसुभाषिरत्नभाण्डागारे षष्ठं प्रकरणं समाप्तम्।  
श्री कृष्णार्पणमस्तु— *** —  
ग्रन्थसमाप्तिः।  
इति विरचितबन्धा पद्धतिर्या मयेयं सकलगुणिगणानां प्रीतये सास्तु नित्यम्।  
विपुलविमलदीव्यत्सत्कलानां निधानं तरुणतरणिरुद्धा विद्विषत्कौशिकानाम्॥  
अस्याभ्यासाद्ग्रन्थवर्यस्य शिष्यः सर्वज्ञः स्याद्विस्फुरच्चारुबुद्धिः।  
अर्थं कामं वेत्ति धर्मं च मोक्षं निःसंदेहं शीलितुं पण्डितोऽपि॥  
शास्त्राब्धिं सकलं विलोड्य नितरां ग्रन्थः कृतोऽयं मया  
लोकानन्दकरः समस्तसुकलासंतानजैवातृकः।  
अस्यास्वाद्य सुभाषितामृतरसानानन्दपूर्णान्तराः  
सन्तः संप्रति नाकवासनिरतान्देवान्हसन्तु ध्रुवम्॥  
— *** —  
   विज्ञप्तिः।  
दृष्टं किमपि लोकेऽस्मिन्न निर्दोषं न निर्गुणम्।  
आवृणुध्वमतो दोषान्विवृणुध्वं गुणान्बुधाः॥  
— *** —  
आशीर्वचनम्।  
सर्वे भवन्तु सुखिनः सर्वे सन्तु निरामयाः।  
सर्वे भद्राणि पश्यन्तु मा कश्चिद्दुःखभाग्भवेत्॥  
— *** —  
  
  
  