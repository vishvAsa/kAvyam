+++
title = "04 चित्रप्रकरणम्"

+++
चतुर्थप्रकरणम्।  
 — ** —  

## समस्याख्यानम्
(1. 'सहस्रशीर्षा पुरुषः सहस्राक्षः सहस्रपात्’ इति समस्या.)  
सहस्रशीर्षा पुरुषः  
सहस्राक्षः सहस्रपात्।  
दलितश् चकितश् छन्नस्  
तव सैन्ये विसर्पति॥ 1 ॥  

(2. 'कामं कामदुघं धुङ्क्ष्व,’ 'मित्राय वरुणाय च,’ 'सर्वान्कामानशीमहि’ इति च समस्या.)  
कामं कामदुघं धुङ्क्ष्व  
मित्त्राय वरुणाय च।  
वयं धीरेण दानेन  
सर्वान् कामान् अशीमहि॥ 2 ॥  

(3. 'मृगात्सिंहः पलायते’ इति समस्या.)  
असमाने समानत्वं  
भविता कलहे मम।  
इति मत्वा ध्रुवं मानी  
मृगात् सिंहः पलायते॥ 3 ॥+++(5)+++  

(4. 'मृगात्सिंहः पलायते’ इति समस्या.)  
हीन-हत्या दधात्य् एव  
लाघवं महताम् अपि।  
इति मत्वा द्विप-द्वेषी  
मृगात् सिंहः पलायते॥ 4 ॥+++(5)+++  

(5. 'मृगात्सिंहः पलायते’ इति समस्या.)  
तिष्ठार्जुनाद्य सङ्ग्रामे  
त्वां हनिष्याम्य् अहं शरैः।  
तिष्ठामि कर्ण किं मूढ  
मृगात् सिंहः पलायते॥ 5 ॥+++(4)+++  

(6. 'मृगात्सिंहः पलायते’ इति समस्या.)  
ऋषेर् अस्याश्रमे पुण्ये  
शाप-सन्त्रस्त-मानसः।  
मुद्-बोधतो ऽपि प्रायोऽयं  
मृगात् सिंहः पलायते॥ 6 ॥  

(7. 'मृगात्सिंहः पलायते’ इति समस्या.)  
अयं मृगः समायाति  
त्वरितैस् त्वरितैः पदैः।  
ततो वेगात् पलायस्व  
मृगात् सिंहः पलायते॥ 7 ॥+++(5)+++  

विद्यायां दुर्मदो येषां कार्पण्यं विभवे सति।  
तेषां दैवाभिशप्तानां सलिलादग्निरुत्थितः॥ 8 ॥  
(8. 'सलिलादग्निरुत्थितः’ इति समस्या.)  
सीतासमागमोत्कण्ठाकर्णान्ताकृष्टधन्वनः।  
राघवस्य (1)शराङ्गारैः समुद्रादग्निरुत्थितः॥ 9 ॥  
(9. 'समुद्रादग्निरुत्थितः’ इति समस्या.)  
F.N.  
(1. शरा एवाङ्गाराः.)  
दामोदरकराघातविह्वलीकृतचेतसा।  
दृष्टं चाणूरमल्लेन शतचन्द्रं नभस्तलम्॥ 10 ॥  
(10. 'शतचन्द्रं नभस्तलम्’ इति समस्या.)  
चलत्तरङ्गरङ्गायां गङ्गायां प्रतिबिम्बितम्।  
सचन्द्रं शोभतेऽत्यर्थं शतचन्द्रं नभस्तलम्॥ 11 ॥  
(11. 'शतचन्द्रं नभस्तलम्’ इति समस्या.)  
विधे पिधेहि शीतांशुं यावन्नायाति मे प्रियः।  
आगते दयिते कुर्याः शतचन्द्रं नभस्तलम्॥ 12 ॥  
(12. 'शतचन्द्रं नभस्तलम्’ इति समस्या.)  
सुमेरुशिखरप्रान्तस्फुरद्दिव्यवधूमुखैः।  
परितः स्फुरितैः शङ्के शतचन्द्रं नभस्तलम्॥ 13 ॥  
(13. 'शतचन्द्रं नभस्तलम्’ इति समस्या.)  
घृतं न श्रूयते कर्णे दधि स्वप्नेऽपि दुर्लभम्।  
मुग्धे दुग्धस्य का वार्ता तक्रं शक्रस्य दुर्लभम्॥ 14 ॥  
(14. 'तक्रं शक्रस्य दुर्लभम्’ इति समस्या.)  
(2)अक्रत्वङ्गमतस्तक्रं न (3)शतक्रतुना हुतम्।  
नादत्तमिति वाक्यार्थात्तक्रं शक्रस्य दुर्लभम्॥ 15 ॥  
(15. 'तक्रं शक्रस्य दुर्लभम्’ इति समस्या.)  
F.N.  
(2. अयज्ञाङ्गम्.)  
(3. इन्द्रेण.)  
(4)भीष्मग्रीष्मर्तुसन्तप्तशून्यरथ्यान्तरस्थयोः।  
(1)अन्योन्यालापसुखिनोर्यूनोश्चन्द्रायते रविः॥ 16 ॥  
(16. 'यूनोश्चन्द्रायते रविः’ इति समस्या.)  
F.N.  
(4. दारुणः.)  
(1. अन्योन्यभाषणेन जाताह्लादयोः.)  
स्वस्ति क्षत्रियदेवाय जगद्देवाय भूभुजे।  
यद्यशःपुण्डरीकान्तर्गगनं भ्रमरायते॥ 17 ॥  
(17. 'गगनं भ्रमरायते’ इति समस्या.)  
स्फुरिते जठरे विष्णोर्नवनीतभुजः शिशोः।  
मक्षिकापादघातेन कम्पितं भुवनत्रयम्॥ 18 ॥  
(18. 'मक्षिकापादघातेन कम्पितं भुवनत्रयम्’ इति च समस्या.)  
अतसीपुष्पसङ्काशं खं वीक्ष्य जलदागमे।  
ये वियोगेऽपि जीवन्ति न तेषां विद्यते भ्रमः॥ 19 ॥  
(19. 'अतसीपुष्पसङ्काशम्’, 'न तेषां विद्यते भयम्’ इति च समस्या.)  
वागर्थाविव सम्पृक्तौ शतकोटिप्रविस्तरम्।  
(2)तुरासाहं पुरोधाय नेमुः सर्वे सुराः (3)शिवौ॥ 20 ॥  
(20. वागर्थाविव सम्पृक्तौ,’ 'शतकोटिप्रविस्तरम्’ इति च समस्या.)  
F.N.  
(2. इन्द्रम्.)  
(3. पार्वतीशङ्करौ.)  
(4)आषाढी कार्तिकी माघी वचा शुण्ठी हरीतकी।  
गयायां पिण्डदानेन पुण्या श्लेष्महरानृणी॥ 21 ॥  
(21. 'पुण्या श्लेष्महरानृणी’ इति समस्या.)  
F.N.  
(4. आषाढी कार्तिकी माघी एकादशी पुण्या. वचा शुण्ठी हरीतकी श्लेष्महरा. गयायां पण्डदानेनानृणी पित्रर्णान्मुक्त इति योजना.)  
जम्बूफलानि पक्वानि पतन्ति विमले जले।  
कपिकम्पितशाखाभ्यो गुलुगुग्गुलुगुग्गुलू॥ 22 ॥  
(22. 'गुलुगुग्गुलुगुग्गुलू’ इति समस्या.)  
विदग्धे सुमुखे रक्ते नितम्बोपरि संस्थिते।  
कामिन्याश्लिष्टसुगले कूजितं रतिकूजितम्॥ 23 ॥  
(23. 'कूजितं रतिकूजितम्’ इति समस्या.)  
प्रलयसहायकरा इति गोलानाचम्य सकलभूमिरुहाम्।  
विलसति दवदहनावलिरिह जलवाहः परं शरणम्॥ 24 ॥  
(24. 'प्रलयसहायकरा इति गोलानाचम्य’ इति समस्या.)  
निजपतिराद्यः प्रणयी हरिर्द्वितीयः करोमि किं गोपि।  
शृणु सखि पाणिनिसूत्रं विप्रतिषेधे परं कार्यम्॥ 25 ॥  
(25. 'विप्रतिषेधे परं कार्यम्’ इति समस्या.)  
दैत्यानां मनसि दया जाता कृष्णं हि रक्षितुं कस्मात्।  
द्रष्टुं देवमजस्रं दैत्यस्त्रीणामपि प्रीतिः॥ 26 ॥  
(26. 'दैत्यस्त्रीणामपि प्रीतिः’ इति समस्या.)  
श्रीनाथः नः श्रुतमिति बहुधा भ्रमता मया नृलोकेषु।  
शीलं वारवधूनां दैत्यस्त्रीणामपि प्रीतिः॥ 27 ॥  
(27. 'दैत्यस्त्रीणामपि प्रीतिः’ इति समस्या.)  
रामाभिषेके मदविह्वलाया हस्ताच्च्युतोहेमघटस्तरुण्याः।  
सोपानमासाद्य करोति शब्दं ठठंठठंठंठठठंठठंठः॥ 28 ॥  
(28. 'ठठंठठंठंठठठंठठंठः’ इति समस्या.)  
कर्पूरपूरच्छविवादविद्यासंवावदूकद्युतिशुक्तिताम्रे।  
इन्दौ नृपद्वेषि तमोवितानं सूर्योदये रोदिति चक्रवाकी॥ 29 ॥  
(29. 'सूर्योदये रोदिति चक्रवाकी’ इति समस्या.)  
विलोक्य बालामुखचन्द्रबिम्बं कण्ठे च मुक्तावलिहारताराः।  
पुनर्निशाया भयभीतभीता सूर्योदये रोदिति चक्रवाकी॥ 30 ॥  
(30. 'सूर्योदये रोदिति चक्रवाकी’ इति समस्या.)  
सर्वस्य जन्तोर्भवति प्रमोदो विरोधिवर्गे परिभूयमाने।  
तिरोहिते त्वद्यशसा नरेन्द्र चन्द्रोदये नृत्यति चक्रवाकी॥ 31 ॥  
(31. 'चन्द्रोदये नृत्यति चक्रवाकी’ इति समस्या.)  
न क्वापि रामाहितसंशयाया विना नमात्वं (?) जनकात्मजायाः।  
पुरः सुराणाङ्कपुरःसराणामङ्गारपूर्णं कमलं प्रफुल्लम्॥ 32 ॥  
(32. 'अङ्गारपूर्णं कमलं प्रफुल्लम्’ इति समस्या.)  
पुञ्जायमानारुणरत्नहारे कान्तोरसि स्रावदनङ्ग भाति।  
सिध्येदमुष्योपमितिर्यदि स्यादङ्गारपूर्णं कमलं प्रफुल्लम्॥ 33 ॥  
(33. 'अङ्गारपूर्णं कमलं प्रफुल्लम्’ इति समस्या.)  
रे पुत्र सत्यङ्गमवाप्नुहि त्वमसत्प्रसङ्गं त्वरया विहाय।  
धन्योऽपि निन्दां लभते कुसङ्गात्सिन्दूरबिन्दुर्विधवाललाटे॥ 34 ॥  
(34. 'सिन्दूरबिन्दुर्वीधवाललाटे’ इति समस्या.)  
श्रुत्वा प्रदग्धं तनयं सशोका पुनर्निशम्याप्तशरीरभावम्।  
पश्यत्सु देवेषु च धावमाना रमा मुदा (1)शङ्करमालिलिङ्ग॥ 35 ॥  
(35. 'रमा मुदा शङ्करमालिलिङ्ग’ इति समस्या.)  
F.N.  
(1. श्रेष्ठचन्दनम्.)  
सुतं पतन्तं प्रसमीक्ष्य पावके न बोधयामास पतिं पतिव्रता।  
तदा ह्यसौ तद्व्रतशक्तिपीडितो हुताशनश्चन्दनपङ्कशीतलः॥ 36 ॥  
(36. 'हुताशनश्चन्दनपङ्कशीतलः’ इति समस्या.)  
उन्नमय्य (2)सकचग्रहमास्यं(3) (4)चुम्बति प्रिय(5)तमे (6)हठवृत्त्या।  
(7)कूजिता जयति (8)मानधनाया हूंहुहूंहुहुहुहूंहुहुहूंहूं॥ 37 ॥  
(37. 'हूंहुहूंहुहुहुहूंहुहुहूंहूं’ इति समस्या.)  
F.N.  
(2. केशग्रहसहितम्.)  
(3. मुखम्.)  
(4. चुम्बनं कुर्वति सति.)  
(5. कान्ते.)  
(6. बलात्कारेण.)  
(7. कण्ठेऽव्यक्तशब्दः.)  
(8. मान एव धनं यस्याः. मानिन्या इत्यर्थः.)  
मम करग्रहणाय पणीकृतं न यदि राघवतोऽप्यधिरोहति।  
सखि तदैवमभून्म जीविते शशकशृङ्गमयं कठिनं धनुः॥ 38 ॥  
(38. 'शशकशृङ्गमयं कठिनं धनुः’ इति समस्या.)  
नीलाब्जद्युतिनयनं नितान्तवृत्तमास्यश्रीपरिचितचन्द्रिकाविलासम्।  
स्नातायाः सरसि विलोक्य वक्त्रचन्द्रं मध्याह्ने मुकुलितमम्बुजं वनान्ते॥ 39 ॥  
(39. 'मध्याह्ने मुकुलितमम्बुजं वनान्ते’ इति समस्या.)  
काञ्चिद्दि(9)नार्धसमये (10)रविरश्मितप्तां (11)नीलांशुकाञ्चलनिलीनमुखेन्दुबिम्बाम्।  
तां तादृशीं समनुवीक्ष्य कविर्जगाद (1)राहुर्दिवा ग्रसति पर्व विना किलेन्दुम्॥ 40 ॥  
(40. 'हारुर्दिवा ग्रसति पर्व विना किलेन्दुम्’ इति समस्या.)  
F.N.  
(9. मध्याह्ने.)  
(10. सूर्यकिरणसन्तप्ताम्.)  
(11. नीलवस्त्राञ्चलपिहितमुखचन्द्राम्.)  
(1. स्वर्भानुः.)  
बहलबलसमर्था मेघनादादयो मे सपदि युधि विशन्तः कीटहस्ते निपेतुः।  
इति वदति दशास्यो हस्ततालं वितत्य मशकगलकरन्ध्रे हस्तियूथं प्रविष्टम्॥ 41 ॥  
(41. 'मशकगलकरन्ध्रे हस्तियूथं प्रविष्टम्’ इति समस्या.)  
मृगशिशुनयनाया अक्षिपक्ष्मप्रकोणे विलसति तरला या तारका तारकेव।  
प्रतिफलित इहोष्ट्रे भ्रान्तिरास्ते जनानां तिलतुषपुटकोणे मक्षिकोष्ट्रं प्रसूता॥ 42 ॥  
(42. 'तिलतुषपुटकोणे मक्षिकोष्ट्रं प्रसूता’ इति समस्या.)  
मधौ मन्दं मन्दं मरुति शिशिरे वाति रुचिरे कुलस्त्रीभिः कृष्णे विहरति तथा वृष्णिनिकरे।  
उषा योषा तोषाद्वदनमनिरुद्धस्य मिषतो पुरः पत्युः कामाच्छ्वशुरमियमालिङ्गति सती॥ 43 ॥  
(43. 'पुरः पत्युः कामाच्छ्वशुरमियमालिङ्गति सती’ इति समस्या.)  
स्वयं संराध्येशं पुरभिदमनल्पेन तपसा महेन्द्रं संतोष्य त्रिदशरिपुनाशादसुकरात्।  
समायाते पार्थे द्रुपदतनया क्लेशविकला पुरः पत्युः कामाच्छ्वशुरमियमालिङ्गति सती॥ 44 ॥  
(44. 'पुरः पत्युः कामाच्छ्वशुरमियमालिङ्गति सती’ इति समस्या.)  
कदाचित्पाञ्चाली विपिनभुवि भीमेन बहुशः कृशाङ्गि श्रान्तासि क्षणमिह निषीदेति गदिता।  
शनैः शीतच्छायं तटविटपिनं प्राप्य मुदिता पुरः पत्युः कामाच्छ्व(2)शुरमियमालिङ्गति सती॥ 45 ॥  
(45. 'पुरः पत्युः कामाच्छ्वशुरमियमालिङ्गति सती’ इति समस्या.)  
F.N.  
(2. द्रौपद्याः श्वशुरो वायुः.)  
तपापाये गोदापरतटभुवि स्थातुमनसि प्रविष्टे तत्पूरं भगवति मुनौ कुम्भजनुषि।  
द्रुतं लोपामुद्रा स्वयमविकलं गन्तुमुदिता पुरः पत्युः कामाच्छ्व(3)शुरमियमालिङ्गति सती॥ 46 ॥  
(46. 'पुरः पत्युः कामाच्छ्वशुरमियमालिङ्गति सती’ इति समस्या.)  
F.N.  
(3. लोपामुद्रायाः श्वशुरः पूरतरणसाधनं कुम्भः.)  
सर्वस्य द्वे सुमतिकुमती सम्पदापत्तिहेतू एको गोत्रे प्रभवति पुमान्यः कुटुम्बं बिभर्ति।  
वृद्धो यूना सह परिचयात्त्यज्यते कामिनीभिः स्त्रीपुंवच्च प्रभवति यदा तद्धि गेहं विनष्टम्॥ 47 ॥  
(47. 'सर्वस्य द्वे,’ 'एको गोत्रे,’ 'वृद्धो यून्,’ 'स्त्रीपुंवच्च’ इति चत्वारि पाणिनेः सूत्राणि समस्या.)  
(4)ये पापं शमयन्ति सङ्गतिभृतां ये दानशृङ्गारिणो येषां चित्तमतीव निर्मलतरं येषां न भग्नं व्रतम्।  
ये सर्वान्सुखयन्ति हि प्रतिदिनं ते साधवो दुर्लभा गङ्गावद्गजगण्डवद्गगनवद्गाङ्गेयवद्गेयवत्॥ 48 ॥  
F.N.  
(4. ये गङ्गावत्सङ्गतिभृतां पापं क्षमयन्ति, ये गजगण्डवद्दानशृङ्गाणिः, येषां चित्तं गगनवदतीव निर्मलतरम्, येषां व्रतं गाङ्गेयवन्न भग्नम्, ये गेयवत्सर्वान्सुखयन्ति, इति योजना.)  
(48. 'गङ्गावदगजगण्डवद्गगनवद्गङ्गेयवद्गेयवत्’ इति समस्या.)  
हारो भाति कुचद्वयं तव शुभे मध्यं वपुः सद्वचः केशा नासिकमौक्तिकं सुवदनं (1)दर्पाङ्गरागो दृशः।  
गङ्गावद्गजगण्डवद्गगनवद्गाङ्गेयवद्गेयवज्जम्बूवज्जलबिन्दुवज्जलवज्ज(2)म्बालवज्जालवत्॥ 49 ॥  
(49. 'गङ्गावद्गजगण्डवद्गगनवद्गाङ्गेयवद्गेयवत्,’ 'जम्बूवज्जलबिन्दुवज्जलजवज्जम्बालवज्जालवत्’ इति च समस्या.)  
F.N.  
(1. कस्तूरिकाकृतोऽङ्गरागः.)  
(2. कर्दमवत्.)  
यत्कण्ठे गरलं विराजतितरां शीर्षे च मन्दाकिनी उत्सङ्गे च शिवामुखं कटितटे शार्दूलचर्माम्बरम्।  
माया यस्य रुणद्धि विश्वमखिलं तस्मै नमः शम्भवे जम्बूवज्जलबिन्दुवज्जलजवज्जम्बालवज्जालवत्॥ 50 ॥  
(50. 'जम्बूवज्जलबिन्दुवज्जलजवज्जम्बालवज्जालवत्’ इति समस्या.)  
ख्यातस्त्वं फलवृष्टिपुष्टिसुमनःस्वाधीनजाम्बूनदः शीर्णास्ते रिपुसम्पदः प्रतिदिनं मित्त्रोदये मोदसे।  
पान्थानां कुरुषे विलम्बनमहो दत्तान्तरस्तेजसा जम्बूवज्जलबिन्दुवज्जलजवज्जम्बालवज्जालवत्॥ 51 ॥  
(51. 'जम्बूवज्जलबिन्दुवज्जलजवज्जम्बालवज्जालवत्’ इति समस्या.)  
सङ्ग्रामे रिपुभूभुजां मुखरुचिर्जीवश्च देवाङ्गनाच्चक्षुः प्रोल्लसदस्रमांसनिवहैस्तन्मेदिनीमण्डलम्।  
त्वच्चापोद्गतबाणसंहतिरभूच्छ्रीराम भूमीपते जम्बूवज्जलबिन्दुवज्जलजवज्जम्बालवज्जालवत्॥ 52 ॥  
(52. 'जम्बूवज्जलबिन्दुवज्जलजवज्जम्बालवज्जालवत्’ इति समस्या.)  
वैदेहीं समवाप्य दाशरथिनारब्धे प्रयाणेऽग्रतो दृष्टाः पुष्पकसम्स्थितेन रभसादाकाशमारोहता।  
लङ्कासागरजानकीवनरणक्षोण्यश्चमत्कारिका जम्बूवज्जलबिन्दुवज्जलजवज्जम्बालवज्जालवत्॥ 53 ॥  
(53. 'जम्बूवज्जलबिन्दुवज्जलजवज्जम्बालवज्जालवत्’ इति समस्या.)  
यो द्रोणाचलमादधौ करतले योऽतीतरत्सागरं यश्चोत्खातितवांस्तरूनुदवहत्पुच्छेन दावानलम्।  
यो रक्षान्समरेऽरुणत्कपिवरः पायाद्धनूमानसौ जम्बूवज्जलबिन्दुवज्जलजवज्जम्बालवज्जालवत्॥ 54 ॥  
(54. 'जम्बूवज्जलबिन्दुवज्जलजवज्जम्बालवज्जालवत्’ इति समस्या.)  
कस्तूरीतिलकं ललाटरचितं नासामणिं निस्तलं वक्त्रं कुञ्चितकेशपाशमनिशं दृष्टिं निसृष्टां पुरः।  
पुंसां मानसमत्स्यबन्धनविधौ धत्सेऽत्र वत्से स्वयं जम्बूवज्जलबिन्दुवज्जलजवज्जम्बालवज्जालवत्॥ 55 ॥  
(55. 'जम्बूवज्जलबिन्दुवज्जलजवज्जम्बालवज्जालवत्’ इति समस्या.)  
विद्धि श्रीहृदयं सदान्तमलिनं भीमं भवाम्भोनिधिं विज्ञाने सुरतं महीशभवनं गूढं दृढं कण्टकैः।  
दारागारसमागमं सुविषमं मोहं परं दुस्तरं जम्बूवज्जलबिन्दुवज्जलजवज्जम्बालवज्जालवत्॥ 56 ॥  
(56. 'जम्बूवज्जलबिन्दुवज्जलजवज्जम्बालवज्जालवत्’ इति समस्या.)  
शुण्ठीगोक्षुरयोर्विचार्य मनसा कल्काशनं यन्मया प्रोक्तं तद्विपरीतकं कृतमहो गोः खूरमात्रं ददौ।  
नार्थो मूर्खजनालये न च सुखं नो वा यशो लभ्यते सद्वैद्ये कविभूपतौ हरिहरे लाभः परं गोवधः॥ 57 ॥  
(57. 'लाभः परं गोवधः’ इति समस्या.)  
पञ्चास्यस्य पराभवाय मषको मांसेन गोर्भूयसा दध्यन्नैरपि पायसैः प्रतिदिनं सम्वर्धितो यो मया।  
सोऽयं सिंहरवाद्गुहान्तरगमद्भीत्याकुलः सम्भ्रमाद्धन्ताशा विलयं गता हतविधे लाभः परं गोवधः॥ 58 ॥  
(58. 'लाभः परं गोवधः’ इति समस्या.)  
परीन्द्रस्य पराभवाय सुरभीमांसेन दुर्मेधसा पोष्यन्ते किल पीवराः कटुगिरः श्वानः प्रयत्नादमी।  
न त्वेभिर्मदमत्तवारणचमूविद्रावणः केसरी जेतव्यो भवता किरातनृपते लाभः परं गोवधः॥ 59 ॥  
(59. 'लाभः परं गोवधः’ इति समस्या.)  
अस्माकं (1)जलजीविनां जलमिदं (2)सद्वाजिराजिव्रजैः पातव्यं पररक्तसक्तमनसां तृप्तिः पतीनां क्षयः।  
मत्वैवं किल राजदेव नृपते त्व(3)ज्जैत्रयात्रोत्सवे मत्सी रोदिति मक्षिका च हसति (4)ध्यायन्ति वामभ्रुवः॥ 60 ॥  
(60. 'मत्सी रोदिति मक्षिका च हसति ध्यायन्ति वामभ्रुवः’ इति समस्या.)  
F.N.  
(1. जलैकजीवितानाम्.)  
(2. तुरङ्गपङ्क्तिसमूहैः.)  
(3. विजययात्रोत्सवे.)  
(4. चिन्तयन्ति.)  
श्रुत्वा (5)सागरबन्धनं (6)दशशिराः सर्वैर्मुखैरेकदा (7)तूर्णं पृच्छति (8)वार्तिकान्सचकितो भीत्या परं सम्भ्रमात्।  
बद्धः सत्यमपांनिधिर्जलनिधिः कीलालधिस्तोयधिः पाथोधिर्जलधिः पयोधिरुदधिर्वारांनिधिर्वारिधिः॥ 61 ॥  
(61. 'अपांनिधिर्जलनिधिः कीलालधिस्तोयधिः पाथोधिर्जलधिः पयोधिरुदधिर्वारांनिधिर्वारिधिः’ इति समस्या.)  
F.N.  
(5. सेतुबन्धम्.)  
(6. रावणः.)  
(7. झटिति.)  
(8. वृत्तान्तज्ञापकान्.)  
पाषाणाः पयसि प्रबद्धवपुषस्तिष्ठन्ति सेतुं गताः श्रुत्वैवं वदतां दशाननधरः क्रुद्धः समुद्रं प्रति।  
धिक्त्वां नाम तवाम्बुधिः सलिलधिः पानीयधिस्तोयधिः पाथोधिर्जलधिः पयोधिरुदधिर्वारांनिधिर्वारिधिः॥ 62 ॥  
(62. 'अम्बुधिः सलिलधिः पानीयधिस्तोयधिः पाथोधिर्जलधिः पयोधिरुदधिर्वारांनिधिर्वारिधिः’ इति समस्या.)  
(9)अम्बा कुप्यति तात (10)मूर्ध्नि विधृता गङ्गेयमुत्सृज्यतां(11) विद्वन्षण्मुख का गतिर्मम चिरं मूर्ध्नि स्थिताया वद।  
कोपा(12)वेशवशा(13)दशेषवदनैः प्रत्युत्तरं दत्तवान्पाथोधिर्जलधिः पयोधिरुदधिर्वारांनिधिर्वारिधिः॥ 63 ॥  
(63. 'पाथोधिर्जलधिः पयोधिरुदधिर्वारांनिधिर्वारिधिः’ इति समस्या.)  
F.N.  
(9. माता.)  
(10. मस्तके.)  
(11. त्यज्यताम्.)  
(12. क्रोधपरत्वेन.)  
(13. षड्भिर्मुखैरित्यर्थः.)  
माध्वीके विधुमण्डले वरवधूवक्त्रे च गीतान्तरे सक्ते वक्त्रचतुष्टये दशमुखो विज्ञापितस्तच्चरैः।  
बद्धोऽसाविति चेतरैर्भयवशादूचे वचःसम्भ्रमात्पाथोधिर्जलधिः पयोधिरुदधिर्वारांनिधिर्वारिधिः॥ 64 ॥  
(64. 'पाथोधिर्जलधिः पयोधिरुदधिर्वारांनिधिर्वारिधिः’ इति समस्या.)  
पीतस्त्वं कलशोद्भवेन मुनिना ध्वस्तोऽपि देवासुरैराबद्धोऽसि च राघवेण मृदुना शाखामृगैर्लङ्घितः।  
नाम्नामारभटी वृथैव भवतो लोकैरियं घुष्यते पाथोधिर्जलधिः पयोधिरुदधिर्वारांनिधिर्वारिधिः॥ 65 ॥  
(65. 'पाथोधिर्जलधिः पयोधिरुदधिर्वारांनिधिर्वारिधिः’ इति समस्या.)  
तर्तुं पर्वतसन्निभेन कपिना(14)लाबूंकृतां वक्षसि क्षिप्रं वीक्ष्य निमज्जतीमथ तव स्पृष्टास्तरन्तीः शिलाः।  
लोके नृत्यपरे विभीषणजने सीताह सेतूद्यमे तुम्बी मज्जति सन्तरन्ति दृषदः प्रेतो दिवा नृत्यपि॥ 66 ॥  
(66. 'तुम्भी मज्जति सन्तरन्ति दृषदः प्रेतो दिवा नृत्यति’ इति समस्या.)  
F.N.  
(14. अलाबुस्तुम्बी.)  
त्वं नो गोत्रपतिस्तवेन्दुरधिपस्तस्यामृतं त्वत्करे तेन व्याधशराहतां प्रणयिनीमेनां पुनर्जीवय।  
इत्यूर्ध्वं गगने निशापतिमृगे कारुण्यमातन्वतः शृङ्गाग्रादपतन्मृगस्य रुदतो बाष्पाम्बु भूमण्डले॥ 67 ॥  
(67. 'शृङ्गाग्रादपतन्मृगस्य रुदतो बाष्पाम्बु भूमण्डले’ इति समस्या.)  
उन्नादाम्बुदवर्धितान्धतमसि प्रभ्रष्टदिङ्मण्डले काले यामिकजाग्रदुग्रसुभटव्याकीर्णकोलाहले।  
कर्णस्यासुहृदर्णवाम्बुवडवावह्नेर्यदन्तःपुरादायातासि तदम्बुजाक्षि कृतकं मन्ये भयं योषिताम्॥ 68 ॥  
(68. 'कृतकं मन्ये भयं योषिताम्’ इति समस्या.)  
उग्रग्राहमुदन्वतो जलमतिक्रामत्यनालम्बने व्योम्नि भ्राम्यति दुर्गमक्षितिभृतां मूर्धानमारोहति।  
व्याप्तं याति विषाकुलैरहिकुलैः पातालमेकाकिनी कीर्तिस्ते मदनाभिराम कृतकं मन्ये भयं योषिताम्॥ 69 ॥  
(69. 'कृतकं मन्ये भयं योषिताम्’ इति समस्या.)  
चित्रं नर्तनमम्बरे शिखरिणौ शीतांशुबिम्बे तमः सञ्चारं जलजं कपोतरणितं कामागमप्रक्रियाः।  
मीनौ विद्युति तारका विहरणं ज्योत्स्ना विकोशाम्बुजे कुर्वाते कुरुते करोति कुरुतः कुर्वन्त्यलंकुर्वते॥ 70 ॥  
(70. 'कुर्वाते कुरुते करोति कुरुतः कुर्वन्त्यलंकुर्वते’ इति समस्या.)  
यस्य द्वारि सदा समीरवरुणौ सम्मार्जनं हव्यवाट् पाकं शीतगुरातपत्रकरणं दस्रौ प्रतीहारताम्।  
देवा लास्यविधिं च दास्यममरा वर्ण्यो दशास्यः कथं कुर्वाते कुरुते करोति कुरुतः कुर्वत्यलंकुर्वते॥ 71 ॥  
(71. 'कुर्वाते कुरुते करोति कुरुतः कुर्वन्त्यलंकुर्वते’ इति समस्या.)  
कश्चित्पान्थस्तृषार्तः पथि तपनऋतौ गम्यमानोऽन्यपान्थं पप्रच्छानन्दलीनो वद पथिक कुतो जह्नुकन्याप्रवाहः।  
तेनासौ शीघ्रवाचा प्रचलितमनसा विप्रवर्येण चोचे सूच्यग्रे कूपषट्कं तदुपरि नगरी तत्र गङ्गाप्रवाहः॥ 72 ॥  
(72. 'सूच्यग्रे कूपषट्कं तदुपरि नगरी तत्र गङ्गाप्रवाहः’ इति समस्या.)  
राम त्वत्कीर्तिवृक्षाद्बहुतरममलादुत्थिताः कोरका ये तन्मध्ये रुद्ररूपोऽप्यजनि खलु यशःकोरकस्तस्य चाग्रे।  
अस्य श्रोत्राक्षिकूपास्तदुपरि च शिरस्तत्र चास्ति स्रवन्ती सूच्यग्रे कूपषट्कं तदुपरि नगरी तत्र गङ्गाप्रवाहः॥ 73 ॥  
(73. 'सूच्यग्रे कूपषट्कं तदुपरि नगरी तत्र गङ्गाप्रवाहः’ इति समस्या.)  
उद्दामार्कांशुदीप्यद्दिनमणिमणिभिर्भस्मितान्ते समन्ताद्वायुव्याधूयमानज्वलनकणगणाकीर्णधूलिप्रकीर्णे।  
कान्तारेऽस्मिन्नृपार्ते पथि पथिकभवे कापि पाथोथतेना (?) सूच्यग्रे कूपषट्कं तदुपरि नगरी तत्र गङ्गाप्रवाहः॥ 74 ॥  
(74. 'सूच्यग्रे कूपषट्कं तदुपरि नगरी तत्र गङ्गाप्रवाहः’ इति समस्या.)  
मां साक्षीकृत्य मुग्धे विजयमभिलषंल्लेखयामास शम्भुर्भूत्या मन्मौलिमालां सदशनवशतीमक्षपातान्विजित्य।  
गौर्यप्यानञ्जदृष्टीर्जितनखनवभूस्तन्वि(1) शेषा तदित्थं शीर्षाणां सैव वन्ध्या (2)मम नवतिरभूल्लोचनानामशीतिः॥ 75 ॥  
(75. 'शीर्षाणां सैव वन्ध्या मम नवतिरभूल्लोचनानामशीतिः’ इति समस्या.)  
F.N.  
(1. 1920 इति सङ्ख्या.)  
(2. सहस्रशिरसो द्विसहस्राक्षस्य स्वभार्यां प्रति गौरीगिरीशद्यूतक्रीडोपन्यासः.)  
प्रत्येकं दिक्पतीशानिलतपनवसून्सन्नतस्त्वं यथा भूरश्रौषीस्त्वं यथा च स्वरसहितलसन्मूर्छनाग्रामतालात्।  
कृष्णन्यस्तान्यमौलीक्षणवदवसरे सा च सा च प्रसादाच्छीर्षाणां शेष वन्ध्या नव नवतिरभूल्लोचनानामशीतिः॥ 76 ॥  
(76. 'शीर्षाणां शेष वन्ध्या नव नवतिरभूल्लोचनानामशीतिः’ इति समस्या.)  
इन्द्राद्या लोकपाला हरिविधुतपना नागविद्याधराद्या द्वेष्याः सर्वेऽपि देवाः प्रिय तव वरदः कोऽस्ति वन्द्यो गरीयान्।  
श्रुत्वा वाचं प्रियाया इति दशमुखतः प्राह वाक्यं दशास्यः शूली शम्भुः पिनाकी शिवभवपशुपाः शर्व ईशश्च भर्गः॥ 77 ॥  
(77. 'शूली शम्भुः पिनाकी शिवभवपशुपाः शर्व ईशश्च भर्गः’ इति समस्या.)  

## प्रहेलिकाः 
  
अपदो दूरगामी च साक्षरो न च पण्डितः।  
अमुखः स्फुटवक्ता च यो जानाति स पण्डितः॥ 1 ॥  
(1. लेखपत्रम्.)  
(3)वने जाता (4)वने त्यक्ता वने तिष्ठति नित्यशः।  
(5)पण्यस्त्री न तु सा वेश्या यो जानाति स पण्डितः॥ 2 ॥  
(2. नौका.)  
F.N.  
(3. अरण्ये काष्ठरूपेणोत्पन्ना.)  
(4. उदके.)  
(5. मूल्यं दत्वा भोग्या स्त्री. गणिका यथा द्रव्यदानेन भोग्या तथेयमपीत्यर्थः.)  
गोपालो(6) नैव गोपालस्त्रि(7)शूली नैव शङ्करः।  
(8)चक्रपाणिः स नो विष्णुर्यो जानाति स पण्डितः॥ 3 ॥  
(3. महोक्षः.)  
F.N.  
(6. धेनूनां पतित्वात्पालकः.)  
(7. तप्तत्रिशूलाङ्कितत्वात्तच्चिह्नवान्.)  
(8. बाहौ तप्तचक्राङ्कितत्वात्तच्चिह्नवान्.)  
उच्छिष्टं शिवनिर्माल्यं वमनं शवकर्पटम्।  
काकविष्ठासमुत्पन्नः पञ्चैतेऽतिपवित्रकाः॥ 4 ॥  
(4. दुग्धं गङ्गा मधु पट्टाम्बरं पिप्पलश्च.)  
अनेकसुषिरं(9) वाद्यां(10) कान्तं(11) च ऋषिसंज्ञितम्।  
(12) चक्रिणा च सदाराध्यं यो जानाति स पण्डितः॥ 5 ॥  
(5. वल्मीकम्.)  
F.N.  
(9. बिलम्.)  
(10. वकार आद्यो यस्य.)  
(11. ककारोऽन्ते यस्य.)  
(12. सर्पेण.)  
वने वसति को वीरो योऽस्थिमांसविवर्जितः।  
असिवत्कुरुते कार्यं कार्यं कृत्वा वनं गतः॥ 6 ॥  
(6. कुलालदोरकः.)  
(13)रविजा शशिकुन्दाभा तापहारी जगत्प्रिया।  
वर्धते वनसङ्गेन न तापी यमुनापि न॥ 7 ॥  
(7. तक्रम्.)  
F.N.  
(13. रविरिति महाराष्ट्रभाषायां मन्थानदण्डस्य नाम.)  
(1)तरुण्यालिङ्गितः कण्ठे नितम्ब(2)स्थलमाश्रितः।  
(3)गुरूणां सन्निधानेऽपि कः (4)कूजति मुहुर्मुहुः॥ 8 ॥  
(8. कलशः.)  
F.N.  
(1. कुम्भः कूपसरोवरादौ जलेन भृत्वा शिरस्यारोपणसमये तरुण्या हस्ताभ्यामालिङ्ग्यते. भर्तापि तरुण्या सोत्कण्ठमालिङ्ग्यते.)  
(2. कुम्भो नितम्बस्थाने गृह्यते. भर्तापि नितम्बस्थाने गुह्यप्रदेशे तिष्ठेत्.)  
(3. कुम्भो गुरूणां वृद्धघटानामुपर्युपविश्य कूजति बडबडायते. भर्तापि गुरूणां मातृपितृश्वश्रूश्वशुरजनानामग्रे स्त्रियं कामयते.)  
(4. शब्दं करोति.)  
अवलोक्य स्तनौ वध्वा गुञ्जाफलविभूषितौ।  
निःश्वस्य रोदितुं लग्ना कुतो व्याधकुटुम्बिनी॥ 9 ॥  
(9. शबरस्त्री पुत्रजायायाः स्तनौ गुञ्जाफलालङ्कृतौ दृष्ट्वा कुतो निःश्वस्य रुरोद. यतो मत्पुत्र एतामनुरक्तस्तथा क्षीणतां गतो यथा गजान्विनिहत्य तद्गण्डस्थलमुक्ताफलहारैः स्तनौ विभूषयितुं नालम्, अतो निःप्रयासलभ्यैर्गुञ्जाफलैर्विभूषयति क्षीणे च सति पुत्रे तदर्जितधननिर्वाह्यवृत्तिकस्य सर्वस्यापि कुटुम्बस्य जीवितसन्देहः. अतो व्याधकुटुम्बिनी दुःखान्निःश्वस्य रोदितुं लग्ना.)  
आपाण्डु पीनकठिनं वर्तुलं सुमनोहरम्।  
करैराकृष्यतेऽत्यर्थं किं वृद्धैरपि(5) सस्पृहम्॥ 10 ॥  
(10. पक्वबिल्वफलं कुचयुगलं च.)  
F.N.  
(5. नासिकाचूर्णनिक्षेपणार्थं वृद्धैरपि ध्रियत इति प्रसिद्धिः.)  
एकचक्षुर्न काकोऽयं बिलमिच्छन्न पन्नगः।  
क्षीयते वर्धते चैव न समुद्रो न चन्द्रमाः॥ 11 ॥  
(11. सूचिका.)  
छत्त्रधारी न राजासौ जटाधारी न चेश्वरः।  
सृष्टिकर्ता न स ब्रह्मा छिद्रकर्ता न तस्करः॥ 12 ॥  
(12. पुंध्वजः.)  
अस्थि नास्ति शिरो नास्ति बाहुरस्ति निरङ्गुलिः।  
नास्ति पादद्वयं गाढमङ्गमालिङ्गति स्वयम्॥ 13 ॥  
(13. विषयदण्डः.)  
अस्ति ग्रीवा शिरो नास्ति द्वौ भुजौ करवर्जितौ।  
सीताहरणसामर्थ्यो न रामो न च रावणः॥ 14 ॥  
(14. कञ्चुकः.)  
नरनारीसमुत्पन्ना(6) सा स्त्री देहविवर्जिता।  
अमुखी कुरुते शब्दं जातमात्रा विनश्यति॥ 15 ॥  
(15. छोटिका.)  
F.N.  
(6. अङ्गुष्ठमध्यमाङ्गुली.)  
दन्तैर्हीनः शिलाभक्षी निर्जीवो बहुमाषकः।  
गुणस्यूतिसमृद्धोऽपि परपादेन गच्छति॥ 16 ॥  
(16. उपानत्.)  
न तस्यादिर्न तस्यान्तो मध्ये यस्तस्य तिष्ठति।  
तवाप्यस्ति ममाप्यस्ति यदि जानासि तद्वद॥ 17 ॥  
(17. नयनम्.)  
य एवादिः स एवान्तो मध्ये भवति मध्यमः।  
य एतन्नाभिजानीयात्तृणमात्रं न वेत्ति सः॥ 18 ॥  
(18. यवसम्.)  
पर्वताग्रे रथो याति भूमौ तिष्ठति सारथिः।  
चलते वायुवेगेन पदमेकं न गच्छति॥ 19 ॥  
(19. कुलालचक्रदण्डौ.)  
(1)श्यामं च वर्तुलाकारं पुंनाम चतुरक्षरम्।  
शकारादि मकारान्तं यो जानाति स पण्डितः॥ 20 ॥  
(20. शालिग्रामः.)  
F.N.  
(1. अद्भुतम्.)  
अर्धचन्द्रवदाकारं स्त्रीनामाथ च त्र्यक्षरम्।  
नकारादि रिकारान्तं यो जानाति स पण्डितः॥ 21 ॥  
(21. नेवरी.)  
अष्टपादश्चतुःकर्णो द्विमुखी द्विमुखस्तथा।  
राजद्वारे पठेद्घोरो न च देवो न राक्षसः॥ 22 ॥  
(22. वाद्यचतुर्घटः चौघडा इति भाषायाम्.)  
वृक्षस्याग्रे फलं दृष्टं फलाग्रे वृक्ष एव च।  
अकारादि सकारान्तं यो जानाति स पण्डितः॥ 23 ॥  
(23. अननस.)  
चतुर्मुखो न च ब्रह्मा वृषारूढो न शङ्करः।  
निर्जीवी च निराहारी अजस्रं धान्यभक्षणम्॥ 24 ॥  
(24. वृषभस्थो गोणः)  
कृष्णमुखी न मार्जारी द्विजिह्वा न च सर्पिणी।  
पञ्चभर्त्री न पाञ्चाली यो जानाति स पण्डितः॥ 25 ॥  
(25. लेखनी.)  
अपूर्वोऽयं मया दृष्टः कान्तः कमललोचने।  
शोऽन्तरं यो विजानाति स विद्वान्नात्र संशयः॥ 26 ॥  
(26. अशोकः.)  
पर्वताग्रे रथारूढो भूमौ तिष्ठति सारथिः।  
चक्रवद्भ्रमते पृथ्वी तस्याहं कुलबालिका॥ 27 ॥  
(27. कुम्भकारस्य.)  
अर्धचन्द्रसमायुक्तं पुंनाम चतुरक्षरम्।  
ककारादि लकारान्तमिह जानाति पण्डितः॥ 28 ॥  
(28. करतालः वाद्यविशेषः, वा करवालः)  
अनुनेतुं मानिन्या दयितश्चरणे सरागचरणायाः।  
यावत्पतितः स तया तत्क्षणमवधीरितः कस्मात्॥ 29 ॥  
(29. रजस्वला यतः.)  
गीत्वा किमपि(1) व्याधः शृङ्गं जग्राह तरुणहरिणस्य।  
तमथ समीक्ष्योद्यतकरमेणीमपि लज्जिता व्याधी॥ 30 ॥  
(30. व्याधः किमप्यद्भुतं गीतं गीत्वा गीतविमूर्छितविलीनचित्तस्य तरुणहरिणस्य शृङ्गं जग्राह. किमर्थम्. यतो मद्गीतसुखितस्त्वं याचकस्य म इदं शिरो दानं देहीति. अथ तं च हरिणं शिरोदानायोद्यतकरं समीक्ष्य तज्जायां हरिणीमपि पत्युर्भक्त्या निजशिरोदानायोद्यतकरं समीक्ष्य तज्जायां हरिणीमपि पत्युर्भक्त्या निजशिरोदानायोद्यतकरां समीक्ष्य धर्मार्थचारिणी व्याधी लज्जिता. केन हेतुना. यतोऽयं हरिणो दाता, इयं च हरिणी पतिभक्ता दातृजाया, मत्कान्तस्तु याचकः. अहं च याचकजाया. वरमेते पशवो न वयं मनुष्याः इत्यभिप्रेत्य लज्जितेति प्रथमोऽर्थः॥ अथवा व्याधजायायाः पूर्वपरिणीतपुरुषो मृतः स च विद्यमानः सङ्गृहीतो द्वितीयः पुरुषः. तं च विलोक्य चिन्तितवती. यतो निजकान्तवियोगासहिष्णु शिरोदानायोद्यतकरा पतिभक्ता वरमियं हरिणी. अहं च परिणीतप्रियमरणेऽपि जीविता सङ्गृहीतभर्तृका चासती मानुषी. इति लज्जितेति द्वितीयोऽर्थः॥ अथवा इति चिन्तितं तया यतो येन कर्णेन गीतं श्रुतं तस्य दातुः कर्णस्य पुरो याञ्चायै करो न प्रसारितो व्याधेनः नीरसकठिनकुटिलस्य शृङ्गस्य तु पुरः प्रसारित इत्यनुचितं कृतं मूढेन. कृतेऽप्यनौचित्ये स्वयं मृगयूथपतिर्गीतरसज्ञोऽकृतपात्रविचारः स्वभावकृपणं याचकं जानन्निजशिरोदानायोद्यतकरो जातः. अतो व्याधी तं हरिणं चतुरं ज्ञात्वा तं च व्याधं मूर्खं ज्ञात्वैणीं चैतादृशचतुरपतिपत्नीत्वेन सुभगां सम्भाव्य लज्जितेति तृतीयोऽर्थः.)  
F.N.  
(1. अद्भुतम्.)  
काचिन्मृगाक्षी प्रियविप्रयोगे निशीथिनीपारमपारयन्ती।  
आगातुमादाय करेण वीणामुद्ग्रीवमालोक्य शनैरहासीत्॥ 31 ॥  
(31. यतोऽयं गीतप्रियो मृगाङ्गे मृगो मत्प्रयुक्तं गीतमाकर्णयितुं चन्द्राच्चेदवतरेत्तदा चन्द्रो निःकलङ्कः स्यात्. तेन मन्मुखसाम्यं च लभेत. प्रियविप्रयोगे च सन्तापकरो मे हिमांशुः. अतोऽस्य शत्रोश्चन्द्रमसो मन्मुखसाम्यं मा भूदित्याशयेन वीणामहासीदित्यर्थः.)  
सदारिमध्यापि(1) न वैरियुक्ता नितान्तरक्तापि सितैव(2) नित्यम्।  
यथोक्तवादिन्यपि नैव दूती का नाम (3)कान्तेति निवेदयाशु॥ 32 ॥  
(32. सारिका.)  
F.N.  
(1. रिकारो मध्ये यस्याः.)  
(2. सकारेणेता युक्ता.)  
(3. ककारोऽन्ते यस्याः.)  
वृक्षाग्रवासी न च पक्षिराजस्त्रिनेत्रधारी न च शूलपाणिः।  
त्वग्वस्त्रधारी न च सिद्धयोगी जलं च बिभ्रन्न घटो न मेघः॥ 33 ॥  
(33. नारिकेरफलम्.)  
वृक्षाग्रवासी न च पक्षिजातिस्तृणं च शय्या न च राजयोगी।  
सुवर्णकायो न च हेमधातुः पुंसश्च नाम्ना न च राजपुत्रः॥ 34 ॥  
(34. आम्रः.)  
चक्री त्रिशूली न हरो न विष्णुर्महान्बलिष्ठो न च भीमसेनः।  
स्वच्छन्दचारी नृपतिर्न योगी सीतावियोगी न च रामचन्द्रः॥ 35 ॥  
(35. वृषभः.)  
आद्येन हीना जलधावदृश्यं मध्येन हीनं भुवि वर्णनीयम्।  
अन्तेन हीनं ध्वनते शरीरं हेमाभिधः स श्रियमातनोतु॥ 36 ॥  
(36. करजः.)  
सर्वस्वापहरो न दस्युकुलजः खट्वाङ्गभृन्नेश्वरो दोषानिष्टकरो न धर्मनिरतः कीलालपो नासुरः।  
नॄणां पृष्ठपलाशनो न पिशुनः शीघ्रं गमो नो हयः शश्वद्रात्रिचरो न राक्षसगणः कोऽयं सखि ब्रूहि मे॥ 37 ॥  
(37. मत्कुणः.)  
सर्वस्वापहरो न तस्करगणो रक्षो न रक्ताशनः सर्पो नैव बिलेशयोऽखिलनिशाचारी न भूतोऽपि च।  
अन्तर्धानपटुर्न सिद्धपुरुषो नाप्याशुगो मारुतस्तीक्ष्णास्यो न तु सायकस्तमिह ये जानन्ति ते पण्डिताः॥ 38 ॥  
(38. मत्कुणः.)  
जाता शुद्धकुले जघान पितरं हत्वापि शुद्धा पुनः स्त्री चैषा वनिता पितैव सततं विश्वस्य या जीवनम्।  
सङ्गं प्राप्य पितामहेन जनकं प्रासूत या कन्यका सा सर्वैरपि वन्दिता क्षितितले सा नाम का नायिका॥ 39 ॥  
(39. जलवृष्टिः यतः सा शुद्धजलसमुदायभूतमेघादुद्भूय स्वजन्मना स्वोत्पादकं मेघं विनाशयति, तथापि स्वयं शुद्धा स्वच्छजलास्ति. पितुरिव समस्तस्य जगतो जीवनं च भवति. सूर्यकिरणैः समुद्रोदके शोषिते सति तस्मान्मेघोत्पत्तिर्भवतीति समुद्रो मेघपिता. सा पूर्वोक्ता जलवृष्टिर्मेघस्य पित्रा स्वपितामहीभूतेन सागरेण सह नद्यादिद्वारा सङ्गमं प्राप्य तेन तज्जलं वर्धयित्वा पुनर्मेघोत्पत्तय एव हेतुर्भवतीति जनकं प्रासूतेत्यस्याभिप्रायः.)  

## अपह्नुतयः 
  
वदन्ती जारवृत्तान्तं पत्यौ धूर्ता सखीधिया।  
पतिं बुद्ध्वा सखि ततः प्रबुद्धास्मीत्यपूरयत्॥ 1 ॥  
रुचिरस्वरवर्णपदा रसभाववती जगन्मनो हरति।  
तत्किं तरुणी नहि नहि वाणी बाणस्य मधुरशीलस्य॥ 2 ॥  
सीत्कारं शिक्षयति व्रणयत्यधरं तनोति रोमाञ्चम्।  
नागरिकः किं मिलितो नहि नहि सखि हैमनः(1) पवनः॥ 3 ॥  
F.N.  
(1. हेमन्तसम्बन्धी.)  
काले पयोधराणामपतितया(2) नैव शक्यते स्थातुम्।  
उत्कण्ठितासि बाले नहि नहि सखि पिच्छिलः(3) पन्थाः॥ 4 ॥  
F.N.  
(2. पतिं विना; (पक्षे) पतनाभावेन.)  
(3. पङ्किलः.)  
प्रहरति न पञ्चबाणः केवलमबले निमेषोऽपि।  
वर्षति परं न देवः क्षणदायी विप्रयोगं ते॥ 5 ॥  
मधुरस्वना (4)धृतोर्णा मण्याभरणा सुशोभना (5)सुदती।  
मत्स्कन्धोचितदण्डा भिक्षो दयितास्ति किं न मे वीणा॥ 6 ॥  
F.N.  
(4. धृतोर्णादिदशा; (पक्षे) धृतोर्णावस्त्रा.)  
(5. शोभना दन्ता यस्याः सा; (पक्षे) हस्तिदन्तनिर्मितालङ्कारवती.)  
(6)रागी भिनत्ति निद्रां तल्पं न जहाति निष्ठुरं दशति।  
चतुरे किं प्राणेशो नहि नहि सखि मत्कुणव्रातः॥ 7 ॥  
F.N.  
(6. अनुरक्तः; (पक्षे) रक्तवर्णः.)  
आदौ गृहीतपाणिः पश्चादारूढजघनकटिभागा।  
नखमुखलालनसुखदा सा किं रामास्ति नैव भोः (7)पामा॥ 8 ॥  
F.N.  
(7. कण्डूः.)  
नाथ विलोकय (8)मेघं नहि नहि पापं तवातिपुण्यायाः।  
नहि कथयामि (9)पयोधरमपसारय कञ्चुकीमुरसः॥ 9 ॥  
F.N.  
(8. अम्बुदम्; (पक्षे) मेऽघं पापम्.)  
(9. मेघम्; (पक्षे) स्तनम्.)  
पञ्चदशीरजनिसमा तारामणिभूषणापि कोकिलवाक्।  
चन्द्रसमा गतवसना हस्तगता स्त्री न मे वीणा॥ 10 ॥  
नाथ (10)मयूरो नृत्यति तुरगाननवक्षसः कथं नृत्यम्।  
नहि कथयामि कलापिनमिह सुखलापी प्रिये कोऽस्ति॥ 11 ॥  
F.N.  
(10. 'मे उरः’ इति पदच्छेदः.)  
अक्षरमैत्त्रीभाजः सालङ्कारस्य चारुवृत्तस्य।  
किं ब्रूमो सखि यूनो नहि नहि सखि पद्यबन्धस्य॥ 12 ॥  
इह पुरोऽनिलकम्पितविग्रहा मिलति का न वनस्पतिना लता।  
स्मरसि किं सखि कान्तरतोत्सवं न हि घनागमरीतिरुदाहृता॥ 13 ॥  
तन्वी चारुपयोधरा सुवदना श्यामा मनोहारिणी नीता निष्करुणेन केनचिदहो देशान्तरादागता।  
(11)उत्सङ्गोचितया तया रहितया किं जीवनं प्रेक्षसे भिक्षो ते जयितास्ति किं नहि नहि प्राणप्रिया तुम्बिका॥ 14 ॥  
F.N.  
(11. समीपे स्थातुं योग्यया; (पक्षी) अङ्कमारोढुं योग्यया.)  
या (12)पाणिग्रहलालिता सुसरला तन्वी सुवंशोद्भवा(13) गौरी स्पर्शसुखावहा गुणवती नित्यं मनोहारिणी।  
सा केनापि हृता तया विरहितो गन्तुं न शक्तोऽस्म्यहं रे भिक्षो तव कामिनी नहि नहि प्राणप्रिया यष्टिका॥ 15 ॥  
F.N.  
(12. विवाहः; (पक्षे) पाणौ धारणम्.)  
(13. कुलम्; (पक्षे) वेणुः.)  

## कूटानि
  
(1)केशवं(2) पतितं दृष्ट्वा (3)द्रोणो हर्षमुपागतः।  
रुदन्ति कौरवाः(4) सर्वे हा केशव कथं गतः॥ 1 ॥  
F.N.  
(1. जले.)  
(2. मृतकम्.)  
(3. कृष्णकाकः.)  
(4. शृगालाः.)  
पानीयं पातुमिच्छामि त्वत्तः कमललोचने।  
(5)यदि दास्यसि नेच्छामि नो दास्यसि पिबाम्यहम्॥ 2 ॥  
F.N.  
(5. यदि दासी असि नेच्छामि. नो दासी असि तदा पिबाम्यहमिति पदच्छेदः.)  
(6)विषं भुङ्क्ष्व महाराज स्वजनैः परिवारितः।  
विना (7)केन विना (8)नाभ्यां (9)कृष्णाजिनम(10)कण्टकम्॥ 3 ॥  
F.N.  
(6. विगतः षकारो यस्मात्.)  
(7. ककारेण विना.)  
(8. नकारद्वयरहितम्.)  
(9. कृष्णाजिन्म्. अत्र ककार-षकार-नकाराणां निष्कासने 'ऋ आजि अम्’ इति स्थिते सन्धौ कृते 'राज्यम्.’)  
(10. शत्रुरहितम्.)  
अर्जुनस्य इमे बाणा नेमे बाणाः शिखण्डिनः।  
सीदन्ति मम गात्राणि माघमा सेगवा इव।(11)। 4 ॥  
F.N.  
(11. 'माघमा कर्कटी प्रोक्ता तदपत्यानि सेगवाः’ इत्युक्तेः कर्कट्या अपत्यानि यथा जन्मसमये तस्या अङ्गानि विदार्य बहिर्यान्ति तद्वदिमे बाणा ममाङ्गानि विदारयन्तीत्यर्थः.)  
यस्य षष्ठी चतुर्थी च विहस्य च विहाय च।  
अहं कथं द्वितीया स्याद्द्वितीया(12) स्यामहं कथम्॥ 5 ॥  
F.N.  
(12. सहधर्मिणी.)  
समरे हेमरेखाङ्कं बाणं मुञ्चति राघवे।  
सरावणोऽपि मुमुचे मध्येरीतिधरं शरम्(13)॥ 6 ॥  
F.N.  
(13. मध्यभागे रीतिः पित्तलं तद्विशिष्टम्; (पक्षे) मध्ये रीकारविशिष्टं शरम्. शरीरमित्यर्थः.)  
(14)शिलार्पितपदद्वन्द्वा (15)नासार्पितकरद्वया।  
अभूद्व्यक्तस्तनी नारी कथमेतद्भविष्यति॥ 7 ॥  
F.N.  
(14. 'अधस्ताद्दारुणि शिला’.)  
(15. 'नासा दारूपरि स्थितम्.’)  
(16)सुवर्णस्य सुव(17)र्णस्य (18)सुवर्णस्य च जानकि।  
प्रेषिता तव रामेण (19)सुवर्णस्य च मुद्रिका॥ 8 ॥  
F.N.  
(16. उज्ज्वलवर्णस्य.)  
(17. शोभना वर्णा नामाक्षराणि यत्र तस्य.)  
(18. अशीतिरक्तिकापरिमितस्य.)  
(19. काञ्चनस्य.)  
निश्चितं (20)ससुरः कोऽपि न कुलीनः(21) समे(22) मतिः।  
सर्वथा (23)सुरसम्बद्धं (24)काव्यं यो नाभिनन्दति॥ 9 ॥  
F.N.  
(20. सुरया सहितः. मद्यप इत्यर्थः; (पक्षे) सः सुरः इति पदच्छेदे सुरो देवः.)  
(21. सत्कुलप्रसूतः; (पक्षे) कौ लीनः.)  
(22. समे साधौ अमतिः. श्रद्धारहित इति यावत्; (पक्षे) समे विष्णौ मतिर्यस्य सः.)  
(23. शोभनरसविशिष्टं बद्धं रचितम्; (पक्षे) असुरैः सम्बद्धं युक्तम्.)  
(24. कविकृतिम्; (पक्षे) शुक्रम्.)  
येनाकारि (25)पराभूतिर्दिन(26)नायकसूनवे।  
यद्गोत्रा(27)त्मभवाकान्तं तन्महः(28) श्रेयसेऽस्तु वः॥ 10 ॥  
F.N.  
(25. पराजयः; (पक्षे) परा उत्कृष्टा भूतिरैश्वर्यम्.)  
(26. कर्णाय सुग्रीवाय यमाय च.)  
(27. गास्त्रायन्ते ते गोपास्तेषामात्मभवा गोपिकास्तासां कान्तं मनोहरम्. अथ च गोत्रायाः पृथ्व्या आत्मभवा सीता सा कान्ता यस्य तत्. अथ च गोत्रस्य हिमालयस्यात्मभवा पार्वती सा कान्ता यस्य तत्.)  
(28. कृष्णाख्यं रामाख्यं शिवाख्यं च.)  
विजितात्मभवद्वेषिगुरु(1)पादहतो जनः।  
हिमापहामित्रधरैर्व्याप्तं व्योमाभिनन्दति॥ 11 ॥  
F.N.  
(1. विना गरुडेनामृताहरणसमये जित इन्द्रस्तदात्मभवोऽर्जुनस्तद्द्वेषी कर्णस्तद्गुरुः पिता सूर्यस्तत्पादहतस्तत्किरणसन्तप्तः. हिमापहोऽग्निस्तदमित्रं पानीयं तद्धरो मेघः. सूर्यकिरणसन्तप्तो जनो मेघाच्छन्नमाकाशमभिनन्दतीति तात्पर्यार्थः.)  
(2)शङ्करं पतितं दृष्ट्वा पार्वती हर्षनिर्भरा।(3)  
रुरुदुः पन्नगाः सर्वे हा हा शङ्कर शङ्कर॥ 12 ॥  
F.N.  
(2. श्रेष्ठचन्दनम्.)  
(3. पर्वतवासिनी स्त्री भिल्ली.)  
हनूमति (4)हतारामे वानरा हर्षनिर्भराः।  
रुदन्ति राक्षसाः सर्वे हाहाराम हताः हताः॥ 13 ॥  
F.N.  
(4. हते आरामे. रावणस्योद्याने दाहिते सतीत्यर्थः.)  
विरा(5)जराजपुत्रारेर्यन्नाम चतुरक्षरम्।  
पूर्वार्धं तव शत्रूणां परार्धं तव सङ्गरे॥ 14 ॥  
F.N.  
(5. वयः पक्षिणस्तेषां राजा गरुडस्तद्राजा विष्णुस्तत्पुत्रो मदनस्तदरिः शिवस्तस्य चतुरक्षरं नाम 'मृत्युञ्जयः’ इति. तत्पूर्वार्धं मृत्युरिति सङ्गरे तव शत्रूणाम्. उत्तरार्धं जय इति तव.)  
(6)अट्टशूला जनपदाः शिवशूलाश्चतुष्पथाः।  
प्रमदाः केशशूलिन्यो भविष्यन्ति कलौ युगे॥ 15 ॥  
F.N.  
(6. 'अट्टमन्नं शिवो वेदो ब्राह्मणश्च चतुष्पथः। केशो भग इति प्रोक्तः शूलो विक्रय उच्यते॥’ इति.)  
कुन्दकुञ्जममुं पश्य सरसीरुहलोचने।  
(7)अमुना कुन्दकुञ्जेन सखि मे किं प्रयोजनम्॥ 16 ॥  
F.N.  
(7. मुकाररहितेन. मुकुन्दकुञ्जेनेति यावत्.)  
राजन्कमलपत्त्राक्ष तत्ते भवतु चाक्षयम्।  
आसादयति यद्रूपं (8)करेणुः करणैर्विना॥ 17 ॥  
F.N.  
(8. करेणुः करणैर्विना ककार-रेफ-णकारैर्विना यद्रूपमासादयति प्राप्नोति तत्तेऽक्षयं भवत्वित्यन्वयः. उक्तव्यञ्जनत्रयरहितम् 'अ ए उः’ इति स्वरत्रयम्. तत्र अ ए इत्यत्र वृद्धौ ऐ उः इत्यत्र आयादेशे 'आयुः’ इति सिद्धम्.)  
(9)स्तनमण्डलमाश्रित्य नखस्य वरयोषिताम्।  
कदाकर्णयते गीतं रमया सह रङ्गराट्॥ 18 ॥  
F.N.  
(9. खस्याकाशस्य मण्डलमाश्रित्य हे कद मेघ, मा स्तन गर्जितं मा कुरु. यतो रङ्गराड्रङ्गनाथो रमया सह वरयोषितां गीतमाकर्णयत इत्यन्वयः.)  
(10)एकोना विंशतिः स्त्रीणां स्नानार्थं सरयूं गता।  
विंशतिः पुनरायाता एको व्याघ्रेण भक्षितः॥ 19 ॥  
F.N.  
(10. एकोना इति विंशतेर्विशेषणेन विरोधः. एको न नरः इति पदच्छेदेन परिहारः.)  
(11)त्रैलोक्ये नोपमैतस्याः सखे किमिति भाषसे।  
अनन्तरा सा नादिर्वा न तृतीयेति मे मतिः॥ 20 ॥  
F.N.  
(11. कश्चित्स्वनायिकां स्तौति. तं प्रति अन्यः प्रतिभाषते. हे सखे, एतस्यास्त्रैलोक्ये उपमा नास्तीति किमिति कुतो भाषसे. यतः सा उपमैव अनन्तरा मध्यवर्णरहिता. उमेति यावत्. अथवा सैव उमा अनादिः आद्यवर्णरहिता, मा लक्ष्मीरिति यावत्. उपमा उपमानमस्तीति भावः. तृतीया नास्तीति मे बुद्धिः.)  
(12)सुवर्णालङ्कृता कन्या हेमालङ्कारवर्जिता।  
(13) सा कन्या विधवा(14) जाता गृहे रोदिति तत्पतिः॥ 21 ॥  
F.N.  
(12. सुष्ठुवर्णेन कान्त्यालङ्कृता.)  
(13. विद्युदित्यर्थः.)  
(14. विविधा धवाः पतयो यस्याः सा. जारिणीत्यर्थः.)  
अहं च त्वं च राजेन्द्र लोक(1)नाथावुभावपि।  
बहुव्रीहिरहं राजन्षष्ठीतत्पुरुषो भवान्॥ 22 ॥  
F.N.  
(1.(बहुव्रीहिपक्षे) लोका जना नाथाः स्वामिनो यस्यैवंविधोऽहम् याचकत्वात्. (षष्ठीतत्पुरुषपक्षे) लोकानां जनानां नाथ एवंविधस्त्वम्. राजत्वेन पालकत्वात्.)  
(2)अपः पिबन्प्रपापालीमनुरक्तो विलोकयन्।  
अगस्त्यं चिन्तयामास चतुरः सापि सागरान्॥ 23 ॥  
F.N.  
(2. समुद्रमपि करे चुलुकयतो मुनेः सामर्थ्यं मम चेत्स्यात्तर्हि झटिति तृट्शान्त्यभावाच्चिरमेनां पश्यामीति पान्थाभिप्रायः. यदि चतुरः सागराः सन्निहिताः स्युस्तदानवरतं जलधारां विसृजन्ती चिरमेतद्दर्शनसुखमनुभवेयमिति प्रपापाल्यभिप्रायः.)  
ब्रह्म (3)नान्तमपि क्लीबं मनः (4)सान्तं न पश्यति।  
किं चित्रं लोकजनकं वाक्कान्ता(5) नैत्यकान्तकम्(6)॥ 24 ॥  
F.N.  
(3. न विद्यतेऽन्तो यस्य तत्; (पक्षे) नकारान्तम्.)  
(4. अन्तेन सहितम्; (पक्षे) सकारान्तम्.)  
(5. ककारोऽन्ते यस्याः; (पक्षे) कान्ता रमणी.)  
(6. अकस्य दुःखस्यान्तकं नाशकम्; (पक्षे) ककारान्तं न भवतीति तत्. सान्तं मनो नान्तं ब्रह्म न पश्यतीति युक्तमेव. परं स्वयं कान्ता वाक् अकान्तकमपि लोकजनकत्वात्कान्तं ब्रह्म नैतीति चित्रमिति भावः.)  
(7)अर्धरात्रे दिनस्यार्धे अर्धचन्द्रोऽर्धभास्करे।  
रावणेन हृता सीता कृष्णपक्षे सिताष्टमी॥ 25 ॥  
F.N.  
(7. कृष्णपक्षे याष्टमी तस्य दिनस्यार्धे रावणेन सीता हृता. किलक्षणाष्टमी. अर्धरात्रे सिता. पुo किंo अर्धचन्द्रे. किंभूतेऽर्धचन्द्रे. अर्ध भाः करोति अर्धभास्करस्तस्मिन्.)  
(8)शमीगर्भस्य यो गर्भस्तस्य गर्भस्य यो रिपुः।  
रिपुगर्भस्य यो भर्ता स मे विष्णुः प्रसीदतु॥ 26 ॥  
F.N.  
(8. शम्याः शमीवृक्षस्य गर्भोऽन्तःसारस्तस्य गर्भोऽग्निस्तन्मन्थनेनोद्भूयमानत्वात्, तस्याग्ने रिपुर्जलं तद्गर्भो लक्ष्मीस्तस्याः सागरमथनेन जलजात्वात् तस्या भर्तेत्यादि. शमीगर्भपदेन अश्वत्थ इत्यपि केचित् तदपि सुवचं अश्वत्थस्यापि वह्नियोनित्वात्.)  
(9)कहमस्मि गुहावक्ति प्रश्नेऽमुष्मिन्किमुत्तरम्।  
कथमुक्तं न जानासि कदर्थयसि यत्सखि॥ 27 ॥  
F.N.  
(9. कहमित्यत्र कथं 'खघथधभाम्’ इति कात्यायनसूत्रेण प्राकृते थकारस्थाने हकारः.)  
विहंगा(10) वाहनं येषां त्रिकंच(11)धरपाणयः।  
(12)पासालसहिता देवाः सदा तिष्ठन्तु ते गृहे॥ 28 ॥  
F.N.  
(10. विः गरुडः, हंसः, गौः वृषभः.)  
(11. त्रिशूलः, कम्बुः, चक्रम्.)  
(12. पार्वती, सावित्री, लक्ष्मीः.)  
शस्त्रं (13)न खलु कर्तव्यमिति पित्रा नियोजितः।  
तदेव शस्त्रं कृतवान्पितुराज्ञा न लड्घिता॥ 29 ॥  
F.N.  
(13. नखांल्लुनानीति नखलु नखच्छेदकम्.)  
कान्ते धावय मे पादाविति भर्त्रा निवेदिता।  
(14)न तया धावितौ पादौ भर्तुराज्ञा न लङ्घिता॥ 30 ॥  
F.N.  
(14. नतया नम्रीभूतया.)  
देवराजो(15) मया दृष्टो वारिवा(16)रणमस्तके।  
भक्षयित्वार्कपर्णानि विषं(17) पीत्वा (18)क्षयं गतः॥ 31 ॥  
F.N.  
(15. हे देवर अजश्छागः.)  
(16. सेतुः.)  
(17. पानीयम्.)  
(18. वासः.)  
(19)कुमारसम्भवं दृष्ट्वा रघुवंशे मनोऽदधत्।  
राक्षसानां कुलश्रेष्ठो रामो राजीवलोचनः॥ 32 ॥  
F.N.  
(19. रघुवंशे कुलश्रेष्ठो राजीवलोचनो रामो राक्षसानां कुं पृथिवीं मारयति पीडयतीति कुमारः पृथ्वीपीडक इति यावत् तादृशं सम्भवमुद्भवं दृष्ट्वा तत्र तेषां नाशे मनोऽदधत् निश्चिकायेत्यर्थः.)  
विनायौवनमागर्णे(1) गच्छन्तौ लपितं मया।  
हरेः कृत्यं दर्शयतां पश्येत्युक्ते न दृश्यते॥ 33 ॥  
F.N.  
(1. यौ विना पक्षिणा गरुडेन वाहनेन वनमार्गेण जलमार्गेण क्षीराब्धाविति यावत् गच्छन्तौ स्तः, अत्र वाक्ये मया लक्ष्म्या सहितस्य हरेर्विष्णोः कृत्यं लपितं प्रोक्तमस्ति, परं दर्शयतां दर्शनं कारयन्ति तेषामत्र पश्येत्युक्ते सत्यपि अविमृशद्भिस्तत्कृत्यं न दृश्यते न ज्ञायते.)  
(2)विनायकपतेः शत्रुस्तस्य (3)नाम षडक्षरम्।  
(4)पूर्वार्धं तव राजेन्द्र (5)उत्तरार्धं तु वैरिणाम्॥ 34 ॥  
F.N.  
(2. वीनां पक्षिणां नायको गरुडस्तस्य पतिर्विष्णुस्तस्य.)  
(3. 'हिरण्यकशिपुः’ इत्यर्थः.)  
(4. हिरण्यं सुवर्णम्.)  
(5. कशिपुस्तल्पम्. तव शत्रवो निद्रिस्ता भवन्त्विति भावः.)  
को(6)लाकृतिरपारेवो मोरोहंसो जलोदरी।  
कंसारिरात्तलीलो वा वाघलो भूकलोऽवतु॥ 35 ॥  
F.N.  
(6. कंसारिः श्रीकृष्णो वो युष्मानवतु रक्षतु. कथंभूतः सङ्कारिः. कोलाकृतिः. कोलस्य सूकरस्य रूपं यस्य सः. पुo कo. अपारेवः. अपारे संसारे भवति रक्षति तथा. यद्वा अपारे समुद्रे वसतीति सः. क्षीरसमुद्रशायीत्यर्थः. पुo कo. मोरोहंसः. मायाः लक्ष्म्याः उरो वक्षस्तत्र हंस इव हंसः. पुo कo जलोदरी. जले उदके उदरं गृहं यस्यास्तीति सः. पुo कo आत्तलीलः. आत्ता अङ्गीकृता लीला विलासो येन सः. पुo कo वाघलः. वा निश्चयेन अघं लुनातीति सः. पुo कo भूकलः. भुवं कलयति उद्धरति सः.)  
(7)रामरामेऽतिरामेऽतिरमे रामे मनोरमे।  
सहस्रनामतत्तुल्यं रामनाम वरानेन॥ 36 ॥  
F.N.  
(7. हे वरानने, अहं रामे अतिरमे. कथंभूते रामे. अतिरामे अतिक्रान्ता रामा येनासौ तस्मिन् शुद्धे ब्रह्मणि. पुo कo मनोरमे मनो रमयतीति तस्मिन्. कथंभूतः अहम्. रामराः राम एव रा द्रव्यं यस्य सः. यतः कारणान्मे मम सहस्रनामभिस्तुल्यं रामनाम अत इति कारणात्। अथवा अहं रामे अतिरमे. कथंभूते रामे. वरानने वरमाननं यस्यासौ तस्मिन्. उत पार्वत्याः सम्बोधनं वा. कथंभूतं रामनाम. सहस्रनामतत्. सहस्रनाम तनोतीति सहस्रनामतत्. 'रमन्ते योगिनो यत्र परानन्दे चिदात्मनि। अतो रामपदेनासौ परं ब्रह्माभिधीयते॥’ इति.)  
(8)यथा नयति कैलासं नगं गानसरस्वती।  
तथा नयति कैलासं न गङ्गा न सरस्वती॥ 37 ॥  
F.N.  
(8. गानसरस्वती यथा कैलासं नगं नयति तथा न गङ्गा न सरस्वती प्रापयति.)  
(9)मोमारामममादंद्वे हयागदलनंभषः।  
यस्यैतानि न विद्यन्ते स याति परमां गतिम्॥ 38 ॥  
F.N.  
(9. मोहः माया रागः मदः मलः मानं दम्भः द्वेषः इति प्रथमार्धाक्षरानुक्रमेण ग्रहणम्.)  
तातेन कथितं पुत्र लेखं लिख ममाज्ञया।  
(10)न तेन लिखितो लेखः पितुराज्ञा न लोपिता॥ 39 ॥  
F.N.  
(10. नतेन नम्रीभूतेन.)  
(11)वासनावासुदेवस्य वासितं भुवनत्रयम्।  
सर्वभूतनिवासीनां वासुदेव नमोऽस्तु ते॥ 40 ॥  
F.N.  
(11. हे वासन वासयतीति वासनस्तस्य सम्बुद्धौ. त्वं भुवनत्रयं अव रक्ष पालय. कथंभूतं भुवनत्रयम्. सर्वभूतनिवासि. सर्वाणि भूतानि निवसन्त्यस्मिंस्तत्. हे असुदेव प्राणेश्वर इनां कामादीनां वासितं स्य अन्तं कुरु. हे वासुदेव ते तुभ्यं नमः अस्तु॥ अथवा अस्तुते न स्तौतीति अस्तुत् तस्मै स्तोतुमशक्याय वसुभिर्दीव्यतीति वासुदेवः तस्य सम्बुद्धौ हे वासुदेव. अथवा वसुदेवशब्दितं शुद्धं सत्यं तत्र भवो वासुदेवस्तस्य सम्बुद्धौ ते तुभ्यं नमः अस्तु. असून्ददातीति असुदेवः. यद्वा असूनां देवः असुदेवः. हे असुदेव॥ गणेशपक्षे—हे सर्वभूतनिवासीन सर्वभूतैः सह निवासकारी रुद्रः स इनः पितृत्वात्स्वामी यस्येति तथोक्तस्तथा. हे अम्बासुत अम्बा पार्वती माता तस्यै सुखं ददाति तथोक्तः. हे पार्वतीनन्दनेत्यर्थः. तथा हे इव हं महीं वाति भक्ताननुग्रहीतुं प्राप्नोतीति तत्सम्बुद्धौ. ते तुभ्यं नमो नतिरस्तु. त्वं भुवनत्रयं त्रिलोकीं अवसि पालयसि. कथंभूतं भुवनत्रयम्. अवासितम्. वास आश्रयो जातो यस्येति वासितम्, न वासितं अवासितम्. निराश्रयमित्यर्थः. कया अवसि. वास एवाश्रय एव नौः दुःखसागरतरणाय हेतुभूता तरी तया. किंo सुदे शोभनप्रदे वरदानपरायणे वरदसमूहे श्रेष्ठे इति शेषः॥ हरिपक्षे–हे इन स्वामिन्, तथा हे अम्बासुत अम्बावन्मातृवत् सु शोभनं ददातीति हे तथोक्त. तथा हे इव इं सम्बोधनपदम्. अम्बा माता असुदः प्राणदाता पिता कथ्यते तयैव लक्ष्मीं वाति प्राप्नोतीति हे तथोक्तः जगतां मातृत्वं पितृत्वं वेति सम्बोधनाभिप्रायः. ते नमोऽस्तु.)  
(1)अत्रिलोचनसम्भूतज्योतिरुद्गमभासिभिः।  
सदृशं शोभतेऽत्यर्थं भूपाल तव चेष्टितम्॥ 41 ॥  
F.N.  
(1. चन्द्रविकासिभिः कुमुदैरित्यर्थः.)  
मुद्गदाली धृतव्याली कवीन्द्र वितुषा कथम्।  
भक्तवल्लभसंयोगाज्जाता विगतकञ्चुकी॥ 42 ॥  
(2)प्राभ्रभ्राड्वि(3)ष्मुधामाप्य (4)विषमाश्वः करोत्ययम्।  
निद्रां(5) सह(6)स्रपर्णानां पलायनपरायणाम्॥ 43 ॥  
F.N.  
(2. जलदे भ्राजमानः.)  
(3. आकाशम्.)  
(4. सप्ताश्वः. सूर्य इत्यर्थः.)  
(5. सङ्कोचम्.)  
(6. पद्मानाम्.)  
(7)कति ते कबरीभारः (8)सुमनःसङ्गात्प्रियेऽति(9) नीलत्वात्।  
(10)भवति च (11)कलापवत्त्वान्निर्जरसेव्यः(12) कथं न स्यात्॥ 44 ॥  
F.N.  
(7. क इव ब्रह्मेव आचरति.)  
(8. पुष्पाणाम्; (पक्षे) देवानाम्.)  
(9. अ इव विष्णुरिवाचरति.)  
(10. भव इव शिव इवाचरति.)  
(11. कलापो भूषणं तद्वत्त्वात्; (पक्षे) कलापश्चन्द्रस्तद्वत्त्वात्.)  
(12. जरा रहितैस्तरुणैः सेव्यः; (पक्षे) निर्जरैर्देवैः सेव्यः.)  
यामि विधा(13)वभ्युदिते पुनरेष्यामीति यदुदितं भवता।  
जाना(14)त्युदन्तमेतं नेदं (15)तत्त्वेन मुग्धवधूः॥ 45 ॥  
F.N.  
(13. दैवे; (पक्षे) चन्द्रे.)  
(14. वृत्तान्तम्; (पक्षे) उकारान्तम्.)  
(15. इदं तत्त्वेन सत्यत्वेन (पक्षे) इदन्तत्वेन इकारान्तत्वेन.)  
(16)अधुना (17)मधुकरपतिना गिलितोऽप्य(18)पकारदम्पती येन।  
त्रातः स पालयेत्त्वां विगत(1)विकारो विनायको लक्ष्म्याः॥ 46 ॥  
F.N.  
(16. अपगतो धुकारो यस्मात्तेन.)  
(17. मधुकरपतिर्मकरपतिस्तेन.)  
(18. पकारशून्यो दम्पती, दन्तीत्यर्थः.)  
(1. विगतो विकारो यस्मात्स विनायकः. नायक इत्यर्थः.)  
(2)उपरिगतं हि सवर्णं हृत्वा करतो ददासि रन्तुं मे।  
धन्यः सरोजयुगलं त्यक्त्वा स्तनयुगमथास्पृशत्कृष्णः॥ 47 ॥  
F.N.  
(2. कृष्णो राधिकां पृच्छति. उपरिगतं सवर्णं समानवर्णं सरोजयुगलं करतो हृत्वा स्वहस्तेन आहृत्य मे रन्तुं ददासि. ततो राधया तस्मिन्दातुं गृहीते सति उवर्णेन परिगतं युक्तं सवर्णरहितं एतादृशं सरोजयुगलं उरोजयुगलमेव इति धिया कमलयुगं त्यक्त्वा स्तनयुगलमेव कृष्णोऽस्पृशत्.)  
(3)अच्युतभक्तिवशादिह समभावस्तत्प्रसङ्गेन।  
सारमतेरभ्युदयति रतिरिति नैवाद्भुतं किञ्चित्॥ 48 ॥  
F.N.  
(3. इह संसारे अच्युतभक्तिवशात्समभावः समत्वं शत्रुमित्रादिषु. तत्प्रसङ्गेन भक्तिप्रसङ्गेन सारमतेः श्रेष्ठबुद्धेः पुंसः रतिः प्रीतिः अभ्युदयति इति न किञ्चिदत्राद्भुतम्॥ व्याकरणपक्षे—भो अच्युतभ अच्युता अहीना भा प्रतिभा यस्य। क्तिवशात् क्तिप्रत्यवशात् स प्रसिद्धो मभावः मकारस्याभावो लोपः. भवतीति शेषः. तत्प्रसङ्गेन क्तिप्रत्ययप्रसङ्गेन रमतेर्धातोः सा रतिः अभ्युदयतीत्यपि नाद्बुतम्. रमु क्रीडायामित्यस्माद्धातोः क्तिनि अनुदात्तोपदेशेति मलोपे रतिरिति रूपं सिद्ध्यति.)  
(4)मञ्जुलघौ सम्भावितगुणे क्वचिन्नापदाधारे।  
अयि सखि तत्रोपपतौ मम चेतो न त्वनीदृशे पत्यौ॥ 49 ॥  
F.N.  
(4. कापि विदुषितरा नायिका सखीं प्रति वदति. अयि सखि, तत्र तस्मिन्नुपपतौ मम चेतः. अस्तीति शेषः. कीदृशे. मञ्जुलघौ. मञ्जुः सुन्दरः स चासौ लघुरिष्टश्च. पुo कीo. सम्भावितगुणे. सम्भाविता गुणाः सौन्दर्यादयो यत्र. पुo कीo. क्वचित्कदाचिदपि न आपधाधारे आपद्रहिते इत्यर्थः. अनीदृशे उक्तगुणरहिते पत्यौ मम चेतो नास्तीति॥ व्याकरणपक्षे—उपपतौ उपपत्तिशब्दे मम मनोऽस्ति. कीo. मञ्जुला घिसंज्ञा यस्मिन्. सम्भावितः 'घेर्ङिति’ इति गुणो यस्य. ना इति पदस्य 'आङो नास्त्रियाम्’ इति सूत्रविहितस्याधारे आश्रये. अनीदृशघिसंज्ञागुणनादेशरहिते केवले पतिशब्दे.)  
(5)अयि सखि शस्तः सखिवत्पतिरिति किं त्वं न जानासि।  
शस्तोऽतिसखिवदुपपत्तिरित्यालि कथं त्वयापि नाबोधि॥ 50 ॥  
F.N.  
(5. अयि सखि पतिः सखिवत् शस्तः मित्रवद्विश्वसनीय इति त्वं किं न जानासि. सखी प्रत्याह. हे आलि, उपपतिर्जारः अतिसखिवत् अतिशयितमित्त्रवत् शस्तः इति त्वयापि कथं नाबोधि॥ व्याकरणपक्षे—पतिशब्दः शस्तः शस इति शस्तः पञ्चम्यन्तात्तसिः. द्वितीयाबहुवचनात्परं सखिवत्सखितुल्यरूपो ज्ञेयः. नादेशाभावेन कार्यैक्यात्. उपपतिशब्दः शस्तः द्वितीयाबहुवचनात्परं अतिसखिशब्दवत् नादेशभाक्.)  
(6)द्वन्द्वो (7)द्विगुरपि चाहं मद्गेहे नित्यमव्ययीभावः(1)।  
(2)तत्पुरुष कर्मधारय येनाहं स्यां बहुव्रीहिः॥ 51 ॥  
F.N.  
(6. यतः स्त्रीपुरुषरूपव्यक्तिद्वयात्मकः.)  
(7. द्वौ गावौ यस्य.)  
(1. भावो वस्तुमात्रम्. अव्ययी व्ययाभाववान्. मद्गेहे कस्यापि वस्तुनो व्ययो नास्तीत्यर्थः. यद्वा अव्ययीभवनं अव्ययीभावः.)  
(2. तत्तस्माद्धे पुरुष, येनाहं बहुव्रीहिर्बहुधान्यविशिष्टः स्यां तत्कर्म धारयेत्यन्वयः. समासषट्कप्रतिपादनमत्र चित्रम्.)  
(3)त्वद्विरहमसहमाना निन्दति बाला दिवानिशं शम्भुम्।  
राहुमपि रामचन्द्रं रामानुजमपि च पन्नगारातिम्॥ 52 ॥  
F.N.  
(3. मन्मथावशेषणाच्छम्भुम्, चन्द्रावशेषणाद्राहुम्, मलयाद्र्यविशेषणाद्रामचन्द्रम्, मन्मथजनकत्वाद्बलरामानुजम्, वायुभक्षिसर्पहननात्पन्नगारातिं गरुडं निन्दितवतीति भावः.)  
स जयति चित्रचरित्रो यस्य हि (4)वरचरणपुष्करकरेणुः।  
(5)महिषीमृषिसिंहस्य प्राजीजनदपि (6)वृषोदये (7)हेतुः॥ 53 ॥  
F.N.  
(4. वरः श्रेष्ठो यश्चरणकमलसम्बन्धी रेणुः.)  
(5. ऋषिश्रेष्ठस्य गौतमस्य पत्नीम्.)  
(6. वृषः सुकृतम्.)  
(7. उत्कृष्टचरणशुण्डाग्रो गजः सिंहस्य महिषीं जनयामास. वृषो वृषभस्तस्योदये हेतुरिति चित्रम्.)  
रविसुतकृतगोकर्णः श्रुतिविषयगुणाम्बरो वनात्मधरः।  
नरकशिरा जगदखिलं चिरमव्याद(8)समरुक्पाणिः॥ 54 ॥  
F.N.  
(8. न समोऽसमो विषमः स चासौ रुक् च समरुक् शूलरोगः त्रिशूलमित्यायुधविशेषः स पाणौ हस्ते यस्य सः शूलपाणिः शिव इत्यर्थः.)  
(9)सायकसहायबाहो (10)मकरध्वजनियमितक्षमाधिपेत।  
(11)अब्जरुचिभास्वरस्ते भातितरामवनिप (12)श्लोकः॥ 55 ॥  
F.N.  
(9. खड्गः.)  
(10. समुद्रः.)  
(11. चन्द्रः.)  
(12. यशः.)  
(13)वाताच्छीतिररिध्रोऽहं वो हरतान्महासुरीदयितः।  
व्रीडव्राज्यानौका वार्वाहाभोऽसमस्तानाः॥ 56 ॥  
F.N.  
(13. वाताच्छीतिः वातं अत्ति स वाताद् शेषस्तस्मिन्शीतिः शयनं यस्य सः. अरिद्रः अरि चक्रं धरति सः. वार्वाहाभः वार्वाहो मेघस्तस्येवाभाति सः असमस्तानाः असमस्तं खण्डितं अनः शकटं येन सः. नौकाः नः सूर्यः ओकः निवासस्थानं यस्य सः. ईदयितः ईः लक्ष्मीस्तत्पतिर्विष्णुररं द्रुतं वो युष्माकं. व्रीडव्राज्याः व्रीडयन्ति ता व्रीडास्त्रपावहाश्च ता व्राज्याः अज्ञानकृतसंसारभ्रमणानि ताः संसृतीर्हरतादिति.)  
लम्बोदर तव चरणावादरतो यो न पूजयति।  
स भवति विश्वामित्रो(14) दुर्वासा(15) गोतमश्चेति(16)॥ 57 ॥  
F.N.  
(14. जगतः शत्रुः.)  
(15. मलिनवस्त्रः.)  
(16. पशुः.)  
(17)अम्बरमम्बुनि पत्त्रमरातिः पीतमहीनगणस्य ददाह।  
यस्य वधूस्तनयं गृहमब्जा पातु स वो हरलोचनवह्निः॥ 58 ॥  
F.N.  
(17. स कृष्णो वो युष्मान्पातु. यस्याम्बरं पीतम्. यस्य गृहमम्बुनि. यस्य पत्रं वाहनं अहीनगणस्यारातिर्गरुडः. यस्य वधूरब्जा कमला. यस्य तनयं हरलोचनवह्निः ददाह.)  
(18)वायुमित्रसुतबन्धुवाहनारातिभूषणशिरोवलम्बिनी।  
तज्जवैरिभगिनीपतेः सखा पातु मां कमललोचनो हरिः॥ 59 ॥  
F.N.  
(18. वायुमित्रमग्निस्तत्सुतः षण्मुखस्तद्बन्धुर्गजाननस्तद्वाहनं मूषकस्तदरातिः सर्पस्तद्भूषणः शिवस्तच्छिरोवलम्बिनी गङ्गा तज्जो भीष्मस्तद्वैरी शिखण्डी तद्भगिनी द्रौपदी तस्याः पतिरर्जुनस्तत्सखा कृष्णः.)  
(1)अतनुज्वरपीडितासि बाले तव सौख्याय मतो ममोपवासः(2)।  
(3)रसमर्पय वैद्यनाथ नाहं भवदावेदितलङ्घने(4) समर्था॥ 60 ॥  
F.N.  
(1. महान्; (पक्षे) कामः.)  
(2. लङ्घनम्; (पक्षे) समीपस्थितिः.)  
(3. भेषजम्; (पक्षे) प्रीतिम्.)  
(4. उपवासे; (पक्षे) उल्लङ्घने.)  
(5)अकुबेरपुरीविलोकनं न (6)धरासूनुकरं कदाचन।  
अथ तत्प्रतिकारहेतवेऽद(7)मयन्तीपतिलोचनं भज॥ 61 ॥  
F.N.  
(5. अनलका. विधवेत्यर्थः.)  
(6. मङ्गलकारकम्.)  
(7. अनललोचनं शिवम्.)  
(8)रामं सीतां लक्ष्मणं जीविकार्थे विक्रीणीते यो नरस्तं च धिग्धिक्।  
अस्मिन्पद्ये योऽपशब्दान्न वेत्ति व्यर्थप्रज्ञं पण्डितं तं च धिग्धिक्॥ 62 ॥  
F.N.  
(8. 'जीविकार्थे चापण्ये’ इत्यत्र अपण्ये इत्युक्तत्वाद्धस्तिकान्विक्रीणीते इत्यत्रेव रामकं सीतकां लक्ष्मणकं इति प्रयोगा एव साधवः.)  
गोग(9)जवाहनभोजनभक्ष्योद्भूतपमित्त्रसपत्नजशत्रोः।  
वाहनवैरिकृतासनतुष्टा मामिह पातु जगत्त्रयजुष्टा॥ 63 ॥  
F.N.  
(9. गवा गच्छतीति गोगः शिवस्तज्जः कार्तिकेयस्तस्य वाहनं मयूरस्तस्य भोजनं भक्ष्यं सर्पस्तस्य भक्ष्यं वायुस्तद्भूतो हनूमांस्तं पातीति सः तत्पः सुग्रीवस्तस्य मित्रं रामस्तस्य सपत्नो रावणस्तज्ज इन्द्रजित्तस्य शत्रुरिन्द्रस्तस्य वाहनं ऐरावतस्तस्य वैरी सिंहस्तत्रोपविष्टा अत एव सर्वोपरि तुष्टा अम्बिका मां पातु रक्षतु.)  
(10)नदीज लङ्केशवनारिकेतुर्नगाह्वयो नाम नगारिसूनुः।  
एषोऽङ्गनावेषधरः प्रमाथी जित्वाव यं नेष्यति चाद्य गावः॥ 64 ॥  
F.N.  
(10. भो नदीज गङ्गातनय भीष्म, एष दृश्यमानः अङ्गनावेषधरः स्त्रीरूपधारी लङ्केशवनारिकेतुः रावणवनभञ्जकहनूमद्ध्वजः नगाह्वयोऽर्जुननामा नगारिसूनुरिन्द्रपुत्रः. भो भोः कौरवाः, अयं प्रमाथी हन्ता अद्य वो युष्माञ्जित्वा गाश्च नेष्यतीत्यर्थः.)  
गो(11)कर्णराडाभरणं यदीयं यद्गव्यहव्यादजमाददाह।  
कुंभेनचूडामणिरादिगन्तात्पायादपायादुरगात्मजार्धः॥ 65 ॥  
F.N.  
(11. उः शिवः कुं धरणिं अपायान्नाशात्पायाद्रक्षतुः सः कः. गोकर्णाः सर्पास्तेषां राट् वासुकिः यदीयं आभरणम्. हूयते तद्धव्यम्. गोरिदं गव्यं, गव्यं च तद्धव्यं च गव्यहव्यम्. गव्यहव्यमत्तीति गव्यहव्याद् वह्निः यस्य शिवस्य. गव्यहव्याद्वह्निरित्यनेन त्र्यम्बकस्य तृतीयनेत्रोत्थवह्निरित्यर्थः. सः अजं अनङ्गं आददाह. यस्य तृतीयनेत्रोत्थो गव्यहव्याद्वह्निः मदनं भस्मीचकारेत्यर्थः. किंभूतः. भानां ऋक्षाणां इनः स्वामी चन्द्रः स एव चूडामणिर्मुकुटरत्नं यस्य सः. पुo कo. अगात्मजा पार्वती अर्धे अर्धं वा यस्य सः. आदिगन्ताद्दिगन्तेभ्य आ इति दिशामन्तं मर्यादीकृत्य आदिगन्तं तस्मात्.)  
विलासिनीं काञ्चनपट्टिकायां (12)पाटीरपङ्कैर्विरही विलिख्य।  
तस्याः (13)कपोले व्यलिखत्पवर्गं(1) तव(2)र्गमोष्ठे चरणे (3)टवर्गम्॥ 66 ॥  
F.N.  
(12. चन्दनद्रवैः.)  
(13. गल्ले.)  
(1. पर्वगस्य ओष्ठस्थानीयत्वात् ओष्ठाभ्यां तव चुम्बनं करिष्यामीति सूचितम्.)  
(2. तवर्गस्य दन्तस्थानत्वाद्दन्तैस्तवौष्ठौ खण्डयिष्यामीति सूचितम्.)  
(3. टवर्गस्य मूर्धस्थानत्वाद्यदि त्वं रुष्टासि तर्हि त्वां शिरसा नमामीति सूचितम्.)  
(4)काचिद्वियोगानलतप्तगात्री प्राणान्समाधारयितुं लिलेख।  
बाह्वोर्भुजङ्गं हृदि राहुबिम्बं नाभौ च कर्पूरमयं महेशम्॥ 67 ॥  
F.N.  
(4. सर्पग्रासभीत्या प्राणाः स्वतो न निर्गमिष्यन्तीत्याशयेन बाह्वोर्भुजङ्गं लिलेख. चन्द्रश्च स्वभागतया श्रुतिसिद्धं मृतानां मनो ग्रहीतुमागच्छेदित्याशयेन हृदि राहुम्, मन्मथत्रासाय शिवं च लिलेखेति भावः.)  
नेतः प्रयाणोन्मुखतां समीक्ष्य (5)नक्षत्रमुक्तावलिमस्य कण्ठे।  
अधारयत्सा स तु वासराणां संख्यापरोऽभूत्सखि कोऽत्र भावः॥ 68 ॥  
F.N.  
(5. नक्षत्रमालाधारणेन नक्षत्रोदयवेलायामागमनं कर्तव्यमिति तया सूच्यते. वासरसंख्याकरणेन सप्तदिनमध्य एव मयागम्यत इति तेन सूचितम्.)  
गौरीक्षणं(6) भूधरजाहिनाथः पत्त्रं तृतीयं दयितोपवीतम्।  
यस्याम्बरं द्वादशलोचनाख्यः काष्ठा सुतः पातु सदाशिवो वः॥ 69 ॥  
(6. सः सदाशिवो वो युष्मान्पातु. सः कः यस्य गौः वृषभः पत्रं रथः तथा ईक्षणं तृतीय यस्य. भूधरजा पार्वती दयिता यस्य. अहिनाथः शेषः उपवीतं यस्य. अम्बरं वस्त्रं काष्ठाः दिशो यस्य. द्वादशलोचनाख्यः कुमारः सुतो यस्य इत्यन्वयः.)  
(7)पुष्पेषु माता पुरुषायमाणा लज्जावती विश्वसृजं विलोक्य।  
नाभीसरोजे नयनं मुरारेर्वामेतरं वारयति स्म चित्रम्॥ 70 ॥  
F.N.  
(7. पुष्पेषोर्मदनस्य माता लक्ष्मीः पुरुषायमाणा पुजस्थं ब्रह्माणं विलोक्य लज्जावती सती मुरारेर्दक्षिणं नयनं वारयति स्म यतो भगवन्नेत्रे हि सूर्यचन्द्रात्मके, तत्र दक्षिणस्य सूर्यात्मकत्वात्तद्वारणेन सरोजं मुकुलितं भवेत्. ततश्च ब्रह्मापि सरोजकोशेऽन्तर्हितो भवेत्. इति मनसि कृत्वा तद्वारयामासेति भावः.)  
(8)मृगत्रयं भाति वपुष्यवेशे फलानि चत्वारि सुमानि पञ्च।  
कपोलषट्कं प्रमदालतायाः पृच्छन्ति मध्यं विदुषः कवीन्द्राः॥ 71 ॥  
F.N.  
(8. ?)  
इन्दीवराक्ष्याः स्फुटविद्रुमोष्ठ्याः सङ्केतमुद्दिश्य वने चरन्त्याः।  
चोरैः समस्ताभरणानि हृत्वा (9)नासामणिर्नोऽपहृतः किमेतत्॥ 72 ॥  
(9. उपरि अक्ष्णोः नीलच्छाया. अधस्तात् ओष्ठस्य रक्तवर्णच्छाया. तयोः प्रतिबिम्बितं नासामौक्तिकं गुञ्जाफलमिति मनसि कृत्वा चोरैर्न हृतम् इत्यभिप्रायः.)  
(10) नृसिंहदेवे चलिते भरेण प्रत्यर्थिभूतैः क्रियते भरेण।  
कण्ठे कुठारः कमठे ठकारः शेषे ढकारस्तपने चकारः॥ 73 ॥  
F.N.  
(10. नृसिंहदेवे सेनाभरेण सह यात्रार्थं चलति प्रत्यर्थिभूतैः शत्रुभूपतिभिः सेनाभिः सह पलायमानैर्भरेण साध्वसाधिक्येन कण्ठे कुठारः क्रियते ठकारः क्रियते भूभरधरः कूर्मावतारोऽङ्गसम्मर्दभीत्या पाणिपादमुखमन्तः सङ्कोच्य ठकारतुल्योऽभूत्. तथा केवलं मण्डलाकृतिस्तस्थौ तथा शेषोऽपि एकस्मिन्नेव भुवः प्रदेशेऽधिकभरेण ढकारतुल्यो वक्रीकृतग्रीवकुण्डलिकोऽभूत्. तपने सूर्ये च. चकारः समुच्चयः क्रियते. अतिभीत्या तेषां सत्रूणां शतसूर्यं नभस्तलं पश्यत इत्यर्थः.)  
(1)कुध्रेनसुप्रीनयनाश्रयाशदग्धोन्मदा (2)दर्दुरहर्षकाले।  
(3)स्वजन्मभक्षप्रियभोजनाशा नृत्यन्ति भी(4)मानुजगोजभाजः॥ 74 ॥  
F.N.  
(1. कुं पृथ्वीं धरन्ति ते कुध्राः पर्वतास्तेषामिनः स्वामी हिमाचलस्तस्य सूः पुत्री पार्वती तां प्रीणातीति प्रीर्महादेवस्तस्य नयनस्य आश्रयाशो नेत्रवह्निस्तेन दग्धो यः कामस्तेन उन्मदा उन्मत्ताः.)  
(2. दुर्दुराणां मण्डूकानां हर्षकालो वर्षाकालस्तस्मिन्.)  
(3. स्वस्माज्जन्मयेषां तानि स्वजन्मानि स्वापत्यानि तानि भक्षयन्ति ते स्वजन्मभक्षाः सर्पास्त एव प्रिया भोजनस्य आशा येषां ते ईदृशाः. मयूरा इत्यर्थः.)  
(4. अत्र भीमानुजगोजभाजः इत्यस्य भीमानुजोऽर्जुनस्तत्संज्ञका ये गोजाः गोः पृथिव्या जायन्ते ते गोजा वृक्षास्तत्सेविनः स्फुटितार्जुनवृक्षा येनधितिष्ठन्त इति यावदित्यर्थः. एषा टीका विदग्धमुखमण्डनेऽपि न्यूनैव.)  
शिरसि देवनदीं पुरवैरिणः सपदि वीक्ष्य धराधरकन्यका।  
निबिडमानवती (5)रमणाङ्गके क्वचन चुम्बनमारभते स्म सा॥ 75 ॥  
F.N.  
(5. सविषे गले.)  
काचिद्विलोलनयना रमणे स्वकीये दूरं गते सति मनोभवबाणखिन्ना।  
त्यक्तुं शरीरमचिरान्मल(6)याद्रिवायुं सौरभ्यशालिनमहो पिबति स्म चित्रम्॥ 76 ॥  
F.N.  
(6. मलयस्थचन्दनेष्वनिशं सर्पनिवासात्तच्छ्वाससंपृक्तस्य वायोः सविषत्वात्तत्पानेन झटिति मे मरणं स्यादिति बुद्ध्या तं पपाविति गूढाशयः.)  
(7)कान्ता रुचिं मुनजिनस्तरुणोऽवियोगी कामश्च रत्नमणिरुज्ज्वलकङ्कणेन।  
धत्ते पयोधरयुगे कुचभूषणेन हारे हरे हिमकरे मकरे करे च॥ 77 ॥  
F.N.  
(7. कान्ता हारे रुचिं धत्ते, मुनिजनो हरे रुचिं धत्ते, अवियोगी तरुणो हिमकरे रुचिं धत्ते, कामो मकरे निजचिह्नभूते रुचिं धत्ते, रत्नमणिरुज्ज्वलकङ्कणेन सह करे कुचभूषणेन सह पयोधरयुगे च रुचिं धत्ते.)  
विकसति(8) नयनाभ्यां कैरवं पङ्कजं च श्लथयति चरणाम्बु ब्रह्मचर्यं पयोधेः।  
उरसि लसति यस्य श्रेयसां सम्प्रदायः स फणिनमधिशेते पद्मया पद्मनाभः॥ 78 ॥  
F.N.  
(8. स पद्मनाभः पद्मया सह फणिनं शेषमधिशेते. यस्य नयनाभ्यां चन्द्रसूर्यलक्षणाभ्यां कैरवं पङ्कजं च विकसति. यस्य चरणाम्बु गङ्गाजलं पयोधेर्ब्रह्मचर्यं श्लथयति दूरीकरोति. गङ्गायाः समुद्रपत्नीत्वात्. यस्योरसि श्रेयसां सम्प्रदायः कौस्तुभमणिर्लसति. एवंविधः पद्मनाभः फणिनमधिशेते.)  
(9)अहिरिपुपतिकान्तातातसम्बद्धकान्ताहरतनयनिहन्तृप्राणदातृध्वजस्य।  
सखिसुतसुतकान्तातातसम्पूज्यकान्तापितृशिरसि पतन्ती जाह्नवी नः पुनातु॥ 79 ॥  
F.N.  
(9. अहिः सर्पस्तद्रिपुर्गरुडस्तत्पतिर्विष्णुस्तत्कान्ता लक्ष्मीस्तत्तातः समुद्रः स सम्यग्बद्धो येन स रामस्तत्कान्ता जानकी तस्या हरो हर्ता रावणस्तत्तनय इन्द्रजित्तन्निहन्ता लक्ष्मणस्तत्प्राणदाता हनूमान्स ध्वजे यस्यैतादृशोऽर्जुनस्तस्य सखा कृष्णस्तत्सुतो मदनस्तत्सुतोऽनिरुद्धस्तत्कान्ता उषा तत्तातो बाणासुरस्तस्य सम्यक्पूज्यः शिवस्तत्कान्ता पार्वती तत्पिता हिमालयस्तच्छिरसि पतन्ती जाह्नवी भागीरथीत्यर्थः.)  
उदितवति परस्मिन्प्रत्यये शास्त्रयोनौ गतवति विलयं च प्राकृतेऽतिप्रपञ्चे।  
सपदि पदमुदीतं केवलः प्रत्ययो यस्तदियदिति च वक्तुं कः क्षमः पण्डितोऽपि॥ 80 ॥  
(1)हरिद्रायां राहुप्रसरपिहितेच्छापरिषदि प्रयुक्तालङ्कृत्यै वियुतउरुतां दुर्गकुरटीम्।  
वयं सार्कोपेताः प्रहर इति सेनाधिपकृताममात्येभ्यो लेखां प्रति दिशति सिंहक्षितिपतिः॥ 81 ॥  
F.N.  
(1. सिंहक्षितिपतिः सेनाधिपकृतां लेखां अमात्येभ्यः प्रधानेभ्यः प्रति दिशति कथयति इति. लेखां प्रतीति किम्. वयं सार्कोपेताः अर्कशब्देन इनः लक्ष्यते सयुक्तः इनः सेनोपेताः हरिद्रायां निशायां राहुप्रसरपिहितेच्छापरिषदि सत्याम्. राहुशब्देन नमः, पिहितशब्देनाच्छादनम्. इच्छाशब्देन आशा दिशा, परिषच्छशब्देन मण्डलम्. प्रयुक्तो योऽलङ्कारः हारः तस्य कृत्यै प्रहारार्थम्. वियुतगरुताम्. गरुत्पक्ष उच्यते, विकारयुक्तानां पक्षाणां विपक्षाणाम्. दुर्गकुरटीम्. कुरटीशब्देन नगरी लक्ष्यते, दुर्गनगरीं प्रहर इत्यर्थः.)  
(2)गता सा किं स्थानं पथि सह तया का स्थितवती नृपेणेत्थं पृष्टा सखि चतुरदूती स्थितवती।  
विलोक्यालङ्कारं निजमथ च शाकं नरपतिं निराकाङ्क्षं चक्रे कथय कथमेतत्प्रभवति॥ 82 ॥  
F.N.  
(2. कश्चिद्राजा काञ्चिन्नायिकां स्वगृहमानयत्. ततश्च तद्भर्तारमागतं दृष्ट्वा तां स्वगृहं प्रापयितुं दूतीमाज्ञापयति स्म. सा च दूती तां स्वगृहं प्रापय्य पुना राजनिकटे आगत्य स्थितवती. तां प्रत्याह राजा. सा किं स्वस्थानं गता. गतवत्या तया सह पथि मार्गे का स्थितवती. एवं राज्ञा पृष्टा चतुरा दूती स्थितवती सती निजमलङ्कारं 'पोहोंची’ इति महाराष्ट्रभाषाप्रसिद्धं तथा शाकं 'मेथी’ इति महाराष्ट्रभाषाप्रसिद्धं शाकविशेषं चावलोक्य तावन्मात्रेणैव. नरपतिं निराकाङ्क्षमुत्तरविषये आकाङ्क्षारहितं चक्रे. एतदलङ्कारशाकावलोकनं कथं प्रभवति राज्ञो नैराकाङ्क्ष्यसम्पादने कथं समर्थं भवतीति कथयेति कविप्रश्नः. अत्र प्रथमप्रश्नस्य प्राप्तेत्यर्थकं 'पोहोची’ इति हिन्दीभाषयोत्तरम्. द्वितीयप्रश्नस्य तु अहमासमित्यर्थकं 'मे थी’ इति हिन्दीभाषयोत्तरमिति तात्पर्यं बोध्यम्.)  
(3)स्तनान्ते नो हारो रजतगिरिमूले न धनदः सुकेशीनां मध्ये विहरति न कामो नवयुवा।  
रसान्ते नैवाब्धिर्विबुधनगरीसीम्नी न सुरस्तथान्यस्मिन्पद्ये स्फुटमवतु दैवं किमपि नः॥ 83 ॥  
F.N.  
(3. ?)  
काचिद्बाला (4)रमणवसतिं प्रेषयन्ती करण्डं सा तन्मूले सभयमलिखद्व्या(5)लमस्योपरिष्टात्।  
गौरीनाथं(6) पवन(7)तनयं (8)चम्पकं चास्य भावं पृच्छत्यार्यान्प्रति कथमिदं मल्लिनाथः कवीन्द्रः॥ 84 ॥  
F.N.  
(4. प्रियनिवासम्.)  
(5. करण्डस्थितपुष्पसौरभं गन्धवाहो हरेदिति तद्भक्षकं सर्पम्.)  
(6. पुष्पबाणो बाणार्थं हरेदिति तद्वैरिणं शिवम्.)  
(7. सूर्यः पुष्पं स्वकरैः शोषयेदिति जन्मकाले एव भक्ष्यबुद्ध्या हर्तुं प्रवृत्तं भयजननाय हनूमन्तम्.)  
(8. तन्मकरन्दं भृङ्गो हरेदिति चम्पकमलिखदिति भावः. चम्पके भृङ्गा न गच्छन्तीति प्रसिद्धेः.)  
सर्वज्ञः(1) सन्वदसि बहुधा दीयते दीयते वै दाधातूनां भवति सदृशं रूपमेषां चतुर्णाम्।  
द्वौ दानार्थौ भवति च तथा पालने खण्डने वा नो जानीमः कथयति भवान्कस्य धातोः प्रयोगम्॥ 85 ॥  
F.N.  
(1. त्वं सर्वज्ञः सन् बहुधा वारं वारं दीयते दीयते इति वदसि. दीयते इति रूपं चतुर्णामपि दाधातूनां सदृशं भवति. तन्मध्ये द्वौ दानार्थौ; दाण् दाने, डुदाञ् दाने, इति. एकः पालेन; देङ् रक्षणे इति. एकः खण्डने, दोऽवखण्डने इति. एतन्मध्ये भवान्कस्य धातोः प्रयोगं कृत्वा वदति तं न जानीमः.)  
(2)चञ्चद्द्वादशनीलनीरजयुतं सप्ताम्बुजोद्भासितं नित्यं षोडशशोणपद्मरुचिरं धात्रानिशं सेवितम्।  
क्षीराम्भोधिगृहं सहस्रदलसत्पर्यङ्कविश्रान्ति यत्पायाद्वः कमलाङ्गसङ्गिशयनं तन्नीलरोचिर्महः॥ 86 ॥  
F.N.  
(2. तन्नीलरोचिः श्यामप्रभं महस्तेजः कृष्णलक्षणं वो युष्मान्पायात्. तत्किं भूतम्. कमलाङ्गसङ्गिशयनं लक्ष्मीसनाथं शय्यम्. पुo किंo सहस्रदलसत्पर्यङ्कविश्रान्ति सहस्रफणदिव्यशयनशेषस्थितम्. पुo किंo. क्षीराम्भोधिगृहं दुग्धसमुद्रनिवासम्. पुo किंo. धात्रा नाभिसरोरुहस्थेन ब्रह्मणा अनिशं सेवितमध्यासितम्. पुo किंo. षोडशशोणपद्मरुचिरं षोडशारुणकमलमनोहरम्. षोडशशोणपद्मानां विवृतिः—विष्णोश्चत्वारो हस्ताः द्वौ चरणौ. तावन्त एव ब्रह्मणः. द्वौ करौ द्वौ चरणौ लक्ष्म्याः. इत्येवं षोडशशोणपद्मरुचिरम्. पुo किंo. नित्यमविनाशि. पुo किंo. सप्ताम्बुजोद्भासितं सप्तकमलशोभितम्. सप्ताम्बुजानां विवृतिः—चत्वारि मुखानि ब्रह्मणः. एकं नाभिसरोरुहम्. एकं विष्णोर्मुखम् एकं लक्ष्मीमुखम्. इत्येवं सप्ताम्बुजोद्भासितम्. पुo किंo. चञ्चद्द्वादशनीलनीरजयुतं शोभमानद्वादशनीलोत्पलयुक्तम्. द्वादशनीलनीरजानां विवृतिः—अष्टौ नयनानि ब्रह्मणः द्वे विष्णोः द्वे लक्ष्म्याः. इत्येवं द्वादशनीलनीरजयुतम्.)  
(3)रामं वानरवाहिनीं पुररिपुं राहुं रवेः सारथिं कुम्भीगर्भसमुद्भवं मुररिपुं मारस्य मौर्वीरवम्।  
तन्वी नूतनपल्लवैर्विरचिते शय्यातले शायिनी सख्या वीजिततालवृन्तपवनां बाला मुहुर्निन्दति॥ 87 ॥  
F.N.  
(3. कोकिलरक्षककाकावशेषकत्वाद्रामम्. मलयाद्र्यवशेषणाद्वानरवाहिनीम्. मन्मथावशेषणात्पुररिपुम्. चन्द्रावशेषणाद्राहुम्. रवेः शीघ्रमस्ताद्रिप्रापणेन रात्रिसम्पादनादनूरुम्. चन्द्रोत्पादकसमुद्रावशेषणादगस्त्यम्. मन्मथोत्पादनान्मुररिपुं निनिन्देति भावः. कोकिलादीनां कामोद्दीपकत्वं रसशास्त्रे प्रसिद्धम्.)  
(4)सत्यासक्तमनाः प्रवृद्धनरकच्छेदी द्विजेन्द्राश्रयो युक्तानेकमुखोद्भवास्पदमलं श्रीर्यत्र सम्राजते।  
योगङ्गां च बिभर्ति यश्च सशिवो यः कामदेहाश्रयः सङ्घः साम्यमयं प्रयातु भवतां कृष्णेन रुद्रेण वा॥ 88 ॥  
F.N.  
(4. अयं भवतां सङ्गः कृष्णेन रुद्रेण वा साम्यं प्रयातु प्राप्नोतु. किंभूतेन कृष्णेन. अर्थवशाद्विपरिणामः. किंभूतः. सत्यासक्तमनाः सत्यभामायामासक्तं मनो यस्यासौ. नामैकदेशे नामग्रहणम्. प्रवृद्धो नरकासुरस्तं छिनत्तीति. द्विजानां पक्षिणामिन्द्रो गरुडस्तस्याश्रयः सेव्यः युक्तान्यनेकमुखानि यस्य ब्रह्मणस्तस्य उद्भवो यस्मात्कमलात्तत् यस्यास्पदम्. अलमत्यर्थं यत्र श्रीर्लक्ष्मी राजते. योऽगं गोवर्धनं गां पृथ्वीं च बिभर्ति. शिवेन सह वर्तमानः 'विष्णोश्च हृदयं शिवः’ इति वचनात् यः कामदेहः प्रद्युम्नस्तस्याश्रयः॥ किंभूतो रुद्रः सत्यामासक्तं चित्तं यस्य 'उमा गौरी सती चण्डी’ इत्यभिधानात्. प्रबुद्धं यन्नरस्य ब्रह्मणः कं शिरस्तस्य छेत्ता. द्विजानां ब्राह्मणानामिन्द्रश्चन्द्रस्तस्याश्रयः. अनेकमुखानामुद्भवो यस्य कार्तिकेयस्य तदास्पदम्. श्रीर्यत्र सम्राजते निधिपतित्वात्. यो गङ्गां बिभर्ति. यः शिवया पार्वत्या सह वर्तमानः कामं द्यति खण्डयति एवंविधा या ईहा तस्या आश्रयः॥ किंभूतः सङ्घः. सत्या सूनृता वाक् तत्र लग्नं मनो यस्य सः. प्रवृद्धं यन्नरकं दुःखं तस्य नाशकः. द्विजेन्द्रा ब्राह्मणास्तेषामाश्रयः युक्तानि योग्यानि यानि अनेकमुखानि तेभ्यः उद्भवो यस्या धर्मवार्तायाः तस्या आस्पदम्. यत्र श्रीः शोभा राजते. यो गां वाणीं धत्ते. कामं दधातीति कामदा ईहा इच्छा तदाश्रयः.)  
(1)येन ध्वस्तमनोभवेन बलिजित्कायः पुरा स्त्रीकृतो यो गङ्गां च दधेऽन्धकक्षयकरो यो बर्हिपत्त्रप्रियः।  
यस्याहुः शशिमच्छिरोहर इति स्तुत्यं च नामामराः सोऽव्यादिष्टभुजङ्गहारवलयस् त्वां सर्वदो माधवः॥ 89 ॥  
F.N.  
(1. त्वां सर्वदा स उमाधवोऽव्याद्रक्षतु. सः कः येन बलिं जितवानिति बलिजिद्विष्णुस्तस्य कायः शऱीरं पुरा त्रिपुरवधकालेऽस्त्रीकृतोऽस्त्रत्वेन सम्पादितः. किंभूतेन. ध्वस्तो मनोभवो मारो येन ध्वस्तमदनः. पुo स कःo. यो गङ्गां दधे. पुo कीo. अन्धकनामा दैत्यस्तस्यान्तकरः. पुo कीo. यो बर्ही मयूर एव पत्रं रथो यस्य सः स्कन्दः प्रियो यस्य सः. पुo कीo. स्तुत्यमीड्यं नाम यस्य अमरा इति आहुः. इतीति किम्. हर इति. किंभूतः. शशिमच्छिरः. शशिरस्ति यस्मिंस्तच्छशिमत् तादृशं शिरो यस्य सः. हाराश्च वलयानि च हारवलयम्. इष्टाश्च ते भुजङ्गाश्च इष्टभुजङ्गाः ते हारवलयानि यस्य सः. इष्टा वल्लभा भुजङ्गाः सर्पा हारः कण्ठभूषणं वलयं कटकं बाहुभूषणमित्यर्थः. यद्वा इष्टानि भुजङ्गा एव हारवलयानि यस्येति॥ हरिपक्षे—सर्वं ददातीति सर्वदः स माधवो लक्ष्मीपतिः मा लक्ष्मीस्तस्या धवो भर्ता माधवः त्वामव्यात्. सः कः. येन भवेनेत्युत्पन्नमात्रेण धृतविग्रहेणेत्यर्थः. अनो ध्वस्तं शकटाकृतिं दनुजं हतवानित्यर्थः. अथवा अभवेनेति घोरसंसारसागरे प्राक्तनकर्मानुसारेण विद्यते भवो जन्म यस्य सः. तेन कृष्णलीलामृतविग्रह इति. पुo स कः. येनामृतविभागार्थं रुद्रमोक्षार्थं वा बलिजिच्चासौ कायश्चेति पुरा स्त्रीकृतः स्त्रीभावं प्रापितः. पुo कीo यः अगं गोवर्धनम् गां पृथ्वीं च दधे. पुo कीo. यः अन्धे अगाधे के जले क्षयं गृहं करोतीति. विष्णुस्तु जलशायीति. पुo कीo बर्हिणो मयूरस्य पत्त्राणि बर्हीणि पिच्छानि प्रियाणि वल्लभानि यस्य सः. पुo कीo. अमरा यस्य इति स्तुत्यं नाम आहुः इतीति किम्. शशिमच्छिरोहर इति. शशिनं चन्द्रं प्रथ्नातीति शशिमत् राहुः तस्य शिरः हरतीति सः. तथा इष्टः भुजङ्गहा गरुडो यस्य सः. तथा अरं सुदर्शनं वलयं यस्य सः. तथा रवे परब्रह्मणि लयो यस्य सः रवलयः इति.)  
(1)यो व्योमाडिनगोऽहरीडुडुपगोयुग्मः क्वगध्रोऽपभीर्भीमर्भ्वर्यसुकी रमारतरसो नाभ्यब्रुडासीनकः।  
द्योसच्चम्ववनम्यपत्सलिलजो वार्धिस्वपोऽष्टार्धदोराद्यो गद्यसि वाडवादमृतपाः पायात्स वः कन्दभाः॥ 90 ॥  
F.N.  
(1. कं जलं ददातीति कंदास्तेषां भा इव भा यस्य सः श्रीकृष्णो वो युष्मान्पायाद्रक्षतु. सः कः. यः व्योमाडिनगः व्योमाटां पक्षिणां इनो गरुडस्तेन गच्छतीति सः. तथा अह्नां ईट् अहरीट् सूर्यः उडुपश्चन्द्रस्तौ गोयुग्मं नेत्रद्वयं यस्य सः. तथा कुः पृथ्वी अगाः गिरयः तान्धरतीति तथा. अपगता भीर्भयं यस्मात्स. तथा. पुo कo. भीमर्भ्वर्यसुकीः. ऋभूणां देवानां अरयः ऋभ्वरयः भीमाश्च ते ऋभ्वरयश्च भीमर्भ्वरयः भीमर्भ्वरीणां असून् प्राणान् किरतीति सः. ऋभवः अरयः तेषामरयो दैत्या भीमाश्च ते ऋभ्वरयश्च भीमर्भ्वर्यश्च तेषामसून् किरति कलेवराद्वियोजयति तथा. तथा रमा लक्ष्मीः तस्या रते क्रीडायां रस आसक्तिर्यस्य सः. अप्सु रुहति इति अब्रुट् कमलं नाभावब्रुटि आसीनः कः ब्रह्मा यस्येति तथा पुo कo द्योसदां देवानां चम्वा सङ्घेन अवनम्यं पत्सलिलजं चरणकमलं यस्यः. वार्धौ स्वपितीति तथा. अष्टार्धं चत्वारो दोषा बाहवो यस्य. आद्यः अनादिरित्यर्थः. गदी गदाधरः. असिं खड्गं वहति. मोक्षं ददाति.)  
(2)लक्ष्मीवन्कृतकूरसू रणदहिन्दूधक्क्षमः पापडीलाडूढोऽकलघी वडांछन वडी खाजाम्बुदालीरुचिः।  
मड्डाशाकरखण्डनो विविभुना क्षीरावसातुल्य मां सासूं हालितडिन्निभाङ्गवसनोऽव्याः सेवकं सारवान्॥ 91 ॥  
F.N.  
(2. हे लक्ष्मीवन्, त्वं मां सेवकं अव्याः रक्ष. कथंभूतस्त्वम्. कृतकूः कृतं कोः पृथिव्याः ऊः अवनं रक्षणं येनासौ. पुo कo. असूः. सूयते उत्पद्यते असौ सूः न सूः असूः अज इत्यर्थः. पुo कo. रणदहिन् रणं सङ्ग्रामं ददति ते रणदाः शत्रवस्तान् हिनस्ति असौ. शत्रुहा इत्यर्थः. पुo कo. दूधक्. दुवं दुःखं दहतीति दूधक्. पुo कo. क्षमः क्षमास्यास्तीति सः. पुo. कo. पापडी. डलयोरभेदात् पापली. पापं लुनातीति सः. पुo. कo. इलाट् इलायां पृथिव्यां अटतीति इलाट्. पुरा वामनादिरूपेण बलेः सकाशं प्राप्तः. उक्तं च—'बहवो मां न जानन्ति मम मायाविमोहितः। सदाहं द्विजरूपेण विचरामि महीतले॥’ इति भारतवचनात्. पुo कo. विविभुना ऊढः वीनां पक्षिणां विभुर्गरुडस्तेन ऊढः वाह्यमान इत्यर्थः. पुo कo. अकलघी. अकं दुःखं लङ्घयतीति अकलघीः. पुo कo. अवलाञ्छनं अवगतं लाञ्छनं यस्य सः अवलाञ्छनस्तस्य सम्बुद्धौ हे अवलाञ्छन. अवाप्योरुपसर्गयोरकारलोपः. पुo कo. वडी. बवयोः डलयोश्च सावर्ण्यात् बली. बलमस्यास्तीति सः. पुo कo. खाजाम्बुदालीरुचिः. खे आकाशे अजन्ति गच्छन्ति ते खाजाः गगनचराः. ते च ते अम्बुदाश्च तेषामालिः पङ्क्तिस्तस्या रुचिरिव रुचिर्यस्यासौ. घनश्याम इत्यर्थः. पुo कo. मड्डाशाकरखण्डनः. मल्लाश्चाणूरादयस्तेषामाशा वाञ्छा तस्या आकरः समूहः तं खण्डयतीति सः मल्लेच्छासमूहनाशने इत्यर्थः. पुo कo. क्षीरावसः क्षीरे क्षीरसमुद्रे आसमन्ताद्भावेन वसतीति तस्य सम्बुद्धौ हे क्षीरावसः. हे अतुल्य. नास्ति तुल्यो यस्य सः तस्य सम्बोधने. कीदृशं माम्. सासुम्. असवः प्राणास्तैः सह वर्तमानम्. पुo कo. अलितडिन्निभाङ्गवसनः. अङ्गं च वसनं च अङ्गवसने. अलिश्च तडिच्च अलितडितौ तयोर्निभेव निभा ययोस्ते. अलितडिन्निभे अङ्गवसने यस्यासौ अलितडिन्निभाङ्गवसनः. पुo कo. सारवान् सारो बलमस्यास्तीति सः. पालनसमर्थ इत्यर्थः.)  
(1)खाटीच्छाशिपलेहपापडवडीर्ष्यारोडबाजी गणो यद्भक्तोऽनिमिषीव वा कुलचणा ध्यायन्ति यां योगिनः।  
कालाभीलकरालभूखलमहादैत्येन्द्रमाथार्थिनी सा सासूयरसा तवाघतटये स्तात्कर्णमोटी चिरम्॥ 92 ॥  
F.N.  
(1. सा कर्णमोटी चामुण्डा तवाघटतये अघहरणाय स्तात् अस्तु. कथंभूता सा. सासूरयरसा. असूया कोपस्तस्य रसः. तेन सहवर्तमाना. कथंभूता सा. कालाः कृष्णवर्णाः भीलाः भीषणाः तेभ्योऽपि करालाः. अतिरौद्रा इत्यर्थः. भुवि खलाः भूखलाः दुर्जनाः ते च ते महादैत्याश्च तेषां माथो मथनं तमर्थयतीति एवंविधा तथा वा कुलचणाः कुलख्याताः योगिनः ध्यायन्ति तथा यद्भक्तो गणः यस्याः सेवको गणः यत्प्रसादेनानिमिषीव देवराज इव. वर्तते इति वाक्यशेषः. तामेव विशिनष्टि. खे वियत्यटतीति खाटी. इच्छया अश्नातीति इच्छाशी. पले आमिषे ईहा स्पृहा यस्येति पलेहः. तथा डलयोरैक्यात् पापं लुनातीति पाप़डः. बवयोस्तथैक्यात् बलमस्यास्तीति बली. तथा ईर्ष्यया रोलं लोलं भजते इति स चासौ स च इति कर्मधारयः.)  
(2)सूदारा उपलपाडिमेखलतटी कच्छोटजा बिभ्रती पूता रेभरडीननीलजसभा नागीव पातालगा।  
खाधोऽसावजकालियारिहरिणव्याधैः समं पीडितामामोघोघरवाघवारणपदं मन्दाकिनी वः क्रियात्॥ 93 ॥  
F.N.  
(2. उलपानि हरिततृणानि तेषामालिः पङ्क्तिः सैव मेखला काञ्ची यस्यास्तद्विधा तटी भृगुर्यस्याः सा. तथा कच्छे जलप्राये देशे उटजानि पर्णकुटीः बिभ्रती बिभ्राणा। तथा पूता पावना. तथा रेभः शब्दः तं राति अङ्गीकरोति इति रेभरा सशब्दा. मुखरा इत्यर्थः. तथा लीनानां एकान्तगतानां नीरजानां पङ्किरथानाम्. हंसचक्रवाककलहंसादीनामित्यर्थः. सभा परिषत् सभा यस्याः सा. तथा खाधः अम्बरादधः नागीव पातालगा. भोगवती इत्यर्थः. तथाजो ब्रह्मा कालियारिः हरिणव्याधो रुद्रः तैः समं सहैव. युगपदित्यर्थः. पीडितावगाहितेत्यर्थः. तथा मा मीयते इति मा तद्विरुद्धा. इयत्ताशून्या इत्यर्थः. अमोघो नेतॄणां मोक्षप्रदः ओघरवः स्रोतोध्वनिर्यसाः सा. तथा एवंगुणविशिष्टा मन्दाकिनी सूदारा सुतरां उदारा वो युष्माकं इति शेषः. अघवारणपदं अघवारणस्य पदं अवस्थितिं क्रियात् करोतु. यद्वा वो युष्मान् अघवारणपदं अघवारणमसमर्थानित्यर्थः.)  
जायन्ते नव सौ तथामि च नव भ्याम्भिस्भ्यसां सङ्गमे षट्सङ्ख्यानि षडेव सुप्यथ शशि त्रीण्येव तद्वज्जसि।  
चत्वार्यन्यवचःसु यस्य विबुधाः (1)शब्दस्य रूपाणि तज्जानन्ते यदि शक्तिरस्ति गदितुं षाण्मासिकोऽत्रावधिः॥ 94 ॥  
F.N.  
(1. गवाक्शब्दस्येत्यर्थः.)  
(2)मुद्गीदालिसुशालितू अरतणीगावं सुदुग्धं घृतं नीकादूहपलेहपापडवडी कोरीवधारीमडा।  
मूलाकोठकुठीवडा च कपिटाटीटीदुराचीभडा आदासूरणरायताह्यदिवडा कुर्वन्तु वो मङ्गलम्॥ 95 ॥  
F.N.  
(2. ?)  
(3)वाश्चारेड्ध्वजधग्धृतोड्वधिपतिः कुध्रेड्जजानिर्गणेड्गोराडारुडुरःसरेडुरुतरग्रैवेयकभ्राडरम्।  
उड्वीड्रुड्नरकास्थिधृक्त्रिदृगिभेडार्द्राजिनाच्छच्छविः स स्तादम्बुमदम्बुदालिगलरुग्देवो मुदे वो मृडः॥ 96 ॥  
F.N.  
(3. वार्षु चरन्ति तेषां ईट् स्वामी मकरः स ध्वजो यस्य तं कामं दहतीति वाश्चारेड्ध्वजधक्. धृत उडूनां नक्षत्राणामधिपतिर्येन कुं पृथ्वीं धरन्ति तेषामीट् हिमालयस्तस्माज्जाता पार्वती सा जाया यस्य सः कुध्रेड्जजानिः. गणानां प्रमथानामीशः. गवां राजा नन्दी तमारोहतीति आरुट्. उरसा सरन्ति ते भुजङ्गास्तेषामीट् स एवोरुतरं ग्रैवेयकं कण्ठभूषणं तेन अरमत्यन्तं भ्राजते तथा. उडूनामीशस्य रुक् यस्य सः. नरकपालास्थिधारकः. त्रिनेत्रः. इभानां हस्तिनामीट् तस्यार्द्राजिनं तेनाच्छा धविर्यस्य सः मृडः देवः वः मुदे स्तात्. आशिषि 'अस् भुवि’ इत्यस्य लोटो रूपम्. अम्बु विद्यते येषां ते अम्बुमन्तः एतादृशा अम्बुदा मेघास्तेषामालिर्माला सेव कण्ठच्छविर्यस्य एतादृशः.)  

## क्रियागुप्तादयः
  
### क्रियागुप्तम्
आगतः पाण्डवाः सर्वे दुर्योधनसमीहया।  
तस्मै गां च सुवर्णं च रत्नानि विविधानि च॥ 1 ॥  
(1. यः धनसमीहया धनेच्छया आगतस्तस्मै सर्वे पाण्डवाः गां च सुवर्णं च विविधानि रत्नानि च 'अदुः’ ददति स्म.)  
निरुद्यमानवद्याङ्गयाचकान्दुःखसञ्चयान्।  
अत्र क्रियापदं गुप्तं यो जानाति स पण्डितः॥ 2 ॥  
(2. निरुद्यमान्याचनोद्योगहीनानपि याचकान् अव रक्ष. दुःखसञ्चयान् द्य खण्डय.)  
प्रातः प्रातः समुत्थाय द्वौ मुनी च कमण्डलू।  
अत्र क्रियापदं वक्तुमवधिर्ब्रह्मणो वयः॥ 3 ॥  
(3. 'प्रातः’ इति क्रिया. प्रा पूरणे लट्. प्रथमपुरुषद्विवचनम्.)  
ललाटतिलकोपेतः कृष्णः कमललोचनः।  
गोकुलेऽत्र क्रियां वक्तुं मर्यादा दशवार्षिकी॥ 4 ॥  
(4. 'ललाट’ इति. लट बाल्ये. लिट्.)  
पम्पासरसि रामेण सस्नेहं सविलासया।  
सीतया किं कृतं सार्धमत्रैवोत्तरमीक्ष्यताम्॥ 5 ॥  
(5. 'सस्ने’ इति. ष्मा शौचे. कर्मणि लिट्.)  
राजन्नवघनश्याम निस्त्रिंशाकर्ष दुर्जय।  
आकल्पं वसुधामेतां विद्विषोद्य रणे बहून्॥ 6 ॥  
(6. 'अव’ इति. अव रक्षणे. 'द्य’ इति च. दोऽवखण्डने. लोट्.)  
कान्तया कान्तसंयोगे किमकारि नवोढया।  
अत्रापि चोत्तरं वक्तुमवधिर्ब्रह्मणो वयः॥ 7 ॥  
(7. 'अत्रापि’ इति. त्रपूष् लज्जायाम्. कर्मणि लुङ्.)  
दामोदराय पुण्यात्मन्पुष्पमूलफलान्यपि।  
अत्र क्रियापदं गुप्तं यो जानाति स पण्डितः॥ 8 ॥  
(8. हे दामोदर पुष्पमूलफलानि 'अय’ आनय. 'इटकिटकटी’ इत्यत्र प्रश्लिष्टस्य ईधातोराङ्पूर्वस्य लोटो रूपमिदम्. उपसर्गसमभिव्याहारेण आनयनार्थकत्वम्.)  
विराटनगरे राजन्कीचकादुपकीचकम्।  
अत्र क्रियापदं गुप्तं यो जानाति स पण्डितः॥ 9 ॥  
(9. विः पक्षी की चकाद्वेणोः कीचकान्तरं 'आट’ बभ्राम.)  
कान्तं विना नदीतीरं मदमालोक्य केकिनी।  
अत्र क्रियापदं गुप्तं यो जानाति स पण्डितः॥ 10 ॥  
(10. केकिनी मयूरी इरंमदं मेघज्योतिः विद्युतमिति यावत्. आलोक्य 'विनानदीति’. विशेषेण पुनः पुनर्वा शब्दं करोतीत्यर्थः.)  
अम्लानपङ्कजा माला कण्ठे रामस्य सीतया।  
मुधा बुधा भ्रमन्त्यत्र प्रत्यक्षेऽपि क्रियापदे॥ 11 ॥  
(11. 'प्रत्यक्षेऽपि’ क्षिप्ता.)  
नारसिंहाकृतिं वीक्ष्य वने मत्तमतंगजः।  
अत्र क्रियापदं गुप्तं यो जानाति स पण्डितः॥ 12 ॥  
(12. गजः सिंहस्याकृतिं वीक्ष्य 'नार’ न जगाम. ऋ गतौ. कर्तरि लिट्.)  
सन्ध्यावन्दनवेलायां तडागान्ते द्विजोत्तमैः।  
अत्र क्रियापदं गुप्तं यो जानाति स पण्डितः॥ 13 ॥  
(13. हे द्विजोत्तम 'ऐः’ आगच्छ.)  
पुंस्कोकिलकुलस्यैते नितान्तमधुरारवैः।  
सहकारद्रुमा रम्या वसन्ते कामपि श्रियम्॥ 14 ॥  
(14. 'अधुः’ दधति स्म.)  
बिम्बाकारं सुधाधारं कान्तावदनपङ्कजम्।  
अत्र क्रियापदं गुप्तं मर्यादा दशवार्षिकी॥ 15 ॥  
(15. पूर्वोक्तं कान्तावदनं 'दश’ चुम्बस्वेति.)  
राघवस्य शरैर्घोरैर्घोररावणमाहवे।  
अत्र क्रियापदं गुप्तं मर्यादा दशवार्षिकी॥ 16 ॥  
(16. हे राघव, त्वं रावणं आहवे शरैः कृत्वा 'स्य’ मारय इति.)  
पामारागाभिभूतस्य श्लेष्मव्याधिनिपीडित।  
यदि ते जीवितस्येच्छा तदा भोः शीतलं जलम्॥ 17 ॥  
(17. भो श्लेष्मव्याधिनिपीडित, यदि जीवितस्येच्छा तर्हि शीतलं जलं 'मा पाः’ मा पिबेति.)  
### कर्तृगुप्तम्
गौरीनखरसादृश्यश्रद्धया शशिनं दधौ।  
इहैव गोप्यते कर्ता वर्षेणापि न लभ्यते॥ 18 ॥  
(18. इः कामस्तं हन्तीति 'इहा’ ईश्वर इति.)  
अन्नवस्त्रसुवर्णानि रत्नानि विविधानि च।  
ब्राह्मणेभ्यो नदीतीरे ददाति व्रज सत्वरम्॥ 19 ॥  
(19. हे ब्राह्मण 'इभ्यः’ समृद्धः.)  
राक्षसेभ्यः सुतां हृत्वा जनकस्य पुरीं ययौ।  
अत्र कर्तृपदं गुप्तं मर्यादा दशवार्षिकी॥ 20 ॥  
(20. राक्षसानां 'इभ्यः’ स्वामी रावणः. जनकस्य सुतां सीतां हृत्वा पुरीं लङ्कां ययौ.)  
श्यामौ तव स्तनावेतौ पिबन्ति सततं मुदा।  
अत्र कर्तृपदं गुप्तं मर्यादा दशवार्षिकी॥ 21 ॥  
(21. 'श्यामौतवः’ कृष्णमार्जाराः.)  
व्ययवासाः पञ्चशिरा यरिर्वीनारिभूषणः।  
असिरोमा क्रियादुर्वः शङ्कलायनवीक्षणः॥ 22 ॥  
(22. 'उः’ महादेवः.)  
व्यामोहं तव भिन्दुन्तु छिन्दन्तु दुरितानि च।  
कर्तृगुप्तमिमं श्लोकं य जानन्ति विचक्षणाः॥ 23 ॥  
(23. उः शिवः इः ब्रह्मा अः विष्णुः इत्यनेन व्यः इति जातम्. तस्य बहुवचने 'व्याः’ हरविधिहरयः तव मोहं भिन्दन्तु दुरितानि छिन्दन्तु. ये कर्तृज्ञास्ते विचक्षणाः.)  
न करोति नाम रोषं न वदति परुषं न हन्त्ययं शत्रून्।  
रञ्जयति महीमखिलां तथापि धीरस्य वीरस्य॥ 24 ॥  
(24. अयं पुरुषो रोषं न करोति. पुरुषं कठोरं न वदति. शत्रून्न हन्ति. नामेति प्रसिद्धम्. तथापि अस्य वीरस्य 'धीः’ अखिलां महीं रञ्जयति.)  
शरदिन्दुकुन्दधवलं नगपतिनिलयं मनोहरं देवम्।  
यैः सुकृतं कृतमनिशं तेषामेव प्रसादयति॥ 25 ॥  
(25. यैरनिशं सुकृतं कृतं तेषामेव 'मनः’ शरदिन्दुकुन्दधवलं नगपतिनिलयं देवं हरं प्रसादयति.)  

### कर्मगुप्तम्
शीकरासारसम्वाहिसरोजवनमारुतः।  
प्रक्षोभयति पान्थस्त्रीनिःश्वासैरिव मांसलः॥ 26 ॥  
(26. पान्थस्त्रीनिःश्वासैर्मासलः पुष्ट इवेत्युत्प्रेक्षा. शीकरासारसंवाहिजवनः मारुतो वेगवान्वायुः 'सरः’ प्रक्षोभयति.)  
सुभग तवाननपङ्कजदर्शनसञ्जातनिर्भरप्रीतेः।  
शमयति कुर्वन्दिवसः पुण्यवतः कस्य रमणीयः॥ 27 ॥  
(27. दिवसः 'शं’ सुखं कुर्वन् अयति गच्छति.)  
एहि हे रमणि पश्य कौतुकं धूलिधूसरतनुं दिगम्बरम्।  
सापि तद्वदनपङ्कजं पपौ भ्रातरुक्तमपि किं न बुध्यते॥ 28 ॥  
(28. हे रमणि, एहि कौ पृथिव्यां 'तुकं’ बालकं धूलिधूसरतनुं दिगम्बरं पश्य.)  

### करणगुप्तम्
पूतिपङ्कमयेत्यर्थं कासारे दुःखिता अमी।  
दुर्वारा मानसं हंसा गमिष्यन्ति घनागमे॥ 29 ॥  
(29. दुष्टं वाः जलं दुर्वाः तेन 'दुर्वारा’ कलुषितजलेन.)  
अहं महानसायातः कल्पितो नरकस्तव।  
मया मांसादिकं भुक्तं भीमं जानीहि मां बक॥ 30 ॥  
(30. महच्च तत् अनः शकटं च महानः तेन 'महानसा’ महता शकटेन आयातः आगतः नरको मृत्युः.)  

### सम्प्रदानगुप्तम्
अम्भोरुहमये स्नात्वा वापीपयसि कामिनी।  
ददाति भक्तिसम्पन्ना पुत्रसौभाग्यकाम्यया॥ 31 ॥  
(31. अम्भोरुहमये इत्यत्र 'अये’ इः कामः तस्मैः)  
प्रशस्त्यायुक्तमार्गस्य तव सम्मानितां श्रिताः।  
स्पृहयन्ति न के नाम गुणरत्नालय प्रभो॥ 32 ॥  
(32. प्रशस्त्यायुक्तमार्गस्य इत्यत्र 'प्रशश्त्यै’ कल्याणाय उक्तमार्गस्य.)  
%अपादानगुप्तम्॥% शिलीमुखैस्त्वया वीर दुर्वारैर्निर्जितो रिपुः।  
बिभेत्यत्यन्तमलिनो वनेऽपि कुसुमाकुले॥ 33 ॥  
(33. 'अलिनः’ भ्रमरात्.)  
सरसीतोयमुद्धृत्य जनः कन्दर्पकारकम्।  
पिबत्यम्बोजसुरभि स्वच्छमेकान्तशीतलम्॥ 34 ॥  
(34. 'सरसीतः’ सरोवरात्. कं जलम्.)  

### सम्बन्धगुप्तम्
तूणेव मधुमासेऽस्मिन्सहकारद्रुमञ्जरी।  
इयमुन्निद्रमुकुलैर्भाति न्यस्तशिलीमुखा॥ 35 ॥  
(35. उन्निद्रमुकुला 'एः’ इति भिन्ने पदे क्रियेते. इः कामस्तस्य एः.)  
भानुर्वौ जायते लक्ष्म्या सरस्वत्याथवा मता।  
अत्र षष्ठीपदं गुप्तं मर्यादा दशवार्षिकी॥ 36 ॥  
(36. भा कान्तिः. 'नुः’ नरस्य.)  
प्राप्तदो मधुमासः प्रबला रुक्प्रियतमोऽपि दूरस्तः।  
असती सन्निहितेयं संहृतशीला सखी नियतम्॥ 37 ॥  
(37. 'मासः’ चन्द्रस्य. अदो मधु मद्यं प्राप्तम्.)  
%अधिकरणगुप्तम्॥% या कटाक्षच्छटापातैः पवित्रयति मानवम्।  
एकान्ते रोपितप्रीतिरस्ति सा कमलालया॥ 38 ॥  
(38. 'ए’ कृष्णे 'कान्ते’ भर्तरि.)  
विपद्यमानता सिद्धा सर्वस्यैव निरूष्मणः।  
यथात्र भस्म पद्भ्यां च निर्वाणं हन्त्ययं जनः॥ 39 ॥  
(39. विपद्यमानता इत्यत्र 'विपदि’ कष्टे. निर्गतः ऊष्मा द्रव्यरूपो यस्मात्तस्य निरूष्मणः. अमानता आदराभावः. शान्तमूष्मरहितमित्यर्थः.)  
%आमन्त्रितगुप्तम्॥% कमले कमले नित्यं मधूनि पिबतस्तव।  
भविष्यन्ति न सन्देहः कष्टं दोषाकरोदये॥ 40 ॥  
(40. कमले इत्यत्र 'कं अले’ इति पदच्छेदः हे 'अले’ कं सुखं यथा स्यात्तथा पिबतस्तव.)  
सर्वज्ञेन त्वया किञ्चिन्नास्त्यविज्ञातमीदृशम्।  
मिथ्यावचस्तथा च त्वमसत्यं वेत्सि न क्वचित्॥ 41 ॥  
(41. सर्वं जानातीति सर्वज्ञस्तस्य इनः स्वामी तत्सम्बोधनं हे सर्वज्ञेन पण्डितश्रेष्ठ.)  
पिबतस्ते शरावेण वारि कह्लारशीतलम्।  
केनेमौ दुर्विदग्धेन हृदये सन्निरोपितौ॥ 42 ॥  
(42. हे 'एण’ मृग, कह्लारशीतलं वारि उदकं पिबतः ते हृदये केन दुर्विदग्धेन इमौ शरौ बाणौ सन्निरोपितौ इत्यन्वयः.)  
वटवृक्षो महानेष मार्गमावृत्य तिष्ठति।  
तावत्त्वया न गन्तव्यं यावन्नान्यत्र गच्छति॥ 43 ॥  
(43. बवयोरैक्यात् हे 'बटो’ ब्राह्मण, ऋक्षः भल्लूकः. आवृत्य रुद्ध्वा.)  
%कर्तृक्रियागुप्तम्॥% घनघनाघनकान्तिघनोऽघनुद्दनुजपुञ्जमिनात्रिजगुर्विगः।  
सकमलोऽपिनडर्धसमां क्रियामिह विलोकयितुं च सकर्तृकाम्॥ 44 ॥  
(44. घनः सान्द्रः स चासौ घनाघनः पर्जन्यश्च तस्य कान्तिस्तद्वत् घनः सुन्दरः. घनवत्सुन्दर इत्यर्थः. तथा अघनुत् अघहन्ता. इनः सूर्यः अत्रिजश्चन्द्रः तावेव गावौ नेत्रयुग्मे यस्य सः. तथा विना गरुडेन गच्छतीति 'विगः’ कमलया लक्ष्म्या सह वर्तते इति. अतः विष्णुः रामावतारे कृष्णावतारे च दनुजपुञ्जं दैत्यनिचयं 'अपिनट्’ चूर्णितवान्. अत्र श्लोके सकर्तृकां कर्त्रा सह वर्तमानां क्रियां क्रियापदं विलोकयितुं अर्धसमां अर्धवर्षं ददामीति श्लोककर्ता प्रतिज्ञां करोति.)  
%कर्तृकर्मक्रियागुप्तम्॥% भवानिशंकरोमेशं प्रति पूजापरायणः।  
कर्तृकर्मक्रियागुप्तं जानाति स पण्डितः॥ 45 ॥  
(45. हे 'कर’ 'उमेशं’ प्रति अनिशं पूजापरायणो 'भव.’)  
वीरमत्यद्भुतं लोके किमलं वच्म्यतः परम्।  
कर्तृकर्मक्रियागुप्तं मर्यादा ब्रह्मणो वयः॥ 46 ॥  
(46. वीर, अहमत्यद्भुतं वीरं लोके पश्यामि अतःपरं किं वच्मि.)  
%सन्धिगुप्तम्॥% न मया गोरसाभिज्ञं चेतः कस्मात्प्रकुप्यसि।  
अस्थानरुदितैरेतैरलमालोहितेक्षणे॥ 47 ॥  
(47. न निषेधः मे मम आगोरसाभिज्ञमिति पदच्छेदः. मे चेतः आगोरसाभिज्ञं अपराधरसाभिज्ञं नेत्यर्थः.)  

### समासगुप्तम्
विषादी भैक्ष्यमश्नाति सदा रोगं न मुञ्चति।  
रुष्टेनापि त्वया वीरं शम्भुनारिः समः कृतः॥ 48 ॥  
(49. नित्यमाराधिता देवैः कंसस्य द्विषतस्तनुः।  
 मण्डलाग्रे गदाशङ्खं चक्रं जयति बिभ्रती॥ 49 ॥)  
%लिङ्गगुप्तम्॥% नितान्तस्वच्छहृदयं सखि प्रेयान्समागतः।  
त्वां चिराद्दर्शनप्रीत्या यः समालिङ्ग्य रम्स्यते॥ 50 ॥  
(50. अयं नितान्तमतिशयेन स्वच्छं निर्मलं हृत् हृदयं यस्य सः नितान्तस्वच्छहृत्. प्रेयान् समागतः पुल्लिङ्गनिर्देशः.)  
कलिकालमियं यावदगस्त्यस्य मुनेरपि।  
मानसं खण्डयत्यत्र शशिखण्डानुकारिणी॥ 51 ॥  
(51. इयं अगस्त्यस्य वृक्षस्य कलिका अलमत्यन्तं मुनेर्मनः खण्डयति. स्त्रीलिङ्गनिर्देशः.)  
%सुब्वचनगुप्तम्॥% प्रमोदं जनयत्येव सदारा गृहमेधिनः।  
यदि धर्माश्च कामश्च भवेतां सङ्गताविमौ॥ 52 ॥  
(52. सदाराः इत्यत्र 'राः’ इति प्रथमैकवचनं सुबन्तम्. गृहमेधिनः इति षष्ठी.)  
%तिङ्वचनगुप्तम्॥% कस्मात्त्वं दुर्बलासीति सख्यस्तां परिपृच्छति।  
त्वयि सन्निहिते तासु दद्यात्कथय सोत्तरम्॥ 53 ॥  
(53. अतिशयेन पृच्छतीति परिपृच्छति. 'इति’ यङ्लुगन्ते अन्ति परतो रूपमस्ति. इदमेव रूपमेकवचनं ज्ञायते. नतु बहुवचनेन इति. तिङ्वचनगुप्तम्.)  

## मात्राच्युतकादयः
  
(1)
### मात्राच्युतकम्
महाशयमतिस्वच्छं नीरं सन्तापशान्तये।  
खलवासादतिश्रान्ताः समाश्रयत हे जनाः॥ 1 ॥  
(1. एकस्मिन्नर्थे 'नीरं’ जलम्. द्वितीयेऽर्थे नीरशब्दस्य ईकारस्थाने अकारः क्रियते. तदा 'नरं’ पुरुषं इत्यवशिष्यते.)  
F.N.  
(1. यत्र प्रश्ने मात्राबिन्दुविसर्गाणां च्युतकेषु कृतेषु सत्सु द्वितीयोऽर्थः प्रकटो जायते तन्मात्राच्युतकादिकम्. च्युतकशब्देन कुत्रचित्स्थाने नाशः, कुत्रचिद्विनिमयः.)  
तुषारधवलः स्फूर्जन्महामणिधरोऽनघः।  
नागराजो जयत्येकः पृथिवीधरणक्षमः॥ 2 ॥  
(2. एकस्मिन्नर्थे 'नागराजः’ शेषः. द्वितीयेऽर्थे नागराज इत्यस्य आकारस्थाने अकारः क्रियते तदा 'नगराजः’ हिमाचलः इति स्यात्.)  

### बिन्दुच्युतकम्
सुश्यामा चन्दनवती कान्ता तिलकभूषिता।  
कस्यैषानङ्गभूः प्रीतिं भुजङ्गस्य करोति न॥ 3 ॥  
(3. एकस्मिन्नर्थे 'अनङ्गभूः’ कामस्य स्थानं ईदृशी स्त्री. द्वितीयेऽर्थे अनुस्वारो लुप्यते तदा 'नगभूः’ पर्वतस्य भूमिः इत्यवशिष्यते.)  
यथा सत्प्रसवः स्निग्धः सन्मार्गविहितस्थितिः।  
तथा सर्वाश्रयः सत्यमयं मे वकुलद्रुमः॥ 4 ॥  
(4. एकस्मिन्नर्थे 'अयं मे,’ मम 'वकुलद्रुमः’ बवयोरैक्यात्. द्वितीयेऽर्थे अनुस्वारत्यागेन 'अयमेव कुलद्रुमः’ इति स्थितम्. अयं पुमान् कुले द्रुम इव. द्रुमो वृक्षः.)  

### विसर्गच्युतकम्
महीरुहो विहङ्गानामेते हृद्यैः कलापिनाम्।  
विरुतैः स्वागतानीव नीरवाहाय कुर्वते॥ 5 ॥  
(5. एकस्मिन्नर्थे 'हृद्यैः’ मनोहरैः विरुतैः शब्दैः. द्वितीयेऽर्थे विसर्गलोपे कृते 'हृद्यैकलापिनाम्’ इति जातम्. हृद्यं सुन्दरं एकं अद्वितीयं लपन्ति वदन्ति ते हृद्यैकलापिनस्तेषां विहङ्गानाम्.)  
अगस्त्यस्य मुनेः शापाद्ब्रह्मस्यन्दनमास्थितः।  
महासुः खात्परिभ्रष्टो नहुषः सर्पतां गतः॥ 6 ॥  
        (6. एकस्मिन्नर्थे 'महासुः’ महान्तोऽसवः प्राणा यस्य सः 'खात्’ आकाशात्. द्वितीयेऽर्थे विसर्गलोपे 'महासुखात्’ महच्च तत्सुखं च तस्मात्. राज्यात्.)  

### अक्षरच्युतकम्
महानपि सुधीरोऽपि बहुरत्नयुतोऽपि सन्।  
विरसः कुपरीवारो नदीनः केन सेव्यते॥ 7 ॥  
(7. एकस्मिन्नर्थे नदीनां इनः स्वामी 'नदीनः’ समुद्रः. द्वितीयेऽर्थे नदीनः इत्यस्मात् नकारः सस्वरो लुप्यते तदा 'दीन’ इति तिष्ठति. दीनशब्देन कृपणधनी पुमान्.)  
सुशीलः स्वर्णगौराङ्गः पूर्णचन्द्रनिभाननः।  
सुगतः कस्य न प्रीतिं तनोति हृदि सम्स्थितः॥ 8 ॥  
(8. एकस्मिन्नर्थे 'सुगतो’ बुद्धः जिनः द्वितीयेऽर्थे सुगत इत्यस्मात् गकारः सस्वरो लुप्यते तदा 'सुत’ इति स्यात्. सुतः पुत्रः.)  
(1) 
### स्थानच्युतकम्
तनोतु ते यस्य फणी गरुत्मान्पाणौ मुरारिर्दयिता च शय्या।  
नाभौ स्फुरन्भद्रमशुभ्रदेहः पद्मा गतिश्चक्रमसौ विधाता॥ 9 ॥  
(9. एषां श्लोकानां मध्ये अर्थयोजनिकायां कृतायां सत्यां योजनिका स्थानान्तरे धृतास्ति. यो यस्य शब्दस्य अन्वयत्वेन लगति स शब्दस्तत्पार्श्वे धृतो नास्ति.)  
F.N.  
(1. कर्तृकर्मक्रियापदानां स्थानान्तरे धृतत्वात् अन्वयो दुर्लभो यस्य वृत्तस्य तत् स्थानच्युतकम्.)  
हरः क्षयी तापकरः सुदेशः शान्तो हरिर्गोत्ररिपुर्विवस्वान्।  
चन्द्रो द्विजिह्वाश्रित इत्युपेक्ष्य लक्ष्म्या वृतः पातु विधिर्जगन्ति॥ 10 ॥  
(10. एषां श्लोकानां मध्ये अर्थयोजनिकायां कृतायां सत्यां योजनिका स्थानान्तरे धृतास्ति. यो यस्य शब्दस्य अन्वयत्वेन लगति स शब्दस्तत्पार्श्वे धृतो नास्ति.)  
### व्यञ्जनच्युतकम्
भिक्षवो रुचिराः सर्वे रसाः सर्वजनप्रियाः।  
क्षमायामभिसम्पन्ना दृश्यन्ते मगधे परम्॥ 11 ॥  
(11. एकस्मिन्नर्थे 'भिक्षवः’ श्वेताम्बराः. द्वितीयेऽर्थे भिक्षव इति पदात् भकारलोपः क्रियते तदा 'इक्षवः’ गुडवृक्षाः.)  
सत्यशीलदयोपेतो दातासुचिरमत्सरः।  
जिनः सर्वात्मना सेव्यः पदमुच्चैरभीप्सता॥ 12 ॥  
(12. एकस्मिन्नर्थे 'जिनो वीतरागः. द्वितीयेऽर्थे जिन इत्यस्माज्जकारो लुप्यते तदा 'इन’ इति स्थितम्. इनः स्वामी राजा वा.)  
(2)
### च्युतदत्ताक्षरम्
सदागतिहयोच्छ्रायस्तमसो वश्यतां गतः।  
अस्तमेष्यति दीपोऽयं विधुरेकः शिवे स्थितः॥ 13 ॥  
(13. एकस्मिन्नर्थे 'दीपः’ द्वितीयेऽर्थे दीप इत्यत्र पकारं लुप्त्वा तत्स्थाने नकारो दीयते तदा 'दीन’ इति. अयं दीनो विधुश्चन्द्रः एक एव शिवे स्थितः.)  
F.N.  
(2. 'स्फोटयित्वाक्षरं किञ्चित्पुनरन्यस्य दानतः। यत्रापरो भवेदर्थश्च्युतदत्ताक्षरं हि तत्॥’ इति.)  
पूर्णचन्द्रमुखी रम्या कामिनी निर्मलाम्बरा।  
तनोति कस्य न स्वान्तमेकान्तमदनातुरम्॥ 14 ॥  
(14. एकस्मिन्नर्थे 'कामिनी’ स्त्री. द्वितीयेऽर्थे 'यामिनी’ रात्रिः.)  
कूजन्ति कोकिलाः साले यौवने फुल्लमम्बुजम्।  
किं करोतु कुरङ्गाक्षी वदनेन निपीडिता॥ 15 ॥  
(15. अत्र 'रसाले’ इति वक्तव्ये 'साले’ इति रश्च्युतः 'वने’ इत्यत्र 'यौवने’ इति यौर्दत्तः. 'वदनेन’ इत्यत्र 'मदनेन’ इति मश्च्युतो वो दत्तः.)  

## अन्तरालापाः
  
कस्तूरी जायते कस्मात्को हन्ति करिणां कुलम्।  
किं कुर्यात्कातरो युद्धे मृगात्सिंहः पलायनम्॥ 1 ॥  
(1. कस्तूरी कस्मात् जायते—मृगात्. करिणां कुलं को हन्ति–सिंहः. कातरो युद्धे किं कुर्यात्—पलायनम् इति योजना.)  
कः खे चरति का रम्या का जप्या किं विभूषणम्।  
को वन्द्यः कीदृशी लङ्का वीरमर्कटकम्पिता॥ 2 ॥  
(2. खे कः चरति–विः पक्षी. रम्या—रमा. जप्या—ऋक्. विभूषणम्—कटकम्. वन्द्यः—पिता. लङ्का–वीरमर्कटैर्हनूमदादिभिः कम्पिता नाशितेत्यर्थः.)  
सीमन्तिनीषु का शान्ता राजा कोऽभूद्गुणोत्तमः।  
विद्वद्भिः का सदा वन्द्या अत्रैवोक्तं न बुध्यते॥ 3 ॥  
(3. चरणाद्यन्ताक्षरयोर्मेलनेनोत्तरम्. यथा सीता. रामः. विद्या.)  
युधिष्ठिरः कस्य पुत्रो गङ्गा वहति कीदृशी।  
हंसस्य शोभा का वास्ति धर्मस्य त्वरिता गतिः॥ 4 ॥  
(4. चतुर्थपादस्थपदत्रयेण प्रश्नत्रयस्योत्तरम्.)  
भोजनान्ते च किं पेयं जयन्तः कस्य वै सुतः।  
कथं विष्णुपदं प्रोक्तं तक्रं शक्रस्य दुर्लभम्॥ 5 ॥  
(5. चतुर्थपादस्थपदत्रयेण प्रश्नत्रयस्योत्तरम्.)  
पृथ्वीसंबोधनं कीदृक्कविना परिकीर्तितम्।  
केनेदं मोहितं विश्वं प्रायः केनाप्यते यशः॥ 6 ॥  
(6. 'कविना.’ हे को हे पृथ्वि. इना कामेन. कविना काव्यकर्त्रा.)  
कः कुर्याद्भुवनं सर्वं कः समुन्मूलयेद्द्रुमान्।  
किं प्रतीके भवेन्मुख्यं कः परत्रैति पुण्यताम्॥ 7 ॥  
(7. 'सरसः’ तटागस्य. रसेन शृङ्गारादिना सहवर्तमानः.)  
भवत इवास्तिस्वच्छं कस्याभ्यन्तरमगाधमतिशिशिरम्।  
काव्यामृतरसमग्नस्त्वमिव सदा कः कथय सरसः॥ 8 ॥  
(8. 'सरसः’ तटागस्य. रसेन शृङ्गारादिना सहवर्तमानः.)  
वीरे सरुषि रिपूणां नियतं का हृदयशायिनी भवति।  
नभसि प्रस्थितजलदे का राजति हन्त वद तारा॥ 9 ॥  
(9. 'तारा.’ आरा चर्मप्रभेदिनी शत्रूणां मनसि दुःखरूपा. तारा नक्षत्रम्.)  
भ्रमरहितः कीदृक्षो भवतितरां विकसितः पद्मः।  
ज्यौतिषिकः कीदृक्षः प्रायो भुवि पूज्यते लोकैः॥ 10 ॥  
(10. 'भ्रमरहितः’. भ्रमराणां भृङ्गाणां हितो हितकृत्. भ्रमेण मिथ्यामत्या रहितः शुद्धज्ञानवान्.)  
प्रभवः को गङ्गाया नगपतिरतिसुभगशृङ्गधरः।  
के सेव्यन्ते सेवकसार्थैरत्यर्थमर्थरतैः॥ 11 ॥  
(11. 'प्रभवः’. उत्पत्तिस्थानम्. महान्तः ईश्वराः.)  
अयमुदितो हिमरश्मिर्वनितावदनस्य कीदृशः सदृशः।  
नीलादिकोपलम्भः स्फुरति प्रत्यक्षतः कस्य॥ 12 ॥  
(12. 'सदृशः’. समान इव दृश्यतेऽसौ. तुल्य इत्यर्थः. दृशा नेत्रेण सहवर्तमानः सदृक् तस्य सनेत्रस्य मनुष्यस्य.)  
गैरिकमनः शिलादिः प्रायेणोत्पद्यते कुतो नगतः।  
यः खलु न चलति पुरुषः स्थानादुक्तः स कीदृक्षः॥ 13 ॥  
(13. 'नगतः.’ नगात्पर्वतात् न गतः स न जगामेत्यर्थः.)  
कस्य (1)मरौ दुरधिगमः कमले कः कथय विरचितावासः।  
कैस्तुष्यति चामुण्डा रिपवस्ते वद कुतो भ्रष्टाः॥ 14 ॥  
(14. 'कस्य’ कं जलं तस्य. 'कः ब्रह्मा. 'कैः’ मस्तकैः. 'कुतः’ पृथ्व्याः सकाशात्. पृथ्व्याधिकारात्पतिता इत्यर्थः.)  
F.N.  
(1. मरुदेश।)  
कं सञ्जघान कृष्णः का शीतलवाहिनी गङ्गा।  
के दारपोषणरताः कं बलवन्तं न बाधते शीतम्॥ 15 ॥  
(15. कृष्णः कं सञ्जघान–कंसम्. शीतलवाहिनी गङ्गा का–काशीतलवाहिनी. दारपोषणरताः के—केदारपोषणरताः शीतं बलवन्तं कं न बाधते–कम्बलवन्तम्.)  
कः कौ के कं कौ कान् हसति च हसतो हसन्ति हरिणाक्ष्याः।  
अधरः पल्लवमङ्घ्री हंसौ कुन्दस्य कोरकान्दन्ताः॥ 16 ॥  
(16. हरिणाक्ष्याः कः कं हसति—अधरः पल्लवम्. कौ कौ हसतः—अङ्घ्री हंसौ. के कान् हसन्ति–दन्ताः. कुन्दस्य कोरकान्.)  
का शम्भुकान्ता किमु चन्द्रकान्तं कान्तामुखं किं कुरुते भुजङ्गः।  
कः श्रीपतिः का विषमा समस्या गौरीमुखं चुम्बति वासुदेवः॥ 17 ॥  
(17. गौरी. मुखम्. चुम्बति. वासुदेवः गौरीमुखं चुम्बति वासुदेवः. भुजङ्गो जारः.)  
का लोकमाता किमु देहमुख्यं रतेः किमादौ कुरुते मनुष्यः।  
को दैत्यहन्ता वद वै क्रमेण गौरीमुखं चुम्बति वासुदेवः॥ 18 ॥  
(18. गौरी. मुखम्. चुम्बति. वासुदेवः गौरीमुखं चुम्बति वासुदेवः. भुजङ्गो जारः.)  
का शैलपुत्री किमु नेत्ररम्यं शुकार्भकः किं कुरुते फलानि।  
मोक्षस्य दाता स्मरणेन को वा गौरीमुखं चुम्बति वासुदेवः॥ 19 ॥  
(19. गौरी. मुखम्. चुम्बति. वासुदेवः गौरीमुखं चुम्बति वासुदेवः. भुजङ्गो जारः.)  
के भूषयन्ति स्तनमण्डलानि कीदृश्युमा चन्द्रमसः कुतः श्रीः।  
किमाह सीता दशकण्ठनीता हारामहादेवरतातमातः॥ 20 ॥  
(20. हाराः महादेवरता. तमातः रात्रितः. हा राम, हा देवर, हा तात, हा मातः.)  
रवेः कवेः किं समरस्य सारं कृषेर्भयं किं किमुशन्ति भृङ्गाः।  
खलाद्भयं विष्णुपदं च केषां भागीरथीतीरसमाश्रितानाम्॥ 21 ॥  
(21. भा कान्तिः. गीः वाणी. रथी योद्धा. ईतिः अनावृष्ट्यादिः. भृङ्गा रसं उशन्ति वाञ्छन्ति. अश्रितानाम्. भागीरथीतीरसमाश्रितानाम्.)  
व्रजन्ति पद्मानि कदा विकासं प्रिया गते भर्तरि किं करोति।  
रात्रौ च नित्यं विरहाकुला का सूर्योदये रोदिति चक्रवाकी॥ 22 ॥  
(22. सूर्योदये. रोदिति. चक्रवाकी.)  
सन्तश्च लुब्धाश्च महर्षिसङ्घा विप्राः कृषिस्थाः खलु माननीयाः।  
किं किं समिच्छन्ति तथैव सर्वे नेच्छन्ति किं माधवदाघयानम्॥ 23 ॥  
(23. मानम्. धनम्. वनम्. दानम्. घनम्. यानम्. माधवदाघयानं माधवे वैशाखे दाघः ऊष्मा तस्मिन् यानं गमनं नेच्छन्ति.)  
का पाण्डुपत्नी गृहभूषणं किं को रामशत्रुः किमगस्त्यजन्म।  
कः सूर्यपुत्रो विपरीतपृच्छा कुन्तीसुतो रावणकुम्भकर्णाः॥ 24 ॥  
(24. चतुर्थपादस्थपदैः प्रश्नस्योत्तरम्.)  
करोति शोभामलके स्त्रियाः को दृश्या न कान्ता विधिना च कोक्ता।  
अङ्गे तु कस्मिन्दहनः पुरारेः सिन्दूरबिन्दुर्विधवाललाटे॥ 25 ॥  
(25. चतुर्थपादस्थपदैः प्रश्नस्योत्तरम्.)  
किं भूषणं सुन्दरसुन्दरीणां किं दूषणं पान्थजनस्य नित्यम्।  
कस्मिन्विधात्रा लिखितं जनानां सिन्दूरबिन्दुर्विधवाललाटे॥ 26 ॥  
(26. चतुर्थपादस्थपदैः प्रश्नस्योत्तरम्.)  
कीदृक्षा गिरिशतनुर्जये च धातुर्विष्णौ का विबुधजरातमस्तृतीया।  
मध्यार्णे सति कथमात्मकोऽस्ति देशः सोमाज्यं सकलकला जसातसाहा॥ 27 ॥  
(27. सोमा जिइं लक्ष्मीः.)  
विवाहे पुरन्ध्रीजनैर्लिप्यते का न के मानमायान्ति गर्वोन्नता का।  
घने वारिधौ रामतः कम्पते का हरिद्रा दरिद्राः सरिद्रावणश्रीः॥ 28 ॥  
(28. चतुर्थपादस्थचतुर्भिः पदैः क्रमेण चत्वारि उत्तराणि.)  
कस्मिन्वसन्ति वद मीनगणा विकल्पं किं वापदं वदति किं कुरुते विवस्वान्।  
विद्युल्लतावलयवान्पथिकाङ्गनानामुद्वेजको भवति कः खलु वारिवाहः॥ 29 ॥  
(29. 'वारिवाहः’. वारि जले. वा विकल्पार्थे. अहः दिनम्. वारिवाहो मेघः.)  
शब्दः प्रभूगत इति प्रचुराभिधायी कीदृग्भवेद्वदत शब्दविदो विचिन्त्य।  
कीदृग्बृहस्पतिमते विहिताभियोगः प्रायः पुमान्भवति नास्तिकवर्गमध्यः॥ 30 ॥  
(30. नास्ति कवर्गमध्यः न विद्यते कवर्गो गकारो मध्ये यस्य सः प्रभूतशब्दः प्रभूतः प्रचुरवाची. नास्तिकानां अपुनर्जन्मवादिनां वर्गः समूहस्तस्य मध्येऽन्तर्वर्ती.)  
कः प्रार्थ्यते मदनविह्वलया युवत्या भाति क्व पुण्ड्रकमुपैति कथं बतायुः।  
क्वानादरो भवति केन च रज्यतेऽब्जं बाह्यास्ति किं फलमुदाहर नालिकेरम्॥ 31 ॥  
(31. 'नालिकेरम्.’ ना पुरुषः अलिके भाले. अरं शीघ्रम्. पुनः प्रतिलोमम्. रङ्के क्षुद्रे. अलिना भ्रमरेण. बाह्येऽस्थि यस्य एवं विधं नालिकेरम्.)  
क्व वसति लघु जन्तुः किं निदानं हि वान्तेर्झटिति वद पशुं कं लम्बकण्ठं वदन्ति।  
प्रसवसमयदुःखं वेत्ति का कामिनीनां तिलतुषपुटकोणे मक्षिकोष्ट्रं प्रसूता॥ 32 ॥  
(32. चतुर्थपादस्थपदचतुष्टयेन प्रश्नचतुष्टयस्योत्तरम्.)  
को निर्दग्धस्त्रिपुररिपुणा कश्च कर्णस्य हन्ता नद्याः कूलं विघटयति कः कः परस्त्रीरतश्च।  
कः सन्नद्धो भवति समरे भूषणं किं कुचानां किं दुःसङ्गाद्भवति महतां मानपूजापहारः॥ 33 ॥  
(33. मारः.मदनः.नरः.पूरः.जारः.परः.हारः. मानपूजापहारः मानपूजयोरपहारो नाशः)  
कः कान्तारमगात्पितुर्वचनतः संश्लिष्य कण्ठस्थलीं कामी किं कुरुते च गृध्रहटतश्छिन्नं प्ररूढं च किम्।  
का रक्षःकुलकालरात्रिरभवच्चन्द्रातपं द्वेष्टि को रामश्चुम्बति रावणस्य वदनं सीतावियोगातुरः॥ 34 ॥  
(34. चतुर्थपादस्थपदैरनुक्रमेण उत्तराणि.)  
कीदृङ्मत्तमतंगजः कमभिनत्पादेन नन्दात्मजः शब्दं कुत्र हि जायते युवतयः कस्मिन्सति व्याकुलाः।  
विक्रेतुं दधि गोकुलात्प्रचलिता कृष्णेन मार्गे धृता गोपी काचन तं किमाह करुणं दानी अनोखे भये॥ 35 ॥  
(35. दानी दानमस्यास्तीति. अनः शकटम्. खे आकाशे. भये सति. दानी अनोखे भये यावनीभाषया प्रत्युत्तरम्.)  

+++(क्रमालङ्कारः)+++  
किं कुर्वन्त्य् उषसि द्विजाः प्रतिदिनं? के माननीयाः प्रभोः?  
का वा साहसिकी निशासु सततं? द्यौः कीदृशी वर्तते।  
कुत्रास्ते मधु नालिकेरज-फले? कैः स्यात् पिपासाशमः?  
सन्ध्यावन्दनम् आचरन्ति, विबुधा, नारी--भ-गाऽन्तर्--जलैः॥ 36 ॥+++(5)+++  

लंकाभूपनिशाचरो रघुपतिं युद्धे कथं दृष्टवान्दीनं पाति पितेव यः पशुपतिः कस्तस्य वाहः प्रियः।  
केनापूर्वफलं नरैः सुकृतिभिः कस्मिन्स्थले भुज्यते जारा ये भुवि तान्प्रशास्ति कतमो ह्येषामिहैवोत्तरम्॥ 37 ॥  
(37. लंका—कालं.दीनं–नंदी. केन सुखेन—नाके स्वर्गे. जाराः–राजा.)  
(1)कुत्रोदेत्युदयाचलस्य (2)तरणी रम्या यतिः कस्य खे कान्त्या भान्ति च किं करोति गणको यष्टिं विधृत्यैति कः।  
कस्मिञ्जाग्रति जन्तवो न च कदा सूते च का कः प्रियः शृङ्गाग्रे तुरगस्य भानि गणयत्यन्धोऽह्नि वन्ध्यासुतः॥ 38 ॥  
(38. चतुर्थपादस्थपदैरनुक्रमेणोत्तराणि.)  
F.N.  
(1. कस्मिन्प्रदेशे.)  
(2. सूर्यः.)  
अन्यस्त्रीस्पृहयालवो जगति के पद्भ्यामगम्या च का को धातुर्दशने समस्तमनुजैः का प्रार्थ्यतेऽहर्निशम्।  
दृष्ट्वैकां यवनेश्वरो निजपुरे पद्माननां कामिनीं मित्त्रं प्राह किमादरेण सहसा यारानदी दंशमा॥ 39 ॥  
(39. यारा जाराः. नदी. दंश. मा लक्ष्मीः. यारानदीदं शमा हे मित्त्र, एतादृशी दीपकलिका मया कदापि न दृष्टा इत्यर्थकं यावनीभाषया उत्तरम्.)  
कस्मिञ्शेते मुरारिः क्व न खलु वसतिर्वायसी को निषेधः स्त्रीणां रागस्तु कस्मिन्क्व नु खलु सितिमा(3) शौरिसम्बोधनं किम्।  
सम्बुद्धिः का हिमांशोर्विधिहरवयसां चापि सम्बुद्धयः का ब्रूते लुब्धः कथं वा कुरुकुलहननं केन तत्केशवेन॥ 40 ॥  
(40. के उदके. शवे प्रेते. न नवे. शके यवनविशेषे. केशव. इन क. ईश. वे. न केशवेन.)  
F.N.  
(3. श्वेतवत्त्वम्.)  
गच्छन्ति (4)क्वाजिवह्नौ (5)हुतनिजतनवः का भिनत्ति स्वकूलं किं स्याद्योज्यं विकल्पे (6)क्रकचनिभनखैः किं नृसिंहेन भिन्नम्।  
कीदृग्दित्याः प्रसूति किमनलशमनं का नृपैः पालनीया को वन्द्यः कः प्रमार्ष्टि त्रिभुवनकलुषं स्वर्धुनीवारिपूरः॥ 41 ॥  
(41. स्वः स्वर्गे. धुनी नदी. वा. रिपूरः रिपोर्हिरण्यकशिपोरुरःस्थलम्. स्वर्धुनी स्वः स्वर्गं धूनयति कम्पयतीति तादृशी. वारि उदकम्. पूः पुरी. अः विष्णुः. स्वर्धुनीवारिपूरः.)  
F.N.  
(4. सङ्ग्रामाग्नौ.)  
(5. त्यक्तनिजदेहाः.)  
(6. करपत्त्रसदृशनखैः.)  
पुंसः सम्बोधनं किं विदधति करिणां के (1)रुचोऽग्नेर्द्विषत्किं का शून्याते रिपूणां नरवर नरकं कोऽवधीद्रोचकं(2) किम्।  
के वा वर्षासु न स्युर्बिसमिव हरिणा किं नखाग्रैर्विभिन्नं को वा मार्गं विसर्पन्विघटयति तरून्नर्मदावारिपूरः॥ 42 ॥  
(42. नः.मदाः.वारिः.पूः नगरी. अः विष्णुः. नर्म क्रीडानर्म, दावाः दावानलाः. रिपूरः हिरण्यकशिपोरुरः. स्थलम्. नर्मदावारिपूरः.)  
F.N.  
(1. शोभाः.)  
(2. रमणीयम्.)  
किं तृष्णाकारि कीदृग्रथचरणमहो (3)रौति कः काब्धिकाञ्चिः कोऽपस्मारी भुजङ्गे किमु कलिशमनं त्वार्यसम्बोधनं किम्।  
का सुन्दर्यामपीन्दुः कथमचलभृतः काच सम्बुद्धिरग्नेर्बीजं किं (4)कावनीजारमणमतिहरा हेमसारङ्गलीला॥ 43 ॥  
(43. हेम. सारं अराभिः सहितम्. गली प्रशस्तकण्ठः. इला पृथ्वी. लाली लालावान्. गरं विषम्. साम सान्त्वम्. हे. हेला लीला. मली मलवान्. कलङ्कीति यावत्. साग अगैर्वृक्षैः सहित. रम्. हेमसारङ्गलीला हेम्नः सुवर्णस्य सारङ्गो मृगः तस्य लीला.)  
F.N.  
(3. गायति.)  
(4. अवनिजा सीता तद्रमणो रामः.)  
ताराविष्णूरणाविट्खगहृदयरमास्कन्दसम्बुद्धयः क्व क्व स्याद्धातुत्रयं लुग्विकरणपठितं कुत्र तत्त्वावबोधः।  
चत्वारस्तद्धिताः स्युः क्व नु खलु विगतैकैकवर्णस्वरूपाः किं सूत्रं पाणिनीयं विकसति न सहस्रोक्तिभिर्भास्वरेऽपि॥ 44 ॥  
(44. हे भ. हे अ. अवे. भाः. वे. भाव. इ. भावे. भा दीप्तौ. वा गतिगन्धनयोः. इण् गतौ. भावे. भवस्यापत्यं भाविः अवस्याविः. वस्य विः. अस्य इः. सश्च रश्च अश्च स्राः. तेषामुक्तयः स्रोक्तयः ताभिः सह 'भास्वरे’ इत्यस्मिन्पदे 'भावे’ इत्युत्तरं स्फुरति. 'भास्वरे’ इत्यत्र सकार—अकाररेफैर्विना 'भावे’ इति पाणिनिसूत्रमुद्भवतीत्यर्थः.)  

## बहिरालापाः
  
पूजायां किं पदं प्रोक्तमस्तनं को बिभर्त्यरः।  
क आयुधतया ख्यातः प्रलम्बासुरविद्विषः॥ 1 ॥  
(1. 'सुनासीरः.’ सुः पूजायाम्. ना पुरुषः. सीरो हलम्.)  
को दुराढ्यस्य मोहाय का प्रिया मुरविद्विषः।  
पदं प्रश्नवितर्के किं को दन्तच्छदभूषणम्॥ 2 ॥  
(2. 'रामानुरागः.’ राः धनम्. मा लक्ष्मीः. नु इति वितर्के. रागः आरक्तत्वम्.)  
पक्षिश्रेष्ठसखीबभ्रूसुरा वाच्याः कथं वद।  
ज्येष्ठे मासि गताः शोषं कीदृश्योऽल्पजला भुवः॥ 3 ॥  
(3. 'विवरालीनकुलीराः.’ विः पक्षी. वरं श्रेष्ठम्. आली सखी. नकुली नकुलस्त्री. इरा मदिरा. विवरेषु छिद्रेषु आलीनाः प्रविष्टाः कुलीराः जलचरजीवविशेषा यासु ताः.)  
विश्वंभराप्रलम्बघ्नव्रीहिमानुषसंयुगाः।  
कथं वाच्या भवन्त्येता दिनान्ते विकसन्ति काः॥ 4 ॥  
(4. 'कुवलयवनराजयः’ कुः पृथ्वी. (बवयोरैक्यात्) बलो बलभद्रः. यवो धान्यभेदः. नरो मनुष्यः. आजिः सङ्ग्रामः. कुवलयानां कमलानां वनानां राजयः पङ्क्तयः.)  
आनन्दयति कोऽत्यर्थं सज्जनानेव भूतले।  
प्रबोधयति पद्मानि तमांसि च निहन्ति कः॥ 5 ॥  
(5. 'मित्त्रोदयः.’ मित्त्राणां सखीनामुदयो वृद्धिः. मित्रस्य सूर्यस्य उदय उद्गमनम्.)  
अटवी कीदृशी प्रायो दुर्गमा भवति प्रिये।  
प्रियस्य कीदृशी कान्ता तनोति सुरतोत्सवम्॥ 6 ॥  
(6. 'मदनवती.’ मदना मदनवृक्षा विद्यन्ते यस्यां सा अतिगहनत्वाद्दुर्गमा. मदनः कामो विद्यते यस्याः सा. सयौवना इत्यर्थः.)  
कीदृक्किं स्यान्न मत्स्यानां हितं स्वेच्छाविहारिणाम्।  
गुणैः परेषामत्यर्थं मोदते कीदृशः पुमान्॥ 7 ॥  
(7. 'विमत्सरः.’ वयः पक्षिणो विद्यन्ते यस्मिंस्तत् विमत् ईदृशं सरस्तडागम्. विगतो मत्सरोऽहङ्कारो यस्य सः.)  
अगस्त्येन पयोराशेः कियत्किं पीतमुज्झितम्।  
त्वया वैरिकुलं वीर समरे कीदृशं कृतम्॥ 8 ॥  
(8. 'सकलंकम्.’ सकलं समस्तं कं पानीयं मूत्रं च. कलङ्केन लाञ्छनेन सहवर्तमानं कृतम्.)  
के स्थिराः के प्रियाः स्त्रीणां कोऽप्रियो नक्तमाह्वय।  
नृत्यभूः कीदृशी रम्या नदी कीदृग्घनागमे॥ 9 ॥  
(9. 'अगाधवारिपूरजनिततरङ्गा’. अगाः पर्वताः. धवाः भर्तारः. रिपुः शत्रुः. हे रजनि. ततरङ्गा ततो विस्तीर्णो रङ्गो नर्तनमण्डपो स्ययां सा. अगाधेन अतलस्पर्शेन वारिपूरेण जनसमूहेन जनिता उत्पादितास्तरङ्गा लहर्यो यस्यां सा.)  
का कृता विष्णुना कीदृग्योषितां कः प्रशस्यते।  
असेव्यः कीदृशः स्वामी को निहन्ता निशातमः॥ 10 ॥  
(10. 'कुमुदवनबान्धवोदयः’ कोः पृथिव्याः मुत् कुमुत्. पृथिव्याः मध्ये प्रीतिः कृतेत्यर्थः. अवनं रक्षणं विद्यते यस्यासौ अवनवान् रक्षाकरः धवो भर्ता. नास्ति दया यस्य सः अदयः दयारहितः. कुमुदानां चन्द्रविकासिकमलानां वनानां बान्धवो भ्राता चन्द्रस्तस्योदयः.)  
लक्ष्मणेत्युत्तरं यत्र प्रश्नः स्यादत्र कीदृशः।  
ग्रीष्मे द्विरदवृन्दाय वनाली कीदृशी हिता॥ 11 ॥  
(11. 'कासारसहिता.’ सारसस्य पक्षिणो हिता प्रिया का इति प्रश्नः. सारसस्य योषित् लक्ष्मणा कासारेण आखातसरोवरेण सहिता सहवर्तमाना.)  
प्रायः कार्ये न मुह्यन्ति नराः सर्वत्र कीदृशाः।  
नाधा इति भवेच्छब्दो नौवाची वद कीदृशः॥ 12 ॥  
(12. 'सावधानाः’ सह अवधानेन समाधिना वर्तत इति. अव्यग्रचित्ता इत्यर्थः. सौ अधा ना स् इति पदच्छेदः. अस्यार्थः. औकारेण सहवर्तमानः सौ. न धा अधा धारहितः एवंविधः ना इति शब्दः. सकारस्य विसर्गः. 'नौः’ इति नौवाची भवेदिति योजना.)  
कामुकाः स्युः कया नीचाः सर्वः कस्मिन्प्रमोदते।  
अर्थिनः प्राप्य पुण्याहं करिष्यध्वे वसूनि किम्॥ 13 ॥  
(13. 'दास्यामहे.’ दास्या वेश्यया. महे महोत्सवे. दास्यामहे दानं दास्यामः.)  
को दुःखी सर्वकार्येषु किं भृशार्थस्य वाचकम्।  
यो यस्माद्विरतो नित्यं ततः किं स करिष्यति॥ 14 ॥  
(14. 'प्रयास्यति.’ प्रयास आयासोऽस्यास्तीति प्रयासी. अति भृशम्. प्रयास्यति प्रकर्षेण तत्स्थानं विमुच्य गमिष्यति.)  
वारणेन्द्रो भवेत्कीदृक्प्रीतये भृङ्गसंहतेः।  
यद्यवश्यं तदास्मै किमकरिष्यमहं धनम्॥ 15 ॥  
(15. 'समदास्यः’ समदं मदसहितं आस्यं मुखं यस्य सः समदास्यः. भ्रमरा हि गजानां मदमाघ्राय हृष्यन्ति. समदास्यः त्वं दानं व्यतरिष्यः.)  
काले देशे यथायुक्तं नरः कुर्वन्नुपैति काम्।  
भुक्तवन्तावलप्स्येतां किमन्नमकरिष्यताम्॥ 16 ॥  
(16. 'अहास्यताम्.’ हास्यस्य भावो हास्यता. न हास्यता अहास्यता ताम्. युक्तक्रियां कुर्वतो न कश्चिद्धसेदित्यर्थः. ओहाक् त्यागे. क्रियातिपत्तौ स्यप्. तदन्नं तावत्त्यक्ष्यतामित्यर्थः.)  
हिमानीस्थगिरौ स्यातां कीदृशौ शशिभास्करो।  
कः पूज्यः कः प्रमाणेभ्यो न प्रभाकरसंमतः॥ 17 ॥  
(17. 'अभावः.’ अभौ नास्ति भा दीप्तिर्ययोस्तौ कान्तिरहितौ. अः कृष्णः. अभावः प्रमाणशास्त्रे प्रसिद्धः सप्तमः पदार्तः. प्रभाकरास्तु अभावरूपं सप्तमं पदार्थं प्रमाणत्वेन न मन्यन्ते.)  
के प्रवीणाः कुतो हीनं जीर्णं वासोंऽशुमांश्च कः।  
निराकरिष्णवो बाह्यं (1)योगाचाराश्च कीदृशाः॥ 18 ॥  
(18. 'विज्ञानवादिनः.’ वित्रा विशेषेण जानन्ति ते चतुराः. नवात् नूतनात्. जीर्णं हि वस्त्रं नवात् हीनमूल्यं स्यादित्यभिप्रायः. इनः सूर्यः. विज्ञानवादिनः विशेषेण ज्ञानस्य तत्त्वार्थज्ञानस्य वादो विद्यते येषु ते विज्ञानवादिन इति पदं बौद्धशास्त्रे प्रसिद्धम्.)  
F.N.  
(1. बाह्यशून्यत्ववादिनो योगाचारा बौद्धभेदः.)  
न श्लाघते खलः कस्मै सुप्तिङतं किमुच्यते।  
लादेशानां नवानां च तिङां किं नाम कथ्यताम्॥ 19 ॥  
(19. 'परस्मैपदम्.’ आत्मव्यतिरिक्तः परः तस्मै परस्मै अन्यस्मै न स्तौति. पदं पदसंज्ञं सुप्तिङन्तं पदम्. परस्मैपदं नवानामपि तिङां तिप् तस् झि इत्यादीनां परस्मैपदसंज्ञा.)  
सततं श्लाघते कस्मै नीचो भुवि किमुत्तमम्।  
कर्तर्यपि रुचादीनां धातूनां किं पदं भवेत्॥ 20 ॥  
(20. 'आत्मनेपदम्.’ आत्मने स्वस्मै. पदं प्रतिष्ठास्थानम्. आत्मनेपदं त आताम् झ इत्यादीनि नव वचनानि भवन्ति इति भावः.)  
किमव्ययतया ख्यातं कस्य लोपो विधीयते।  
ब्रूत शब्दविदो ज्ञात्वा समाहारः क उच्यते॥ 21 ॥  
(21. 'स्वरितः.’ स्वर् स्ररव्ययं स्वर्गे निपातः इतः इत्संज्ञकस्य. स्वरितः ह्रस्वादयस्त्रयः स्वराः प्रत्येकमुदात्तानुदात्तस्वरितसंज्ञाः समाहारः स्वरितः इति तात्पर्यार्थः.)  
कौ विख्यातावहेः शत्रू शोकं वदति किं पदम्।  
कोऽभीष्टोऽतिदरिद्रस्य सेव्यन्ते के च भिक्षुभिः॥ 22 ॥  
(22. 'वीहारः.’ विश्व विश्व वी गरुडमयूरौ. हा इति खेदे. राः द्रव्यम्. वीहाराः तीर्थभूमयः.)  
किं मुञ्चन्ति पयोवाहाः कीदृशी हरिवल्लभा।  
पूजायां किं पदं कोऽग्निः कः कृष्णेन हतो रिपुः॥ 23 ॥  
(23. 'कंसासुरः’ कं जलम्. सा एन कृष्णेन सहवर्तमाना लक्ष्मीः. सुः पूजायाम्. रः अग्निः कंसासुरः एतन्नामा दैत्यः.)  
वद वल्लभ सर्वत्र साधुर्भवति कीदृशः।  
गोविन्देनानसि क्षिप्ते नन्दवेश्मनि काभवत्॥ 24 ॥  
(24. 'दीनरक्षी—क्षीरनदी’ दीनान्दुःस्थान् भिक्षाचरादीन् रक्षत इत्येवंशीलो दीनरक्षी दीनपालकः. क्षीरं दुग्धं तस्य नदी क्षीरनदी.)  
यत्नादन्विष्य का ग्राह्या लेखकैर्मसि(1)मल्लिका।  
घनान्धकारे निःशङ्कं मोदते केन बन्धकी॥ 25 ॥  
(25. 'नालिकेरजा—जारकेलिना.’ नालिकेराज्जाता नालिकेरजा. जारेण उपपतिना सह केलिः क्रीडा तया जारकेलिना.)  
F.N.  
(1. मस्याधारपात्रम्.)  
किमनन्ततया ख्यातं पादेन व्यङ्गमाह्वय।  
जनानां लोचनानन्दं के तन्वन्ति घनात्यये॥ 26 ॥  
(26. 'खजंनाः.’ खं आकाशम्. आकाशस्य सर्वत्र वर्तमानत्वादन्तो नास्ति. हे खञ्ज. खञ्जनाः पक्षिविशेषाः.)  
प्रायेण नीचलोकस्य कः करोतीह गर्वताम्।  
आदौ वर्णद्वयं दत्त्वा ब्रूहि के वनवासिनः॥ 27 ॥  
(27. 'शबराः.’ राः द्रव्यम्. शबराः भिल्लाः.)  
सानुजः काननं गत्वा नैकषेयाञ्जघान कः।  
मध्ये वर्णत्रयं दत्त्वा रावणः कीदृशो वद॥ 28 ॥  
(28. 'राक्षसोत्तमः.’ रामः दाशरथिः. राक्षसोत्तमः राक्षसानां मध्ये उत्तमः श्रेष्ठः.)  
धत्ते वियोगिनीगण्डस्थलपाण्डुफलानि का।  
वद वर्णौ विधायान्ते सीता हृष्टा भवेत्कया॥ 29 ॥  
(29. 'लवलीलया.’ लवली लताविशेषः लवलीलया लवो नाम पुत्रस्तस्य लीला क्रीडा तया.)  
विष्णोः का वल्लभा देवी लोकत्रितयपावनी।  
वर्णावाद्यन्तयोर्दत्त्वा कः शब्दस्तुल्यवाचकः॥ 30 ॥  
(30. 'समानः.’ मा लक्ष्मीः. समानः तुल्यः. (31) 'नागरिकः.’ नागरिकः नगरनिवासी चतुरो वा। नाकः स्वर्गः.)  
पुरुषः कीदृशो वेत्ति प्रायेण सकलाः कलाः।  
मध्यवर्णद्वयं त्यक्त्वा ब्रूहि कः स्यात्सुरालयः॥ 31 ॥  
(31. 'नागरिकः.’ नागरिकः नगरनिवासी चतुरो वा. नाकः स्वर्गः.)  
यजमानेन कः स्वर्गहेतुः सम्यग्विधीयते।  
विहायाद्यन्तयोर्वर्णौ गोत्वं कुत्र स्थितं वद॥ 32 ॥  
(32. 'यागविधिः.’ यागः यजनं तस्य विधिः. गविशब्दे गोत्वं वर्तते.)  
नीचेषु यावनी वाणी का कः स्याच्छुभदो जने।  
शंभोरावरणं किं कं भजन्ते व्याधयो जनम्॥ 33 ॥  
(33. 'अवेलाभोजिनम्.’ अवे. लाभः. अजिनम्. अवेलाभोजिनम्.)  
कस्मिन्स्वपिति कंसारिः का वृत्तिरधमा नृणाम्।  
किं ब्रूते पितरं बालः किं दृष्ट्वा रमते मनः॥ 34 ॥  
(34. 'शेषेसेवावापररूपम्.’ शेषे. सेवा. वा. पररूपम्.)  
किमिच्छति नरः काश्यां भूपानां को रणे हितः।  
को वन्द्यः सर्वदेवानां दीयतामेकमुत्तरम्॥ 35 ॥  
(35. 'मृत्युंजयः.’ मृत्युम्. जयः. मृत्युंजयः.)  
भागीरथी कथंभूता कामिनी प्राह किं प्रियम्।  
(1)एकमेवोत्तरं देहि शास्त्रलौकिकभाषया॥ 36 ॥  
(36. 'मलापहा.’ मलापहा. मला पहा.)  
F.N.  
(1. महाराष्ट्रभाषयेत्यर्थः.)  
बुधः कीदृग्वचो ब्रूते को रोगी कश्च नास्तिकः।  
कीदृक्चन्द्रं नमस्यन्ति किं सूत्रं पाणिनेर्वद॥ 37 ॥  
(37. 'अर्थवदधातुरप्रत्ययः प्रातिपदिकम्.’ अर्थवत्. अधातुः. अप्रत्ययः. प्रातिपदिकम्. अर्थवदधातुरप्रत्ययः प्रातिपदिकम्.)  
राज्ञः सम्बोधनं किं स्यात्सुग्रीवस्य तु का प्रिया।  
अधनास्तु किमिच्छन्ति आर्तैः किं क्रियते वद॥ 38 ॥  
(38. 'देवताराधनम्.’ देव. तारा. धनम्. देवताराधनम्.)  
किमस्ति यमुनानद्यां जारान्किं वक्ति जारिणी।  
आन्ध्रगीर्वाणभाषाभ्यामेकमेवोत्तरं वद॥ 39 ॥  
(39. कालियः कालि यः.)  
का कान्ता कालियारतेः पुनरर्थे किमव्ययम्।  
किं वन्द्यं सर्वदेवानां फलेषु किमु सुन्दरम्॥ 40 ॥  
(40.'मातुलिङ्गम्. मा. तु. लिङ्गम्. मातुलिङ्गम्.’)  
केदारे कीदृशो मार्गः कुत्र शेते जनार्दनः।  
स्त्रीचित्तं कुत्र रमते स्वामी किं वक्ति चेटिकाम्॥ 41 ॥  
(41. 'समुत्सुकमनसः’ समुत्सु मुदा हर्षेण सहवर्तमानाः समुदस्तेषु कं पानीयम्. अनसः शकटस्य. समुत्सुकं उत्कण्ठायुक्तं मनो येषां ते समुत्सुकमनसः.)  
घनसमये शिखिषु स्यान्नृत्यं कीदृक्षु किं घनात्पतति।  
प्रावृषि कस्य न गमनं मानसगमनाय कीदृशा हंसाः॥ 42 ॥  
(42. 'समुत्सुकमनसः’ समुत्सु मुदा हर्षेण सहवर्तमानाः समुदस्तेषु कं पानीयम्. अनसः शकटस्य. समुत्सुकं उत्कण्ठायुक्तं मनो येषां ते समुत्सुकमनसः.)  
चादय इति यत्र स्यादुत्तरमथ तत्र कीदृशः प्रश्नः।  
कथय त्वरितं के स्युर्नौकाया वाहनोपायाः॥ 43 ॥  
(43. 'केनिपाताः.’ अत्र, के निपाता इति प्रश्नः. प्रथमवारमेव. द्वितीयवारं तूत्तरम्. निपाताः के भवन्तीति प्रश्नः. चादयो निपातसंज्ञाः. के पानीये निपतन्ति ते केनिपाताः अरित्राणि.)  
वदतानुत्तमवचनं ध्वनिरुच्चैरुच्यते स कीदृक्षः।  
तव सुहृदो गुणनिवहै रिपुनिवहं किं नु कर्तारः॥ 44 ॥  
(44. 'अवमन्तारः’ अवमं नीचार्थवाचकम्. तारः अत्युच्चैर्ध्वनिः. अवमन्तारः अस्मिन्मित्त्राणि रिपूणामपमानं करिष्यन्ति इत्यर्थः.)  
को माद्यति मकरन्दैस्तनयं कमसूत जनकराजसुता।  
कथय कृषीवल सस्यं पक्वं किमचीकरस्त्वमपि॥ 45 ॥  
(45. 'अलीलवम्.’ अली भ्रमरः. लवं लवनामानं पुत्रम्. अहं अलीलवं छेदनमकरवम्.’)  
पृच्छति पुरुषः केऽस्यां समभूवन्वज्रकृत्तपक्षतयः।  
बहुभयदेशं जिगमिषुरेकाकी वार्यते स कथम्॥ 46 ॥  
(46. 'मानवनगाः.’ हे मानव. नगाः पर्वताः. इन्द्रेण हि पर्वतानां पक्षच्छेदः कृत इति पौराणिकी कथा, मानवन गाः हे अनवन न विद्यते अवनं रक्षणं यस्य सः अनवन. तत्सम्बोधनं हे अरक्षित, त्वं मा गाः गमनं मा कुर्याः.)  
को नयतिजगदशेषं क्षयमथ बिभरांबभूव कं विष्णुः।  
नीचः कुत्र सगर्वः पाणिनिसूत्रं च कीदृक्षम्॥ 47 ॥  
(47.'यमोगन्धने.’ यमः कृतान्तः. अगं गोवर्धनम्. धने. यमो गन्धने पाणिनीयव्याकरणमध्ये इदं सूत्रमस्ति.)  
किं स्याद्विशेष्यनिष्ठं का सङ्ख्या वदत पूरणी भवति।  
नीचः केन सगर्वः सूत्रं चन्द्रस्य कीदृक्षम्॥ 48 ॥  
(48. 'विशेषणमेकार्थेन.’ विशेषणम्. एकाशून्यानां सङ्ख्यापूरकं एकमेव भवति. एकादी अङ्को लिख्यते तदा बिन्दूनां साफल्यं स्यादन्यथा शून्यमेव. अर्थेन द्रव्येण. विशेषणमेकार्थेन इदं चन्द्रव्याकरणसूत्रमस्ति.)  
सुकपरिविन्दः शब्दः सुब्रह्मण्यस्य वाचकः केन।  
स्तनभरनमिता नारी केनोपायेन रञ्जयेत्कान्तम्॥ 49 ॥  
(49. 'उपरिविहरणेन.’ आद्ये सुकमपरिविन्दशब्दे उ प रि वि इत्येतेषां वर्णानां हरणेन निष्कासनेन स्कन्दः इति शब्दः सुब्रह्मण्यस्य षडाननस्य वाचको भवति. द्वितीये उपरि विहरणेन इत्यस्य विपरीतरतेनेत्यर्थः.)  
कीदृग्गृहं याम्यगृहं गतस्य कास्त्राणमम्भस्तरणे जनानाम्।  
भूषा कथं कण्ठ न ते नु पृष्टे मुक्ताकलापैरिति चोत्तरं किम्॥ 50 ॥  
(50. 'हाराविनावः.’ हारावि. हा इति खेदे. हा इति रावः शब्दो विद्यते यस्मिंस्तत्. नावः नौकाः. हे हाराः, वो युष्मान्विना.)  
कीदृग्वनं स्यान्न भयाय पृष्टे यदुत्तरं तस्य च कीदृशस्य।  
वाच्यं भवेदीक्षणजातमम्बु कं चाधिशेते गवि कोऽर्चनीयः॥ 51 ॥  
(51. 'अहिंस्रमहिमः’ अहिंस्रम् न सन्ति हिंस्रा धातुका जीवविशेषा यस्मिंस्तत्. अहिमः न विद्यते हिम् अहिम् तस्य अहिमः सतः कोऽर्थः. यदा अहिंस्रशब्दात् हिम् दूरीक्रियते तदा अस्रं इति तिष्ठेत्. अस्रं नेत्रजलं अश्रुपातः. अहिं शेषनागम्. अः कृष्णः पूज्यः सन् अधिशेते.)  
दधौ हरिः कं शुचि कीदृगभ्रं पृच्छत्यकः किं कुरुते सशोकः।  
श्लोकं विधायापि किमित्युदारः कविर्न तोषं समुपैति भूयः॥ 52 ॥  
(52. 'अगमकमकरोदिति.’ अगं गोवर्धनम्. अकं न विद्यते कं जलं यत्र तत्. हे अक न विद्यते कं सुखं यस्य सः हे दुःखिन्. रोदिति रोदनं करोति. अगमकमकरोदिति एवं श्लोकं अगम्यं अकरोत् इति विचारयन् तुष्टो न भवति.)  
लक्ष्मीधऱः पृच्छति कीदृशः स्यान्नृपः सपत्नैरपि दुर्निवारः।  
अकारि किं ब्रूहि नरेण सम्यक्पितृत्वमारोपयितुं स्वकीयम्॥ 53 ॥  
(53. 'समजनितनयः’ हे सम मा लक्ष्मीस्तया सहवर्तमान हे लक्ष्मीधर. जनितनयः कृतो नयो न्यायो येन सः समजनि तनयः, तनयः पुत्रः समजनि उत्पादितः.)  
कीदृशं वद मरुस्थलं मतं द्वारि कुत्र सति भूषणं भवेत्।  
ब्रूहि कान्त सुभटः सकार्मुकः कीदृशो भवति कुत्र विद्विषाम्॥ 54 ॥  
(54. 'अवारितोरणे’–अवारि न विद्यते वारि जलं यस्मिंस्तत्. तोरणे बहिर्द्वारे सति. अवारितो रणे रणे सङ्ग्रामे अवारितः न वारयितुं शक्यते सः.)  
का प्रियेण रहिता वराङ्गना धाम्नि केन तनयेन नन्दिता।  
कीदृशेन पुरुषेण पक्षिणां बन्धनं समभिलष्यते सदा॥ 55 ॥  
(55. 'शकुन्तलाभरतेन.’ शकुन्तलानाम्नी ऋषेः पुत्री भरतनाम्ना पुत्रेण. नन्दिता इत्यर्थः. शकुन्तानां पक्षिणां लाभोर्जनं तत्र रत आसक्तस्तेन. व्याधेनेत्यर्थः.)  
कीदृशं हृदयहारि कूजितं कः सखा यशसि भूपतेर्मतः।  
कस्तवास्ति विपिने भयाकुलः कीदृशश्च न भवेन्निशाकरः॥ 56 ॥  
(56. 'कलंकविरहितः.’ कलं मधुरः शब्दः. कविः काव्यादिकृत्. अहितः शत्रुः. कलङ्केन मृगरूपाभिज्ञानेन विरहितः. न स्यात् इति भावार्थः.)  
कीदृशी निरयभूरनेकधा सेव्यते परमपापकर्मभिः।  
प्रेतराक्षसपिशाचसेविता कीदृशी च पितृकाननस्थली॥ 57 ॥  
(57. 'नरकपालरचिता.’ नरकाणां पालाः नारकजीवरक्षका यमभटास्तै रचिता.’ उपस्कृता. नराणां कपालानि कर्पराणि तैः कृत्वा रचिता. श्मशानभूमिस्तु मनुष्याणां मुण्डैः सहिता भवति.)  
केसरद्रुमतलेषु संस्थितः कीदृशो भवति मत्तकुञ्जरः।  
तत्त्वतः शिवमपेक्ष्य लक्षणैरर्जुनः समिति कीदृशो भवेत्॥ 58 ॥  
(58. 'दानवकुलभ्रमरहितः.’ दानेन मदेन बकुलानां वृक्षाणां भ्रमरेभ्यः सकाशात् हितः हितकृतादित्यर्थः. दानवानां दैत्यानां कुले यो भ्रमो दानवा अमी युध्यन्तीति मिथ्याज्ञानं ते रहितः.)  
निर्जितसकलारातिः पृच्छति को नैको मृत्योर्भयमृच्छति।  
मेघात्ययकृतरुचिराशायाः किं तिमिरक्षयकारि निशायाः॥ 59 ॥  
(59. 'विधुतारातेजः.’ हे विधुताराते विधुताः कम्पिताः अरातयः शत्रवो येन स तत्सम्बोधनम्. अजः ब्रह्मा. विधुश्चन्द्रः तारा नक्षत्राणि तासां तेजः प्रकाशः.)  
विहगपतिः कं हतवानहितं कीदृग्भवति पुरं जनमहितम्।  
किं कठिनं विदितं वद धीमन्यादःपतिरपि कीदृग्भयकृत्॥ 60 ॥  
(60. 'अहिमकरमयः.’ अहिं सर्पम्. अकरं नास्ति करो राजदण्डो यस्मिंस्तत्. अयः लोहम्. अहयः सर्पाः मकराः मत्स्यविशेषास्तन्मयः.)  
अनुकूलविधायिदैवतो विजयी स्यान्ननु कीदृशो नृपः।  
विरहिण्यपि जानकी वने निपसन्ती मुदमादधौ कुतः॥ 61 ॥  
(61. 'कुशलवर्धितः.’ कुशलैः शुभसूचकशकुनैर्वर्धितो वर्धापितः कुशश्च लवश्च कुशलवौ एतन्नामानौ पुत्रौ तयोर्ऋद्धिः संपत्तस्मात्.)  
कुसुमं पतदेत्य नाकतो वद कस्मै स्पृहयन्ति भोगिनः।  
अधिगम्य रतं वराङ्गा क्व नु यत्नं कुरुते सुशिक्षिता॥ 62 ॥  
(62. 'सुरतरवे.’ सुरतरवे कल्पवृक्षाय वाञ्छन्ति. सुरतस्य सम्भोगस्य रवः शब्दस्तस्मिन्.)  
कवयो वद कुत्र कीदृशाः कठिनं किं विदितं समन्ततः।  
अधुना तव वैरियोषितां हृदि तापः प्रबलो विहाय काः॥ 63 ॥  
(63. 'गिरिसारमुखाः.’ गिरि वाण्यां सारं प्रधानं स्फुटोच्चारणवन्मुखं वदनं येषां ते. गिरिसारं लोहम्. उखाः स्थालीः.)  
वसति कुत्र सरोरुहसन्ततिर्दिनकृतो ननु के तिमिरच्छिदः।  
पवनभक्षसपत्नरणोत्सुकं पुरुषमाह्वय को जगति प्रियः॥ 64 ॥  
(64. 'केकिरणोत्कराः.’ के पानीये. किरणानां उत्कराः समूहाः. हे केकिरणोत्क, केका विद्यते येषां ते केकिनः तेषां मयूराणां रणे शब्दे उत्क उत्सुकः तत्सम्बोधनम्. राः द्रव्यम्.)  
न भवति मलयस्य कीदृशी भूः क इह कुंच न बिभर्ति कं गता श्रीः।  
भवदरिनिवहेषु कास्ति नित्यं बलमथनेन विपद्व्यधायि केषाम्॥ 65 ॥  
(65. 'विपन्नगानाम्.’ विगताः पन्नगाः सर्पा यस्याः सा विपन्नगा न किंतु पन्नसहितैव. ना पुमान् अं कृष्णम्. विपत्संपत्त्यभावः दरिद्रता. नगानां पर्वतानाम्.)  
समयमिह वदन्ति कं निशीथं शमयति कान्वद वारिवाहवृन्दम्।  
वितरति जगतां मनःसु कीदृङ्मुदमतिमात्रमयं महातडागः॥ 66 ॥  
(66. 'अरविंदवान्.’ अरविं नास्ति रविः सूर्यो यस्मिन्सः अरविस्तम्. दवान्दावानलान्. अरविन्दवान् अरविन्दानि कमलानि विद्यन्ते यस्मिन् सः.)  
किमकरवमहं हरिर्महीध्रं स्वभुजबलेन गवां हितं विधित्सुः।  
प्रियतमवदनेन पीयते कः परिणतबिम्बफलोपमः प्रियायाः॥ 67 ॥  
(67. 'अधरः.’ हे कृष्ण, त्वं गोवर्धनपर्वतं अधरः हस्ते धृतवान्. अधरः ओष्ठः.)  
परिहरति भयात्तवाहितः किं कमथ कदापि न विदन्तीह भीतः।  
कथय किमकरोरिमां धरित्रीं नृपतिगुणैर्नृपते स्वयं त्वमेकः॥ 68 ॥  
(68. 'समरञ्जयम्.’ समरं सङ्ग्रामम्. जयं जयवादम्. अहं समरञ्जयं रागिणी पृथ्वीमकरवम्.)  
पृच्छति शिरसिरुहो मधुमथनं मधुमथनस्तं शिरसिरुहं च।  
कः खलु चपलतया भुवि विदितः का ननु यानतया गवि गदिताः॥ 69 ॥  
(69. 'केशवनौकाः.’ हे केश. वनौकाः वने ओको गृहं यस्यासौ वानरः हे केशव. नौकाः नावः.)  
कीदृक्तोयं दुस्तरं स्यात्तितीर्षोः का पूज्यास्मिन्खड्गमामन्त्रयस्व।  
दृष्ट्वा धूमं दूरतो मानविज्ञाः किं कर्तास्मि प्रातरेवाश्रयाशम्॥ 70 ॥  
(70. 'अनुमातासे.’ अनु न विद्यते नौः यत्र तत् नौकारहितमित्यर्थः. माता जनित्री. हे असे खड्ग अनुमातासे त्वं अनुमानं करिष्यसि.)  
कीदृक्प्रातर्दीपवर्तेः शिखा स्यादुष्ट्रः पृच्छत्याभजन्ते मृगाः किम्।  
देवामात्ये किं गते प्रायशोऽस्मिंल्लोकः कुर्यान्नो विवाहं विविक्तः॥ 71 ॥  
(71. 'विभाकरभवनम्.’ विभा विगता भा कान्तिर्यस्याः सा. हे करभ उष्ट्र. वनम्. विभाकरभवनं विभाकरस्य सूर्यस्य भवनं गृहं तत्. सिंहराशिं गते जीवे लोकाः विवाहादिशुभकार्याणि न कुर्वन्ति. सिंहस्याधिपतिः सूर्यः.)  
कीदृक्सेना भवति रणे दुर्वारा वीरः कस्मै स्पृहयति लक्ष्मीमिच्छन्।  
का सम्बुद्धिर्भवति भुवः सङ्ग्रामे किं कुर्वीध्वं सुभटजना भ्रातृव्यान्॥ 72 ॥  
(72. 'पराजयेमहि.’ परा उत्कृष्टा. उत्कृष्टा एव सेना जयं प्राप्नुयादित्यर्थः. आजये सङ्ग्रामाय. हे महि हे पृथ्वि, वयं पराजयेमहि जयेम.)  
कंसारातेर्वद गमनं केन स्यात्कस्मिन्दृष्टिं लभते स्वल्पेच्छुः।  
कं सर्वेषां शुभकरमूचुर्धीराः किं कुर्यास्त्वं सुजन सशोकं लोकम्॥ 73 ॥  
(73. 'विनोदयेयम्.’ विना गरुडेन. उदये सति परस्योन्नतौ सत्याम्. अयं भाग्यम्. अहं तं विनोदयेयं विनोदेन युक्तं कुर्यामित्यर्थः.)  
कीदृक्षः सकलजनो भवेत्सुराज्ञः कः कालो विदित इहान्धकारहेतुः।  
कः प्रेयान्कुमुदवनस्य को निहन्ति भ्रातृव्यं वद शिरसा जितस्त्वया कः॥ 74 ॥  
(74. 'विधुरविरहितः.’ विधुरेण कष्टेन विरहितः. सुखीत्यर्थः. विधुश्च रविश्च विधुरवी चन्द्रादित्यौ ताभ्यां रहितः, विधुश्चन्द्रः. अविः ऊर्णायुः. अहितः शत्रुः.)  
सङ्ग्रामे स्पुरदसिना हतास्त्वया के दुःखं के बत निरये नरस्य कुर्युः।  
कस्मिन्नुद्भवति कदापि नैव लोम ज्ञाताः के जगति महालघुत्वभाजः॥ 75 ॥  
(75. 'नरकरेणवः’ नराश्च करेणवश्च मनुष्यहस्तिनः. नरकस्य रेणवो धूल्यः अग्निरूपाः वालुका इत्यर्थः. नरकरे पुरुषाणां हस्ततले. अणवः परमाणवः.)  
कीदृक्षं समिति बलं निहन्ति शत्रुं विष्णोः का मनसि मुदं सदा तनोति।  
तुच्छं सच्छरधिमुखं निगद्यते किं पञ्चत्यैः सममपमान एव केषु॥ 76 ॥  
(76. 'अभिमानिषु.’ अभि नास्ति भीर्भयं यस्य तत्. मा लक्ष्मीः. अनिषु न विद्यन्ते इषवो बाणा यस्मिंस्तत्. अभिमानिषु गर्ववत्सु.)  
कामरिरहितामिच्छति भूपः कामुद्धरयति शूकररूपः।  
केनाकारि हि मन्मथजननं केन विभाति च तरुणीवदनम्॥ 77 ॥  
(77. 'कुङ्कुमेन.’ कुं पृथ्वीम्. कुं धराम्. एन कृष्णेन. कुङ्कुमेन.)  
हिमांशुकण्डं कुटिलोज्ज्वलप्रभं भवेद्वराहप्रवरस्य कीदृशम्।  
विहाय वर्णं पदमष्यसंस्थितं न किं करोत्येव जिनः करोति किम्॥ 78 ॥  
(78. 'दंष्ट्राभम्.’ दंष्ट्रा दाढा तद्वत् आभा शोभा यस्य तत्. द्वितीयायामुदयं प्राप्तश्चन्द्रो वक्रोज्ज्वलगुणेन सूकरदंष्ट्रया सहोपमीयते. दम्भं कपटं जिनः न करोति. मन्दं कल्याणं जिनः करोति.)  
वसन्तमासाद्य वनेषु कीदृशा पिकेन राजन्ति रसालभूरुहाः।  
निरस्य वर्णद्वयमत्र मध्यमं तव द्विषां कान्ततमा तिथिश्च का॥ 79 ॥  
(79. 'कान्तगिरा.’ कान्तगिराः कान्ता मनोहरा गीर्वाणी यस्यासौ कान्तगीस्तेन. कारा बन्दिगृहम्. राका पूर्णमासी.)  
उरःस्थलं कोऽत्र विना पयोधरं बिभर्ति सम्बोधय मारुताशनम्।  
वदन्ति कं पत्तनसम्भवं जनाः फलं च किं गोपवधूकुचोपमम्॥ 80 ॥  
(80. 'नागरङ्गम्.’ ना पुमान्. हे नाग है सर्प. नागरः नगरे भवस्तम्. नागरङ्गं नारङ्गीफलम्.)  
वसन्तमासाद्य वनेषु राजते विकासि किं वल्लभ पुष्पमुच्यताम्।  
विहङ्गमं कं च परिस्फुटाक्षरं वदन्ति किं पङ्कजसम्भवं विदुः॥ 81 ॥  
(81. 'किंशुकम्.’ किंशुकं पलाशम्.’ शुकं कीरम्. कं ब्रह्माणम्.)  
समुद्यते कुत्र न याति पांसुला समुद्यते कुत्र भयं भवेज्जलात्।  
समुद्यते कुत्र तवापयात्यरिः प्रहीणसम्बोधनवाचि किं पदम्॥ 82 ॥  
(82. 'हिमकरे.’ हिमकरे चन्द्रे उद्गते सति. मकरे मत्स्ये उत्पन्ने सति. करे हस्ते सायुधे ऊर्ध्वीकृते सति. रे रे दास इति चामन्त्रणे.)  
तपस्विनोऽत्यन्तमहासुखाशया वनेषु कस्मै स्पृहयन्ति सत्तमाः।  
इहापि वर्णद्वितयं निरस्य भोः सदा स्थितं कुत्र च सत्वमुच्यताम्॥ 83 ॥  
(83. 'तपसे.’ तपोगुणाय. से सकारभावः सकारे वर्तते.)  
पदमनन्तरवाचि किमिष्यते कपिपतिर्विजयी ननु कीदृशः।  
परगुणं गदितुं गतमत्सराः कुरुत किं सततं भुवि सज्जनाः॥ 84 ॥  
(84. 'अनुसरामः.’ अनु पश्चाद्वाचि. रामेण सहवर्तमानः सरामः. अनुसरामः वयं परगुणं प्रति अनुसरणं कुर्मः.)  
वदति राममनुष्य जघन्यजो वसति कुत्र सदालसमानसः।  
अपि च शक्रसुतेन तिरस्कृतो रविसुतः किमसौ विदधे त्वया॥ 85 ॥  
(85. 'अनुजगृहे.’ हे अनुज भ्रातः गृहे मया. अनुजगृहे अनुगृहीतः.)  
मेघात्यये भवति कः समदः सुभगं च किं कमधरन्मुरजित्।  
कटुतैलमिश्रितगुडो नियतं विनिहन्ति कं त्रिगुणसप्तदिनैः॥ 86 ॥  
(86. 'श्वासरोगम्.’ श्वा तेषु दिनेषु मैथुनेच्छो भवेत्. सरस्तडागम्. अगं गोवर्धनम्. श्वासरोगम्.)  
वर्षासु का भवति निर्मधु कीदृगब्जं शेषं बिभर्ति वसुधासहितं क एकः।  
आमन्त्रयस्व धरणीधरराजपुत्रीं को भूतिभस्मनिचिताङ्गजनाश्रयः स्यात्॥ 87 ॥  
कौ शंकरस्य वलयावपयोधरः कः कीदृक्परस्य नियतं वशमेति  
(87. 'कालिकापालिकमठः.’ कालिका श्यामता. अपगता अलयो भ्रमरा यस्मात्तदपालि भ्रमररहितम्. कमठः कच्छपः. हे कालि हे पार्वति. कापालिको योगी तस्य मठः.)  
कौ शंकरस्य वलयावपयोधरः कः कीदृक्परस्य नियतं वशमेति भूपः।  
सम्बोधयोरगपतिं विजयी च कीदृग्दुर्योधनो नहि भवेद्वद कीदृशश्च॥ 88 ॥  
(88. 'अहीनाक्षतनयः’ अही सर्पौ. ना पुमान्. क्षतनयः क्षतः खण्डितो नयो न्यायो येन सः. अन्यायवान्. हे अहीन सर्पाणां स्वामिन्, अक्षतनयः न क्षतो नयो न्यायो येन सः अखण्डन्यायवान्. हीने अक्षिणी यस्यासौ हीनाक्षोऽन्धस्तस्य तनयः पुत्रः. न हीनाक्षतनयो अहीनाक्षतनयः. धृतराष्ट्रो हि हीनाक्षोऽन्ध इति पौराणिकाः. तत्पुत्रो दुर्योधनोऽहीनाक्षतनयो न भवति किंतु अन्धपुत्र इत्यर्थः.)  
कामुज्जहार हरिरम्बुधिमध्यमग्नां कीदृक्श्रुतं भवति निर्मलमानसानाम्।  
आमन्त्रयस्व वनमग्निशिखावलीढं तच्चापि को दहति के मदयन्ति भृङ्गान्॥ 89 ॥  
(89. 'कुन्दमकरन्दबिन्दवः.’ कुं पृथ्वीम्. दमकरं उपशमक्षमायुक्तं भवति इत्यर्थः. हे दविन् विद्यते यस्मिंस्तत् दवि तत्सम्बोधनम्. दवः वनाग्निः. कुन्दमकरन्दबिन्दवः कुन्दानां पुष्पविशेषाणां मकरन्दः पुष्परसस्तस्य बिन्दवः कणाः)  
मेघात्यये भवति किं सुभगावगाहं का वा विडम्बयति वारणमल्लवेश्याः।  
दुर्वारवीर्यविभवस्य भवेद्रणे कः काः स्मेरवक्त्रसुभगास्तरणिप्रभाभिः॥ 90 ॥  
(90. 'सरोजराजयः.’ सरस्तडागम्. जरा वयोहानिः. जयः. सरोजराजयः कमलश्रेणयः.)  
कल्याणवाक्त्वमिव किं पदमत्र कान्तं सद्भूपतेस्त्वमिव कः परितोषकारी।  
कः सर्वदा वृषगतिस्त्वमिवातिमात्रं भूत्याश्रितः कथय पालितसर्वभूतः॥ 91 ॥  
(91. 'शंकरः.’ शं सुखम्. करो राजभागः. शंकरो महादेवः.)  
सूर्यस्य का तिमिरकुञ्जरवृन्दसिंही सत्यस्य का सुकृतवारिधिचन्द्रलेखा।  
पार्थश्च कीदृगरिदावहुताशनोऽभूत्का मालतीकुसुमदाम हरस्य मूर्ध्नि॥ 92 ॥  
(92. 'भागीरथी.’ भा कान्तिः. गीः वाणी. रथी रथो विद्यते यस्य सः. भागीरथी गङ्गा.)  
मेघात्यये भवति का सुभगावगाहा वृत्तं वसन्ततिलकं कियदक्षराणाम्।  
भो भोः कदर्यपुरुषा विषुवद्दिने च वित्तं च वः सुबहु तत्क्रियतां किमेतत्॥ 93 ॥  
(93. 'नदीयताम्.’ नदी. इयतां एतावदक्षराणाम्. न दीयताम्.)  
प्राप्ते वसन्तसमये वद किं तरूणां किं क्षीयते विरहिणामुरगः किमेति।  
किं कुर्वते मधुलिहो मधुपानमत्ताः कीदृग्वनं मृगगणास्त्वरितं त्यजन्ति॥ 94 ॥  
(94. 'दवविकलम्.’ दलम्. बलम्. बिलम्. कलं अव्यक्तमधुरम्. दवविकलं दावाग्निना व्याकुलम्.)  
दुर्वारवीर्य सरुषि त्वयि का प्रसुप्ता (1)श्यामा सपत्नहृदये (2)सुपयोधरा च।  
तुष्टे पुनः प्रणतशत्रुसरोजसूर्ये सैवाद्यवर्णरहिता वद नाम का स्यात्॥ 95 ॥  
(95. 'शस्त्री.’ आद्यवर्णरहिता 'स्त्री.’ हे दुर्वारवीर्य, त्वयि सरुषि सति सपत्नहृदये का प्रसुप्ता—शस्त्री, प्रणतशत्रुसरोजसूर्ये त्वयि तुष्टे सति सपत्नहृदये प्रसुप्ता सैवाद्यवर्णरहिता का—स्त्री.)  
F.N.  
(1. श्यामवर्णो लोहमयत्वात्; (पक्षे) षोडशवार्षिकी.)  
(2. सुष्ठु पयः जलं धरतीति सुपयोधरा. लोहनिर्मिते शस्त्रे पानीयं दीयते इति प्रसिद्धिः; (पक्षे) सुस्तनी.)  
उरसि (3)मुरभिदः का गाढमालिङ्गितास्ते सरसिजमकरन्दामोदिता नन्दने का।  
गिरिसमलघु(4)वर्णैरर्णवाख्यातिसंख्यैर्गुरुभिरपि कृता का छन्दसां वृत्तिरस्ति॥ 96 ॥  
(96. 'मालिनी.’ मा लक्ष्मीः. अलिनी भ्रमरी. मालिनी नाम छन्दोवृत्तम्.)  
F.N.  
(3. विष्णोः.)  
(4. अष्टाभिर्लघुभिः सप्तभिश्च गुरुभिरित्यर्थः.)  
समरशिरसि सैन्यं कीदृशं दुर्निवारं विगतघननिशीथे कीदृशे व्योम्नि शोभा।  
कमपि विधिवशेन प्राप्य योग्याभिमानं जगदखिलमनिन्द्यं दुर्जनः किं करोति॥ 97 ॥  
(97. 'अभिभवति.’ अभि नास्ति भीर्यस्य तत् भयरहितम्. भवति भानि नक्षत्राणि विद्यन्ते यस्मिंस्तत् भवत् तस्मिन्नक्षत्रयुक्ते. अभिभवति पराभवति. नीचो वृद्धिं गतो दुःखदायक एव भवेदिति भावः.)  
भवति गमनयोग्या कीदृशी भू रथानां किमतिमधुरमम्लं भोजनान्ते प्रदेयम्।  
प्रियतम वद नीचामन्त्रणे किं पदं स्यात्कुमतिकृतविवादाश्चक्रिरे किं समर्थै)ः॥ 98 ॥  
(98. 'समादधिरे’ समा अविषमा. दधि क्षीरजम्. रे इति नीचसम्बोधनं दीयते. समाहिताः.)  
भवति जयिनी काजौ सेनाह्वयाधरभूषणं वहति किमहिः पुष्पं कीदृक्कुसुम्भसमुद्भवम्।  
महति समरे वैरी वीर त्वया वद किं कृतः कमलमुकुले भृङ्गः कीदृक्पिबन्मधु राजते॥ 99 ॥  
(99. 'परागरञ्जितः.’ परा उत्कृष्टा. हे राग आरक्तत्व. गरं गरलम्. रञ्जि रञ्जतीत्येवंशीलं तत्. जितः. परागरञ्जितः परागेण केसरेण रञ्जितः प्रीणितमनाः.)  
आह्वानं किं भवति हि तरोः कस्यचित्प्रश्नविज्ञाः प्रायः कार्यं किमपि न कलौ कुर्वते के परेषाम्।  
पूर्णं चन्द्रं वहति ननु का पृच्छति म्लानचक्षुः केनोदन्याजनितमसमं कष्टमापनोति लोकः॥ 100 ॥  
(100. 'नीरापकारेण.’ हे नीप वृक्षविशेष. परे अन्ये. आत्मनः कार्याणि सर्वे कुर्वन्ति परकार्यकृत्तु विरलः. राका पूर्णिमा. हे काणा एकाक्ष. नीरापकारेण नीरस्य जलस्य अपकारो अभावस्तेन. नीरं विना तृषा कष्टं ददाति.)  
का सम्बुद्धिः सुभट भवतो ब्रूहि पृच्छामि सम्यक्प्रातः कीदृग्भवति विपिनं संप्रबुद्धैर्विहङ्गैः।  
लोकः कस्मिन्प्रथयति मुदं का त्वदीया च जैत्री प्रायो लोके स्थितमिह सुखं जन्तुना कीदृशेन॥ 101 ॥  
(101. 'वीहारसेविना.’ हे वीररवि रवः शब्दो विद्यते यस्मिन् तत् शब्दयुक्तम्. हासे हास्ये. सेना सैन्यम्. वीहारसेविना वीहार उपवनादिषु खेलनं सेवते इत्येवंशीलस्तेन.)  
गतक्लेशायासा विमलमनसः कुत्र मुनयस्तपस्यन्ति स्वस्थाः सुररिपुरिपोः का च दयिता।  
(1)कविप्रेयः किं स्यान्नवलघुयुतैरष्टगुरुभिर्बुधा वृत्तं वर्णैः स्फुटघटितबन्धं कथयत॥ 102 ॥  
(102. 'शिखरिणी.’ शिखराणि विद्यन्ते यस्मिन्नसौ शिखरि पर्वतः तस्मिन् शिखरिणि. ई लक्ष्मीः. शिखरिणी छन्दः.)  
F.N.  
(1. कविप्रियम्.)  
बिभर्ति वदनेन किं क इह सत्त्वपीडाकरं कुलं भवति कीदृशं गलितयौवनं योषिताम्।  
बभार हरिरम्बुधेरुपरि कां च केन स्तुतो हतः कथय कस्त्वया नगपतेर्भयं कीदृशात्॥ 103 ॥  
(103. 'विषमपादनिकुञ्जगताहितः.’ विषं गरलम्. अपात्. सर्पः. अनि नास्ति इः कामो यस्मिन् तत् कन्दर्परहितम्. कुं पृथ्वीम्. जगता संसारेण. अहितः शत्रुः. विषमपादनिकुञ्जगताहितः. विषमाणां दुर्गमाणां पादानां प्रत्यन्तपर्वतानां निकुञ्जेषु गहनस्थानेषु गता अहयः सर्पा यस्मिन् सः विषमपादनिकुञ्जगताहिस्तस्मात्. यत्र पर्वते शिलाया अधस्तात्सर्पा निर्गच्छन्ति ततः पर्वताद्बिभीयते.)  
हरिर्वहति कां तवास्त्यरिषु का गता कं च का कमर्चयति रोगवान्धनवती पुरी कीदृशी।  
हरिः कमधरद्बलिप्रभृतयो धरां किं व्यधुः कया सदसि कस्त्वया बुध जितोऽम्बुधिः कीदृशः॥ 104 ॥  
(104. 'कुंभीरमीनमकरागमदुर्गवारिः’ कुं पृथ्वीम्. भीः भयम्. अं विष्णुम्. ईः लक्ष्मीः. इनं सूर्यम्. अकरा नास्ति करो राजदण्डो यस्यां सा. अगं गोवर्धनपर्वतम्. अदुः ददति स्म. गवा वाण्या वादेन कृत्वा. अरिः प्रतिवादी. कुम्भीरमीनमकरागमदुर्गवारिः कुम्भीरा नक्राश्च मीना मत्स्याश्च मकराश्च तेषां आगमौ आगमनगमने ताभ्यां कृत्वा दुर्गं दुस्तरं वारि जलं यस्यासौ ईदृशः समुद्रो भवति.)  
पवित्रमतितृप्तिकृत्किमिह किं भटामन्त्रणं ब्रवीति धरणीधरश्च किमजीर्णसम्बोधनम्।  
हरिर्वदति को जितो मदनवैरिणा संयुगे करोति ननु कः शिखण्डिकुलताण्डवाडम्बरम्॥ 105 ॥  
(105. 'पयोधरसमयः.’ पयो जलम्. हे योध. हे धर पर्वत. हे रस अजीर्ण. हे सम मा लक्ष्मीस्तया सहवर्तमान हरे. मयः मयनामा कश्चिद्दैत्यविशेषो हरेण हत इति भावार्थः. पयोधरसमयः पयोधरस्य मेघस्य समयः कालः. मेघागमे हि मयूरा विशेषेण नृत्यन्तीत्यर्थः.)  
को मोहाय दुरीश्वरस्य विदितः सम्बोधनीयो गुरुः को धात्र्यां विरलः कलौ नवधनः किंवन्न कीदृग्द्विजः।  
किं लेखावचनं भवेदतिशयं दुःखाय कीदृक्खलः को विघ्नादिपतिर्मनोभवसमो मूर्त्या पुमान्कीदृशः॥ 106 ॥  
(106. 'राजीवसन्निभवदनः.’ राः द्रव्यम्. हे जीव हे गुरो. सन् सज्जनः. इभवत् हस्तिवत्. न विद्यते अः कृष्णोऽस्मिन्निति अनः. ब्राह्मणो हि कृष्णरहितः कदाचिन्न स्यादित्यर्थः. राजी पङ्क्तिः वसन् निवासं कुर्वन्. इभवदनः इभवत् हस्तितुल्यं वदनं मुखं यस्यासौ. गणेश इत्यर्थः. राजीवेन कमलेन सन्निभं सदृशं वदनं मुखं यस्यासौ राजीवसन्निभवदनः.)  
कामिन्याः स्तनभारमन्थरगतेर्लीलाचलच्चक्षुषः कन्दर्पैकविलासनित्यवसतेः कीदृक्पुमान्वल्लभः।  
हेलाकृष्टकृपाणपाटितगजानीकात्कुतस्तेऽरयः श्वासायासविशुष्ककण्ठकुहरा निर्यान्ति जीवार्थिनः॥ 107 ॥  
(107. 'समरतः.’ समं तुल्यं रतं भोगक्रिया यस्य सः. सङ्ग्रामात्.)  
दैत्यारातिरसौ वराहवपुषा कामुज्जहाराम्बुधेः का रूपं विनिहन्ति को मधुवधूवैधव्यदीक्षागुरुः।  
स्वच्छन्दं नवसल्लकीकवलनैः पम्पासरोमज्जनैः के विन्ध्याद्रिवने वसन्त्यभिमतक्रीडाभिरामस्थिताः॥ 108 ॥  
(108. 'कुञ्जराः.’ कुं पृथ्वीम्. जरा वृद्धत्वम्. अः कृष्णः. कुञ्जरा हस्तिनः.)  
का चक्रे हरिणा धने कृपणधीः कीदृग्भुजङ्गेऽस्ति किं कीदृक्कुम्भसमुद्भवस्य जठरं कीदृग्यियासुर्वधूः।  
श्लोकः कीदृगभीप्सितः सुकृतिनां कीदृङ्नभो निर्मलं क्षोणीमाह्वय सर्वगं किमुदितं रात्रौ सरः कीदृशम्॥ 109 ॥  
(109. 'कुमुदवनपरागरञ्जिताम्भोविहितगमागमकोकमुग्धरेखम्. कुमुद् पृथ्व्या हर्षोऽकारि. पृथ्वी उद्धृता इत्यर्थः. अवनपरा अवनं रक्षणं धनस्य गोपनं तत्र परा सावधाना. गरं विषम्. जितानि पीतानि अम्भांसि जलानि येन तज्जिताम्भः विहितगमा विहितः कृतो गमो गमनं यया सा. गमकः अर्थाभिप्रायेण गम्यते प्राप्यते स गमकः. अकमुक् कं पानीयं मुञ्चन्ति ते कमुचो मेघाः न विद्यन्ते कमुचो यस्मिन् तत् अकमुक्. मेघै रहितमित्यर्थः. हे धरे हे पृथ्वि. खं आकाशम्. कुमुदवनपरागरञ्जिताम्भोविहितगमागमकोकमुग्धरेखं कुमुदानां चन्द्रविकासिकमलानां वनानि तेषां परागेण रजसा रञ्जितं रङ्गयुक्तं कृतं अम्भो जलं यस्मिन् तत् ईदृशं सरः, पुनः कीदृशम्. विहितौ निष्पादितौ गमागमौ गमनागमने याभ्यां तौ विहितगमागमौ तौ च तौ कोकौ च ताभ्यां कृत्वा मुग्धा सुन्दरा रेखा पङ्क्तिर्यस्मिन् तत्. यतस्तौ चक्रवाकीचक्रवाकौ अन्योन्यं वियुक्तौ सन्तौ रात्रौ मिलनाय तीरात्तीरं पर्यटतः तयोर्गमनागमनेन जलरेखायाः भवात् रात्रौ सर ईदृशं इति भावः.’)  
मुण्डः पृच्छति किं मुरारिशयनं का हन्ति रूपं नृणां कीदृग्वीरजनश्च कोऽतिगहनः सम्बोधयावञ्चितम्।  
का धात्री जगतो बृहस्पतिवधूः कीदृक्कविः क्वादृतः कोऽर्थः किं भवता कृतं रिपुकुलं कीदृक्सरो वासरे॥ 110 ॥  
(110. 'विकचवारिजराजिसमुद्भवोच्छलितभूरिपरागविराजितम्.’ ह विकच विगताः कचाः केशा यस्य सः तत्सम्बोधनम्. हे वालरहित. वारि जलम्. महाप्रलये हरिः शेषशय्यायां समुद्रजले शेते. जरा वृद्धत्वम्. आजिसमुद् आजौ सङ्ग्रामे समुत् सहर्षः. भवः संसारः. हे अच्छलित हे अवञ्चित. भूः पृथ्वी. इपरा इः कामस्तेन परा उत्कृष्टा नित्ययौवनवती. गवि वाण्याम्. राः द्रव्यम्. जितम्. विकचवारिजराजिसमुद्भवोच्छलितभूरिपरागविराजितं विकचानां प्रफुल्लानां वारिजानां कमलानां राजिः पङ्क्तिस्तस्याः समुद्भवस्तेन उच्छलितो यो भूरि प्रचुरः परागः तेन विराजितं शोभितम्.)  
कस्मै यच्छति सज्जनो बहुधनं सृष्टं जगत्केन वा शम्भोर्भाति च को गले युवतिभिर्वेण्यां च का धार्यते।  
गौरीशः कमताडयच्चरणतः का रक्षिता राक्षसैरारोहादवरोहतः कलयतामेकं द्वयोरुत्तरम्॥ 111 ॥  
(111. साधवे—वेधसा, कालिमा—मालिका, कालं–लङ्का.)  
कः स्यादम्बुदयाचको युवतयः कं कामयन्ते पतिं लज्जा केन निवार्यते निकटके दासे कथं यावनी।  
भाषा दर्शयतेति वस्तुषु महाराष्ट्रे कदा वा भवेदाद्यन्ताक्षरयोर्हि लोपरचनाचातुर्यतः पूर्यताम्॥ 112 ॥  
(112. धारा—राधा. वन्द्या—द्यावं. (अहिहा इन्द्रः) काशं-शंका. पाशं-शंपा. (विद्युत्).)  
का मेघादुपयाति कृष्णदयिता का वा सभा कीदृशी कां रक्षत्यहिहा शरद्विकचयेत्कं धैर्यहन्त्री च का।  
कं धत्ते गणनायकः करतले का चञ्चला कथ्यतामारोहादवरोहतश्च निपुणैरेकं द्वयोरुत्तरम्॥ 113 ॥  
(113. धारा—राधा. वन्द्या—द्यावं. (अहिहा इन्द्रः) काशं-शंका. पाशं-शंपा. (विद्युत्).)  
कुत्र श्रीः स्थिरतामुपैति भुवि को दुःखी किमीषत्पदं धर्मादीन्विनिवारयन्ति पथि के पान्थस्य दीनस्य च।  
का सम्बुद्धिरिह श्रियश्च तमसः कौ नाशकौ प्रोच्यतां गच्छन्तं पथिकं किमाह यवनः सङ्गाभिलाषान्वितः॥ 14 ॥  
(114. इमे उत्तरे अर्धस्फोरिते एवान्येषां योजनासौकर्याय लिख्येते–ए विष्णौ, भयी भीतियुक्तः, आ खला (डलयोरभेदात् खडा) एवं ए भय्या खडा.)  
कः खे भाति हतो निशाचरपतिः केनाम्बुधौ मज्जति कः कीदृक्तरुणीविलासगमनं को नाम राज्ञां प्रियः।  
पत्रं किं नृपतेः किमप्सु ललितं को रामरामाहरो मत्प्रश्नोत्तरमध्यमाक्षरपदं यत्तत्तवाशीर्वचः॥ 115 ॥  
(115. ग्रहेशः रामेण. मैनाकः. मन्थरम्. सचिवः. तुरङ्गः गजः. राजीवम्. रावणः. एतन्मध्यमाक्षरघटितं वाक्यं 'हे मे नाथ चिरं जीव’ इति राजानं प्रति आशीर्वचनम्.)  
किं त्राणं जगतां न पश्यति च कः के देवताविद्विषः किं दातुः करभूषणं निरुदरः कः किं पिधानं दृशाम्।  
के खे खेलनमाचरन्ति सुदृशां किं चारुताभूषणं बुद्ध्या ब्रूहि विचार्य सूक्ष्ममतिमंस्त्वेकं द्वयोरुत्तरम्॥ 116 ॥  
(116. अन्धः अन्नं दृग्विहीनश्च. दानवाः दैत्याः दानवारि च. दानोदकमित्यर्थः. तमः राहुः अन्धकारश्च. वयः पक्षिणः तारुण्यं च.)  
कः कर्णारिपिता गिरीन्द्रतनया कस्य प्रिया कस्य तुक्को जानाति परेङ्गितं विषमगुः कुत्रोदभूत्कामिनाम्।  
भार्या कस्य विदेहजा तुदति का भौमेऽह्नि निन्द्यश्च कस्तत्प्रत्युत्तरमध्यमाक्षरपदं सर्वार्थसम्पत्करम्॥ 117 ॥  
(117. वासवः. हरस्य. ह्रस्वस्य तुगागमो 'ह्रस्वस्य पिति कृति तुक्’ इति सूत्रेण. मतिमान्. नमसि. रामस्य. कुस्तुतिः. अभ्यङ्गः. एतन्मध्यमाक्षरघटितवाक्यं 'सरस्वति नमस्तुभ्यम्’ इति. विषमा पञ्च गावो बाणा यस्येति विषमगुः कामः.)  
लावण्यं क्व नु योषितां नभसि के सञ्चारमातन्वते कासामुच्चरता भवन्ति निनदाः क्व क्रीडतो दम्पती।  
केषु श्रीः प्रकटीचकार भगवान्सीतापतिः पौरुषं मत्प्रश्नोत्तरमध्यवर्णघटितो देवो मुदे सोऽस्तु वः॥ 118 ॥  
(118. नैपुण्ये, अण्डजाः, पारीणां, एकान्ते, रक्षःसु, मध्यमवर्णोद्धारात्पुण्डरीकाक्षः. इत्युत्तरम्. पारीणामित्यस्य नदीपूर इत्यर्थः. 'कर्करीपूरयोः पारी पादरज्ज्वां च हस्तिनः’ इति विश्वः.)  
कः पूज्यः सुजनत्वमेति कतमः क्व स्थीयते पण्डितैः श्रीमत्या शिवया च केन भुवने युद्धं कृतं दारुणम्।  
किं वाञ्छन्ति सदा जना युवजना ध्यायन्ति किं मानसे मत्प्रश्नोत्तरमध्यमाक्षरपदं भूयात्तवाशीर्वचः॥ 119 ॥  
(119. भूदेवः, स्ववशः, संसदि, दुर्गेण (दैत्यः) वैभवं, युवतिं, मध्यमाक्षरोद्धारेण देवसर्गे भव इत्युत्तरम्. उच्चकोटिस्थः स्याः इति तात्पर्यम्.)  
क्षोणीकं सहते करोति दिवि का नृत्यं शिवायाः पतिर्भूतानां कमयुङ्क्त जीवहरणे का रामशत्रोः पुरी।  
कं रक्षन्ति च साधवः पशुपतेः किं वाहनं प्रोच्यतामालोमप्रतिलोमशास्त्रचतुरैरेकं द्वयोरुत्तरम्॥ 120 ॥  
(120. भारं—रंभा. कालं—लंका. दीनं—नंदी.)  

## प्रश्नोत्तराणि
  
भारतं चेक्षुदण्डं च सिन्धुमिन्दु च वर्णय।  
पादमेकं प्रदास्यामि प्रतिपर्वरसोदयः॥ 1 ॥  
(1. पूर्वार्धं भोजराजस्योक्तिः. उत्तरार्धं तु कालिदासस्य प्रत्युक्तिः.)  
कियन्मात्रं जलं विप्र जानुदघ्नं नराधिप।  
तथापी यमवस्था ते न हि सर्वे भवादृशाः॥ 2 ॥  
(2. प्रथमपादस्तृतीयपादश्च नदीमुत्तितीर्षोर्भोजस्योक्तिः. द्वितीयपादश्चतुर्थपादश्च राजदर्शनार्थं छद्मना काष्ठभारवाहपण्डितस्य प्रत्युक्तिः.)  
(1)अहो केनेदृशी बुद्धिर्दारुणा तव निर्मिता।  
त्रिगुणा श्रूयते बुद्धिर्न तु दारुमयी क्वचित्॥ 3 ॥  
(3. पूर्वार्धं मानिनीमनुनयतो वल्लभस्योक्तिः. उत्तरार्धं तु तस्या वक्रोक्तिः.)  
F.N.  
(1. क्रूरा; (पक्षे) काष्ठेन.)  
भूरिभारभराक्रान्तो बाधति स्कन्ध एष ते।  
न तथा बाधते स्कन्धो यथा बाधति बाधते॥ 4 ॥  
(4. पूर्वार्धं मृगयाया गृहमागच्छतः शिबिकारूढस्य भोजराजस्योक्तिः. उत्तरार्धं च राजदर्शनार्थं गच्छतः शिबिकावाहकस्य पण्डितस्य प्रत्युक्तिः.)  
निरर्थकं जन्म गतं नलिन्या यया न दृष्टं तुहिनांशुबिम्बम्।  
उत्पत्तिरिन्दोरपि निष्फलैव कृता विनिद्रा नलिनी न येन॥ 5 ॥  
(5. पूर्वार्धं बिह्लणस्योक्तिः. उत्तरार्धं राजकन्यायाः.)  
अङ्गणं तदिदमुन्मदद्विपश्रेणिशोणितविहारिणो हरेः।  
उल्लसत्तरुणकेलिपल्लवां सल्लकीं त्यजति किं मतङ्गजः॥ 6 ॥  
(6. पूर्वार्धं तच्चित्तपरीक्षिकाया राजकन्याया उक्तिः. उत्तरार्धं तदनुरक्तस्य बिह्लणस्य प्रत्युक्तिः.)  
इदमनुचितमक्रमश्च पुंसां यदिह जरास्वपि मान्मथा विकाराः।  
इदमपि न कृतं नितम्बिनीनां स्तनपतनावधि जीवितं रतं वा॥ 7 ॥  
(7. पूर्वार्धं सारक्रीडां कुर्वत्याः शीलाभट्टारिकायाः उत्तरार्धं च भोजस्य.)  
यदेतच्चन्द्रान्तर्जलदलवलीलां वितनुते तदाचष्टे लोकः शशक इति नो मां प्रति तथा।  
अहं त्विन्दुं मन्ये त्वदरिविरहाक्रान्ततरुणीकटाक्षोल्कापातव्रणकिणकलङ्काङ्किततनुम्॥ 8 ॥  
(8. पूर्वार्धं रात्रौ चन्द्रं वर्णयतो भोजस्योक्तिः. उत्तरार्धं च राजदर्शनार्थं आगतस्य छद्मचौरपण्डितस्य.)  
भवित्री रम्भोरु त्रिदशवदनग्लानिरधुना स रामो मे स्थाता न युधि पुरतो लक्ष्मणसखः।  
इयं यास्यत्युच्चैर्विपदमधुना वानरचमूर्लघिष्ठेदं षष्ठाक्षरपरविलोपात्पठ पुनः॥ 9 ॥  
(9. प्रतिचरणसप्तमाक्षरविलोपात्. द्वितीयोऽर्थ उद्भवति. पूर्वचरणत्रयं रावणस्य सीतां प्रति उक्तिः. चतुर्थचरणस्तु तस्याः प्रत्युत्तरम्.)  
अष्टौ हाटककोटयस्त्रिनवतिर्मुक्ताफलानां तुलाः पञ्चाशन्मधुगन्धमत्तमधुपाः क्रोधोद्धताः सिन्धुराः।  
अश्वानामयुतं प्रपञ्चचतुरं पण्याङ्गनानां शतं दण्डे पाण्ड्यनृपेणढौकितमिदं वैतालिकायार्पणम्॥ 10 ॥  
(10. निखिलमपि पद्यं विज्ञापयतो भाण्डागारिकस्योक्तिः. वैतालिकायार्पय इति च सप्ताक्षराणि वैतालिकगीतदत्तकर्णस्य विक्रमादित्यस्य प्रत्युक्तिः.)  

## चित्रम्
  
नमामि मामनोनुन्नमानं मुनिममानिनम्।  
नानाननममानाममोंनामानमुमेनमुम्॥ 1 ॥  
(1. द्व्यक्षरं पद्यम्. नमानि नमस्करोमि. कम्. उं विष्णुम्. न केवलं तमेव अपि तु उमेनं पार्वतीनाथम्. हरिहरमित्यर्थः. किं भूतम्. मामनोनुमन्नानं मा लक्ष्मीस्तस्या मनसो नुन्नोऽपहृतो मानो येन स तथा तं लक्ष्मीचाञ्चल्यगर्वापहारिणम्. पुo किंo. मुनिं योगीश्वरं अमानिनं मानरहितम्. पुo किंo नानाननं नानाविधानि आननानि मुखानि यस्यासौ तं दशावतारत्वादनेकविधमुखम्. पुo किंo. अमानामं अमानमाकाशममति अतिक्रामतीत्यमानामस्तम्. पुo. किंo. अमानामं अमानमाकाशममति अतिक्रामतीत्यमानामस्तम्. पुo किंo. ओंनामानं ब्रह्मस्वरूपम्. एवंविधं उमेनं हरं उं हरिं च नमामि.)  
तारतारतरैरेतैरुत्तरोत्तरतो रुतैः।  
रतार्ता तित्तिरी रौति तीरे तीरे तरौ तरौ॥ 2 ॥  
(2. द्व्यक्षरः.)  
तनुता तनुतां नीता तेन ते नीतनीतिना।  
नाता नूतनता तान्तिं तनौ तेनातनोति नः॥ 3 ॥  
(3. द्व्यक्षरः.)  
या माता ममता माया मा परोक्षक्षरोपमा।  
तारोने गगनेऽरो तामक्षगछछगक्षम॥ 4 ॥  
(4. उ इति सम्बोधनम्. हे अक्षगछछगक्षम अक्षैरिन्द्रियैर्गच्छन्ति प्रतिपद्यन्ते ते अक्षगच्छाः विषयाः तेषां छगः नाशः तत्र क्षमः समर्थः तस्य सम्बोधनम्. हे महायोगिन्. गगने आकाशे तां अर प्राप. किंभूते गगने. तारोने ताराभिः ऊनं तस्मिन्. तां काम्. या माता अर्थात् विश्वस्य माता. पुo कीo. या ममता ममतास्वरूपेण वर्तते. या वैष्णवी माया. पुo कीo. या मा लक्ष्मीः. पुo कीo. या परोक्षक्षरोपमा परश्चासौ उक्षा च परोक्षा वृषभः तेन क्षरति गच्छतीति स श्रीमहादेवः तेन उपमीयतेति सा.)  
सरस्वतिप्रसादं मे स्थितिं चित्तसरस्वति।  
सरस्वति कुरु क्षेत्रकुरुक्षेत्रसरस्वति॥ 5 ॥  
(5. स्वतिप्रसादं सुन्दरातिप्रसन्नतां सर प्राप्नुहि. चित्तसरस्वति चित्तसमुद्रे. क्षेत्रं शरीरमेव कुरुक्षेत्रं तत्र सरस्वत्याख्यनदीरूपे. नद्याः समुद्रस्थितेरौचित्येन मम चित्तसमुद्रे स्थितिं कुरु इत्यर्थः.)  
संसार साकन्दर्पेण कन्दर्पेण ससारसा।  
शरं नवाना बिभ्राणा नाबिभ्राणा शरन्नवा॥ 6 ॥  
(6. नवा शरत् कन्दर्परूपेण दर्पेण साकं ससार. किंभूता. ससारसा सारसेन पक्षिविशेषेण पद्मेन वा सहिता. शरं काण्डं बिभ्राणा पोषयन्ती. परिपाकं प्रापयन्तीत्यर्थः. नवाना नवमनः शकटं कर्दमाभावेन पथि यस्यां सा. न अविभ्राणा वीनां पक्षिणां भ्राणः शब्दः न तेन रहिता च.)  
मारारिशक्ररामेभमुखैरासाररंहसा।  
सारारब्धस्तवा नित्यं तदर्तिहरणक्षमा॥ 7 ॥  
(7. खड्गबन्धोऽयम्. उमा गौरी शं सुखं मे मह्यं दिश्याद्देश्यात्. कीदृशी. आदिजा जगदादिभवा. तथा मारारिः शंभुः, शक्र इन्द्रः, रामो जामदग्नयो दाशरथिर्वा, इभमुखो गणाधिपस्तैरासाररंहसा वेगवर्षवद्वेगेनादरावेशात्सार उत्कृष्ट आरब्धः प्रकृतः स्तवः स्तुतिर्यस्याः सा. तथा नित्यं सदा तेषां मारारिप्रभृतीनामर्तेः पीडाया हरणेऽपनयने क्षमा समर्था. तथा नतानां मातेव माता. वत्सलत्वात्. तथा सङ्घट्टः समूहः कासां श्रियामृद्धीनाम्. तथा बाधितो नाशितो भक्तानां सम्भ्रमो भयं यया सा तथाभूता. तथा मान्या पूज्या. अथ सीमा मर्यादा रामाणां स्त्रीणाम्. सर्वोत्तमेत्यर्थः.)  
माता नतानां सङ्घट्टेः श्रियां बाधितसम्भ्रमा।  
भान्याथ सीमा रामाणं शं मे दिश्यादुमादिजा॥ 8 ॥  
(8. खड्गबन्धोऽयम्. उमा गौरी शं सुखं मे मह्यं दिश्याद्देश्यात्. कीदृशी. आदिजा जगदादिभवा. तथा मारारिः शंभुः, शक्र इन्द्रः, रामो जामदग्नयो दाशरथिर्वा, इभमुखो गणाधिपस्तैरासाररंहसा वेगवर्षवद्वेगेनादरावेशात्सार उत्कृष्ट आरब्धः प्रकृतः स्तवः स्तुतिर्यस्याः सा. तथा नित्यं सदा तेषां मारारिप्रभृतीनामर्तेः पीडाया हरणेऽपनयने क्षमा समर्था. तथा नतानां मातेव माता. वत्सलत्वात्. तथा सङ्घट्टः समूहः कासां श्रियामृद्धीनाम्. तथा बाधितो नाशितो भक्तानां सम्भ्रमो भयं यया सा तथाभूता. तथा मान्या पूज्या. अथ सीमा मर्यादा रामाणां स्त्रीणाम्. सर्वोत्तमेत्यर्थः.)  
सरला बहलारम्भतरलालिबलारवा।  
वारलाबहलामन्दकरला बहलामला॥ 9 ॥  
(9. मुरजबन्धोऽयम्. शरद्वर्णनमेतत्. सरलो दीर्घ आसमन्ताद्बहलेन प्रभूतेनारम्भेण तरलानां चञ्चलानामलिबलानां भ्रमरसैन्यानामारवः शब्दो यस्यां सा सरलाबहलारम्भतरलालिबलारवा. तथा वारलाभिर्हंसीभिर्बहला सन्तता. यदि वा वारेण परिपाट्या लावो लवनं येषां तानि तथाविधानि हलानि हलकृष्टधान्यक्षेत्राणि यस्यां सा तथाविधा. तथा करं लान्ति गृह्णन्ति ये ते करला नृपाः। अमन्दा यात्रायां सोद्यमाः करला यस्यां सा तथाविधा तथा बहलानि प्रभूतान्यामलान्यामलकीफलानि यस्यां सा तथाविधा. यदि वा बहलमत्यर्थममला निर्मला बहुलामला.)  
भासते प्रतिमासाररसाभाताहताविता।  
भावितात्मा शुभा वादे देवाभा बत ते सभा॥ 10 ॥  
(10. पद्मबन्धः.)  
मारमासुषमा चारु रुचा मारवधूत्तमा।  
मात्तधूर्ततमावासा सा वामा मेऽस्तु मा रमा॥ 11 ॥  
(11. पद्मबन्धः.)  
रसा साररसा सार सायताक्ष क्षतायसा।  
सातावात तवातासा रक्षतस्त्वस्त्वतक्षर॥ 12 ॥  
(12. सर्वतोभद्रः. हे सार उत्कृष्ट, तव रक्षतः पालयतः सतः सा रसा पृथ्वी सारसा उत्कृष्टरसास्तु भवतु. हे आयताक्ष दीर्घलोचन, तथा सा क्षतायसा चास्तु क्षतो नाशित आयोऽर्थागमो यैस्ते क्षतायाश्चौरादयस्तान्स्यत्यन्तं नयतीति कृत्वा. तथा सातं सुखमवतीति सातावा, श्रेयस्करीत्यर्थः. अस्त्विति सर्वत्र योज्यम्. हे अत, अतति नित्यमेवोद्यमं भजत इत्यर्थ. तथा अतासा अक्षया रसा. भवत्वित्यत्रापि योगः तुर्नियमे. रक्षत एव, न त्ववलिप्तस्य. तथा हे अतक्षर तक्षणं तक्षस्तनूकरणं तं राति ददातीति तक्षरः, न तक्षरोऽतक्षरः. पुष्टिद इत्यर्थः.)  
यदानतोऽयदानतो नयात्ययं न यात्ययम्।  
शिवे हितां शिवेहितां स्मरामितां स्मरामि ताम्॥ 13 ॥  
(13. यस्यामानतोऽयं जनः न यात्ययं नीतिविश्लेषं न याति. कुतः अयदानतः अर्थात् तयैवास्य शुभावहविधिदानात्. शिवे मङ्गले हितां अनुकूलाम्. शिवेन महादेवेन ईहितां प्रार्थनीयाम्. स्मरेण कन्दर्पेण अमितां मातुमयोग्याम्. अनभिभूतामित्यर्थः.)  
अम्नायानामाहान्त्यावागीतिर्नीतिर्भीतिः प्रीतिः।  
भोगो रोगो मोदो मोहो ध्येयेच्चेच्छेत्क्षेमे देशे॥ 14 ॥  
(14. चतुर्मात्रिको विद्युन्मालाछन्दः. आम्नायानां वेदानामन्त्या वाक् उपनिषद् आह अकथयत्. किम्. ईतिः नीतिः भीतिः प्रीतिः भोगः रोगः मोदः मोहः क्षेमे शुभे देशे स्थाने आत्मपरात्मनोः ध्येयेत् इच्छेच्च.)  
नागविशेषे शेषे शेषेऽशेषेति संहृते जगति।  
हंस्यसिकालं कालंका लङ्कालङ्घने स्तुतिर्भवतः॥ 15 ॥  
(15. सानुप्रासः. हे राम, त्वया अशेषे समस्तेऽपि जगति संहृते त्वं नागविशेषे शेषनागे शेषे स्वपिषि तथा असिवत् खड्गवत् कालं कृष्णं कालं हंसि मारयसि. अतो भवतस्तव लङ्काया लङ्घने पारगमने का स्तुतिः स्तवनं न किमपीत्यर्थः.)  
विनायमेनो नयतासुखादिना विना यमेनोनयता सुखादिना।  
महाजनोऽदीयत मानसादरं महाजनोदीयतमानसादरम्॥ 16 ॥  
(16. मृतं जटायुषं दृष्ट्वा रामं प्रति लक्ष्मणोक्तिरियम्. अयं विना पक्षिस्वरूपः पुरुषः जटायुः यमेन यतमानसादरं यतमानानां रक्षितुमुद्यतानां सादं विषादं राति ददातीति तत् यथा स्यात्तथा अरं शीघ्रं मानसात् मानसं चित्तमेव मानसं मानससरस्तस्मात् अदीयत अखण्ड्यत. अयं किंभूतः. महाजनः महात्मा महाजनोदी च महं उत्सवमजन्ति क्षिपन्ति ये दुर्जनास्तन्नोदी तदपसारकः. यमेन किंभूतेन. एनो विना अपराधमृते नयता स्वपुरं प्रापयता असुखादिना प्राणभक्षकेण सुखादिना ऊनयता च हीनं कुर्वता च इत्यर्थः.)  
विश्वस्य हेतुरमरैर्बहु गीयसे त्वं विश्वम्भरे शिवशिवे त्रिगुणात्ममूर्ते।  
चिद्व्योमतोऽपि परमां प्रथमां वदन्ति त्वां योगिनः स्तुतिपराः प्रणिधानदृष्ट्या॥ 17 ॥  
(17. अस्य वसन्ततिलकाछन्दसो दुर्गास्तुतिरूपस्य पद्यस्य चतुर्णामपि पादानां षष्ठसप्तमाष्टमाक्षरलोपेन इन्द्रवज्रावृत्तं शिवस्तुतिश्च जायते.)  
पायाद्वः करणोऽरणो रणरणो राणो रणोवारणो दत्ता येन रमारमारमरमा रामारमाः सा रमा।  
स श्रीमानुदयोदयो दयदयो दायोदयोदेदयो विष्णुर्जिष्णुरभीरभीरभिरभीराभीरभीसारभीः॥ 18 ॥  
(18. सः पुराणप्रसिद्धः. वेवेष्टि व्याप्नोतीति विष्णुर्भगवान्वो युष्मान्पायादित्यर्थः. वः इति बहुवचनेन सर्वसमत्वं सूचितम्. माययास्पृष्टस्य तस्य कथं रक्षकत्वं भवत्वित्यत आह. श्रीमानिति. श्रीर्नित्यमस्यास्तीति श्रीमान् माया विनाभूदित्यर्थः. ननु बहूनां रक्षणपरिपन्थिनां विद्यमानत्वात्कथमस्य रक्षकत्वमित्याह. विष्णुरिति. जयनशीलः इत्यर्थः. तथा च रक्षणपरिपन्थिनोऽपि तद्वशगा इति भावः. इदानीं वः इति बहुवचनोक्तं सर्वसमत्वं द्रढयितुमवतारविशेषान्विशेषणमुखेनाह. करण इति. कं जलं रणति गच्छतीति करणः. मत्स्यकूर्मावतारवानित्यर्थः. पुनः अरणः न विद्यते रणः सङ्ग्रामो यस्य स तथा. अनेन च ब्रह्मकर्ममात्रप्रणयी वामनावतार उक्तो भवति. यस्येति शेषः. स कः. यस्य विष्णोः राणः रणस्यायं राणाः; रणसम्बन्धीत्यर्थः. रणरणः रणाच्छब्दाज्जायमानो रणः शब्दो रणरणः प्रतिशब्दः रणोवारणः रणस्य उः लक्षणं व्रणादिचिह्नं येषां ते रणवः वीराः तान् वारयतीति रणोवारणः अभूत्. उकारस्त्विह लक्षणम्. अनेन नृसिंहावतार उक्तो भवति. कः सः. येन अरं शीघ्रं अरीणां समूहो आरं अरिवृन्दं मिनोति हिनस्तीति आरमाः तेन आरमा अरिकुलनिहन्त्रा रमा लक्ष्मीर्विप्रेभ्यो विश्राणिता दत्ता. तथा रमया रमते असौ रमारमो विष्णुस्तस्मिन्रमन्ते ते रमारमरमाः ब्राह्मणास्तान् आरमयति आह्लादयति सः तथा आस बभूवेत्यर्थः. अनेन क्षत्रियान्तकारिपरशुरामावतार उक्तो भवति. पुo कo उदयोदयः. याति प्राप्नोतीति यः न यः अयः अप्राप्तः उदयो येन तत् अयोदयं भूधरादि. उत् उद्धृतं अयोदयं अप्राप्तोदयं जलनिमग्नं भूधरादि येन सः तथा. अनेन आदिवराह उक्तो भवति. पुo कo. अदयदयः अदयेषु दयते स तथा. क्रूरेष्वपि दयावानित्यर्थः. अनेन बौद्धावतार उक्तो भवति. पुo कo. दायोदयोदेदयः दायार्थं विभागार्थं उद्धृतं अयो लोमयं शस्त्रं यैस्ते दायोदयाः धार्तराष्ट्राः तान्द्यति खण्डयतीति तथाविधोऽर्जुनः तस्मिन् दयते स तथा. अनेन कृष्णावतार उक्तो भवति. पुo कo. अभीरभीरभिः पराङ्गनाहरणादिभ्यः कृत्येभ्यो अभीरा निर्भयाः रावणादयस्तेषु भियै भयार्थं रभते राभस्येन वर्तते स तथा. अनेन रामावतार उक्तो भवति. पुo कo. अभीराभीरभीसारभीः अभीराः शूराः भीराः कातराः तेष्वपि कोट्या लोभादिवशात् भियं सारयन्ति प्रयच्छन्ति ते दुष्टम्लेच्छास्तेषां भीः यस्मात् स तथा. अनेन कल्क्यवतार उक्तो भवति.)  

## भाषाचित्रम्  
  
उत्सरङ्गरलितोरुकटारीभाजिरा उत भयङ्करभालः।  
सन्तु पायकगणा जय तैस्त्वं गामगोहरमिलाव इलावी॥ 1 ॥  
(1. हे राजन् तव पायकगणाः सेवकलोका उत्सरङ्गकलितोरुकटारीभाजिराः उत्सरङ्गा अतिमुदिताः कलितोरुकटाः सज्जितपृथुलकपोला ये अरीभाः शत्रुगजास्तेषां योऽसौ आजिः सङ्ग्रामः तं रान्ति ददतीति ते सन्तु. उत पुनः भयङ्करभालाः भृकुटीभीषणललाटाः सन्तु. तैः पायकगणैः इलावः पृथ्वीरक्षकः इलावीजितकन्दर्पस्त्वं अगोहरं अगोग्रहं यथा स्यात्तथैवं गां पृथ्वीं जय परदेशानात्मीयान्कुरु.)  
हनयनहुताशज्वालया जो जलाया रतिनयनजलौघे खाक बाकी बहाया।  
तदपि दहति चित्तं माकक्या मैं करोंगी मदनसरसि भूयः क्या बला आग लागी॥ 2 ॥  
नूनं बादलशाइ शोहपसरी निःसाणशब्दः खरः शत्रुं पाडि लुटालितो विहणिसो एवं भणन्त्युद्धटाः।  
रूढे गर्दभरामघालि सहसा रे कं तमेरे कहे कण्ठे पापनिवेशि याहि शरणं श्रीमल्लदेवं प्रभुम्॥ 3 ॥  

## जातिवर्णनम्
  
### सिंहः
गर्जन्हरिः साम्भसि शैलकुञ्जे प्रतिध्वनीनात्मकृतान्निशम्य।  
पदं बबन्ध क्रमितुं सरोषः प्रतर्कयन्नन्यमृगेन्द्रनादम्॥ 1 ॥  
लीढग्रस्तविपाण्डुराग्रनखयोराकर्णदीर्णं मुखं विन्यस्याग्रिमयोर्युगे चरणयोः सद्यो विभिन्नद्विपः।  
एतस्मिन्मदगन्धवासितसटः सावज्ञतिर्यक्चलत्सृक्वान्ताहतिधूतलोलमधुपः कुञ्जेषु शेते हरिः॥ 2 ॥  
पश्योदञ्चदवाञ्चदञ्चितवपुः पश्चार्धपूर्वार्धभाक्स्तब्धोत्तानितपृष्ठनिष्ठितमनाग्भुग्नाग्रलाङ्गूलभृत्।  
दंष्ट्राकोटिविशङ्कटास्यकुहरः कुर्वन्सटामुत्कटामुत्कर्णः कुरुते क्रमं करिपतौ क्रूराकृतिः केसरी॥ 3 ॥  
उत्कर्णोऽयमकाण्डचण्डिमपटुः स्फारस्फुरत्केसरः क्रूराकारकरालवक्रविकटस्तब्धोर्ध्वलाङ्गूलभृत्।  
चित्रेणापि न शक्यतेऽभिलिखितुं सर्वाङ्गसङ्कोचनाच्चीत्कुर्वद्गिरिकुञ्जकुञ्जरशिरःकुम्भस्थलस्थो हरिः॥ 4 ॥  
### तरक्षुः
लाङ्गूलेनाभिहत्य क्षितितलमसकृद्धारयन्नग्रपद्भ्यामात्मन्येवावलीय द्रुतमथ गगनं प्रोत्पतन्विक्रमेण।  
स्फूर्जद्धुंकारघोषः प्रतिदिशमखिलान्द्रावयन्नेष जन्तून्कोपाविष्टः प्रविष्टः प्रतिवनमरुणोच्छूनचक्षुस्तरक्षुः॥ 5 ॥  
### करिणः
अम्भोमुचां सलिलमुद्वमतां निशीथे तालीवनेषु निभृतं स्थिरकर्णतालाः।  
आकर्णयन्ति करिणोऽर्धनिमीलिताक्षा धारारवान्दशनकोटिनिषण्णहस्ताः॥ 6 ॥  
### मृगः
ग्रीवाभङ्गाभिरामं मुहुरनुपतति स्यन्दने बद्धदृष्टिः पश्चार्धेन प्रविष्टः शरपतनभयाद्भूयसा पूर्वकायम्।  
दर्भैरर्धावलीढैः श्रमविवृतमुखभ्रंशिभिः कीर्णवर्त्मा पश्योदग्रप्लुतत्वाद्वियति बहुतरं स्तोकमुर्व्यां प्रयाति॥ 7 ॥  
### भल्लः
नयनपथनिरोधाक्रोधनिर्धूतभालभ्रमदविरलरोमस्तोमबद्धान्धकारः।  
कृमिकवलनलोभोत्खातवल्मीकरन्ध्रोत्थितफणिफणघातैरुच्छलत्येष भल्लः॥ 8 ॥  
### हयः
यावच्छकलितो वायुरेकीभवितुमर्हति।  
तावदेव तुरङ्गोऽयमाजगाम जगाम च॥ 9 ॥  
मण्डले मण्डलाकारो रेखा वाजीमयी जवे।  
सव्यापसव्ये द्विमुखो नकुलाधिष्ठितो हयः॥ 10 ॥  
पुरो नुन्नः पश्चाद्व्रजति विधृतश्चोच्छ्रिततनुः समुत्पत्त्योत्तानः पतति पथि लोकान्प्रविशति।  
हयः किञ्चिद्गच्छेद्यदि नयति पत्तिं क्वचिदहो कशाघाते तिष्ठत्यथ चरणघातेन खनति॥ 11 ॥  
आकर्षन्निव गां वमन्निव खुरौ पश्चार्धमुज्झन्निव स्वीकुर्वन्निव खं पिबन्निव दिशो वायूंश्च मुष्णन्निव।  
साङ्गारप्रकरां स्पृशन्निव भुवं छायाममृष्यन्निव प्रेङ्खच्चामरवीज्यमानवदनः श्रीमान्हयो धावति॥ 12 ॥  
पश्चादङ्घ्री प्रसार्य त्रिकनतिविततं द्राघयित्वाङ्गमुच्चैरासज्याभुग्नकण्ठो मुखमुरसि सटां धूलिधूम्रां विधूय।  
घासग्रासाभिलाषादनवरतचलत्प्रोथतुण्डस्तुरङ्गो मन्दं शब्दायमानो विलिखति शयनादुत्थितः क्ष्मां खुरेण॥ 13 ॥  
### कपिः
यदर्कांशुक्लान्तस्फुरदरुणपुष्पोदरधिया प्रविष्टो नासान्तः क्वणितमणिडिम्भः प्रकुरुते।  
कपिः स्थित्वा स्थित्वा तदिदमनुसृण्वन्विचकितो धुनोत्यास्यं रौति प्रचलति चलत्युच्छलति च॥ 14 ॥  
### महोक्षः
गर्जित्वा मेघधीरं प्रथममथ शनैर्मण्डलीकृत्य देहं शृङ्गाभ्यां भीषयन्तावभिमुखमवनीं दारयन्तौ खुराग्रैः।  
मन्दं मन्दं समेत्य स्थिरनिहितपदं दत्तघातौ सरोषं युध्येते चालयन्तौ कुटिलितमसकृत्पुच्छमेतौ महोक्षौ॥ 15 ॥  
### धेनुः
आहत्याहत्य मूर्ध्ना द्रुतमनुपिबतः प्रस्नुतं मातुरूधः किञ्चित्कुब्जैकजानोरनवरतचलच्चारुपुच्छस्य धेनुः।  
उत्कर्णं तर्णकस्य प्रियतनयतया दत्तहुंकारमुद्रा विस्रंसत्क्षीरधारालवशबलमुखस्याङ्गमातृप्ति लेढि॥ 16 ॥  
### रासभः
आघ्रायाघ्राय गन्धं विकटमुखपुटो दर्शयन्दन्तपङ्क्तिं धावत्युन्मुक्तनादो मुहुरपि च रसाद्भ्रष्टया पृष्ठलग्नः।  
गर्दभ्याः पादघातद्विगुणितसुरतप्रीतिराकृष्टशिश्नो वेगादारुह्य मुह्यन्नवतरति खरः खण्डितेच्छश्चिरेण॥ 17 ॥  
### अजः
घ्रात्वा श्रोणीमजाया विततमभिमुखं वक्त्रसङ्कोचभङ्गं स्थित्वा सूर्यं निरीक्ष्य प्रविकसितसटो घट्टयन्क्ष्मां खुरेण।  
बोबोकारान्प्रकुर्वन्मणिशकलनिभं चालयन्नेत्रयुग्मं छागश्चाटूननेकांश्चतुर इव विटो मन्मथान्धः करोति॥ 18 ॥  
### मेषः
पार्श्वास्फालावलेपाच्चटुलितचरणोल्लेखिताकाशदेशः सङ्घट्टाटोपकोपप्रसरितरसनापल्लवालीढसृक्कः।  
किञ्चित्साचीकृतास्यः स्पुरदधरपुटः स्फारिताताम्रचक्षुर्घोणाघाताभिलाषादपसरति रुषं दर्शयन्नेष मेषः॥ 19 ॥  
### मयूरः
मण्डलीकृत्य बर्हाणि कण्ठैर्मधुरगीतिभिः।  
कलापिनः प्रनृत्यन्ति काले जीमूलमालिनि॥ 20 ॥  
### चातकः
दम्भोलिस्फूर्जदम्भोधरविपुलतडिद्दम्भगम्भीरनादैरम्भःसंभारसंभावनकुतुकिकुलं चातकानां प्रनृत्यत्।  
ऊर्ध्वं विन्यस्तचञ्चूपुटमुपरि परिभ्राम्यदुत्पातवातैरम्भोदोन्मुक्तमम्भःकणमपि न चिरात्प्राप्य नम्रं मिथोऽभूत्॥ 21 ॥  
### पारावतः
कलक्वणितगर्भेण कण्ठेनाघूर्णितेक्षणः।  
पारावतः परावृत्य रिरंसुश्चुम्बति प्रियाम्॥ 22 ॥  
### बकः
नालेनेव स्थित्वा पादेनैकेन कुञ्चितग्रीवम्।  
जनयति कुमुदभ्रान्तिं वृद्धबको बालमत्स्यानाम्॥ 23 ॥  
स्थित्वा धैर्यादुपाम्भः समजठरशिराश्चक्रमूर्तिर्मुहूर्तं धूर्तः सन्त्यक्ततीरः कतिचिदपि पदान्युच्चकैः कुञ्चिताङ्घ्रिः।  
पश्चाद्ग्रीवां प्रसार्य त्वरितगतिरपां मध्यमाविश्य चञ्च्वा चञ्चन्तीमूर्ध्वकण्ठः कथमपि शफरीं स्फारिताक्षो बकोऽत्ति॥ 24 ॥  
### कुक्कुटः
न्यञ्चच्चञ्चलचञ्चुचुम्बनचलच्चूडाग्रमुग्रंपतच्चक्राकारकरालकेसरसटास्फारस्फुरत्कन्धरम्।  
वारंवारमुदङ्घ्रिचञ्चलघनभ्रश्यन्नखक्षुण्णयोर्दृष्टा कुक्कटयोर्द्वयोः स्थितिरिति क्रूरक्रमं युध्यतोः॥ 25 ॥  
पक्षावुत्क्षिप्य धुन्वन्सकलतनुरुहान्भोगविस्तारितात्मा प्रागेवोड्डीननिद्रः स्फुरदरुणकरोद्भासितं खं निरीक्ष्य।  
प्रातः प्रोत्थाय नीडस्थितचपलतनुर्घर्घरध्वानमुच्चैरुद्गीवं पूर्वकायोन्नतविकटसटः कुक्कुटो रारटीति॥ 26 ॥  
### गौरखरकृकलासौ
ग्रीष्मादित्यकरप्रतप्तसिकतामध्योपविष्टः सुखं शेते गौरखरो मरुस्थलभुवि प्रोथं निधाय क्षितौ।  
गुञ्जज्जाहककण्टकाहतमरुद्धूतोत्पतद्धूलिभिश्छिन्नाङ्गः कृकलासकोऽपि निभृतं मार्तण्डमुद्वीक्षते॥ 27 ॥  
### सर्पः
आलोकत्रस्तनारीकृतसभयमहानादधावज्जनौघव्याप्तद्वारप्रदेशप्रचुरकलकलाकर्णनस्तब्धचक्षुः।  
काष्ठं दण्डं गृहाणेत्यतिमुखरजनैस्ताडितो लोष्टघातैर्भीतः सर्पो गृहस्यानधिगतविवरः कोणतः कोणमेति॥ 28 ॥  
### पुलिन्दः
वामस्कन्धनिषण्णशार्ङ्गकुटिलप्रान्तार्पिताधोमुखस्यन्दच्छोणितलम्बमानशशकान्वेणीस्खलच्चामरान्।  
ज्यान्तप्रोतकपोतपोतनिपतद्रक्ताक्ततूणीरकान्सोऽपश्यत्करिकुम्भभेदजनितास्कन्दान्पुलिन्दान्पुरः॥ 29 ॥  
### पथिकः
गायति हसति च नृत्यति हृदयेन धृतां प्रियां विचिन्तयति।  
समविषमं न च विन्दति गृहगमनसमुत्सुकः पथिकः॥ 30 ॥  
मातर्धर्मपरे दयां कुरु मयि श्रान्तेऽद्य वैदेशिके द्वारालिन्दककोणके सुनिभृतं यास्यामि सुप्त्वा निशि।  
इत्युक्ते सहसा प्रचण्डगृहिणीवाक्येन निर्भर्त्सितः स्कन्धन्यस्तपलालमुष्टिविभवः पान्थः पुनः प्रस्थितः॥ 31 ॥  
भद्रं ते सदृशं यदध्वगशतैः कीर्तिस्तबोद्धुष्यते स्थाने रूपमनुत्तमं सुकृतिना दानेन कर्णो जितः।  
इत्यालोक्य भृशं दृशा करुणया शीतातुरेण स्तुतः पान्थेनैकपलालमुष्टिरुचिना गर्वायते हालिकः॥ 32 ॥  
देशैरन्तरिता शतैश्च सरितामुर्वीभृतां काननैर्यत्नेनापि न याति लोचनपथं कान्तेति जानन्नपि।  
उद्ग्रीवश्चरणार्धरुद्धवसुधः कृत्वाश्रुपूर्णे दृशौ तामाशां पथिकस्तथापि किमपि ध्यायन्मुहुर्वीक्षते॥ 33 ॥  
### शूरः
खड्गहस्तोऽरिमालोक्य हर्षामर्षसमन्वितः।  
शूरः पुलकितो रक्तनेत्रो हसति जृम्भते॥ 34 ॥  
### बालाः
धूलीधूसरतनवो राज्यस्थितिरचनकल्पितैकनृपाः।  
कृतमुखवाद्यविकाराः क्रीडन्ति सुनिर्भरं बालाः॥ 35 ॥  
आयातो भवतः पितेति सहसा मातुर्निशम्योदितं धूलीधूसरितो विहाय शिशुभिः क्रीडारसान्प्रस्तुतान्।  
दूरात्स्मेरमुखः प्रसार्य ललितं बाहुद्वयं बालको नाधन्यस्य पुरः समेति परया प्रीत्या रटन्घर्घरम्॥ 36 ॥  
### कुमारः
अकूर्चारम्भोऽपि प्रतिचुबुकदेशं करतलं प्रतिज्ञायां कुर्वन्युवतिषु दृशं स्निग्धतरलाम्।  
कुमारोऽहंकारात्परिषदि समानानगणयन्भुजौ वक्षः पश्यन्नववयसि कान्तिं वितनुते॥ 37 ॥  
### नर्तकी
स्वेदक्लेदितकङ्कणां भुजलतां कृत्वा मृदङ्गाश्रयां चेटीहस्तसमर्पितैकचरणा मञ्जीरसन्धित्सया।  
सा भूयः कुचकम्पसूचितरयं निःश्वासमामुञ्चती रङ्गस्थानमनङ्गसात्कृतवती तालावधौ तस्थुषी॥ 38 ॥  
### लेखनकर्त्री
उन्नमितैकभ्रूलतमाननमस्याः पदानि रचयन्त्याः।  
कण्टकितेन प्रथयति मय्यनुरागं कपोलेन॥ 39 ॥  
यद्भूलते तरलिते यदुदङ्गुलीकः पाणिः पुरो यदपि चक्षुरलब्धलक्ष्यम्।  
उन्मुद्रिताधरदलं च यदास्यमस्यास्तत्काव्यकर्मणि निषिक्तमवैमि चेतः॥ 40 ॥  
### कलमकण्डनीगीतयः
विलासमसृणोल्लसन्मुसललोकदोःकन्दलीपरस्परपरिस्खलद्वलयनिःस्वनोद्भन्धुराः।  
लसन्ति कलहुंकृतिप्रसभकम्पितोरःस्थलत्रुटद्गमकसङ्कुलाः कलमकण्डनीगीतयः॥ 41 ॥  
  
इति श्री सुभाषितरत्नभाण्डागारे चतुर्थं प्रकरणं समाप्तम्।  
श्री कृष्णार्पणमस्तु  
  — *** —  