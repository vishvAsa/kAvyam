+++
title = "०१ प्रथमः सर्गः"

+++

## देववन्दनम्
कल्याणाय सतां भूयात्  
देवो दन्तावलाननः+++(=दन्ति+आननः)+++ ।  
शरणागत-सङ्कल्प-  
कल्पना-कल्पपादपः ॥ १ ॥

स्रष्टुः स्त्री-पुंस-निर्माण-  
मातृका-रूप-धारिणौ।  
प्रपद्ये प्रति-बोधाय  
चित्-प्रकाशात्मकौ शिवौ ॥ २ ॥ +++(5)+++ 

महाकवि-मुखाऽम्भोज  
मणि-पञ्जर-शारिकाम् ।  
चैतन्य-जल-विज्योत्स्नां  
देवीं वन्दे सरस्वतीम् ॥ ३ ॥+++(5)+++   

## गुरु-वन्दनम्
असाधारण-सार्वज्ञ्यं  
विलसत्-सर्व-मङ्गलम्।  
क्रिया-शक्ति--गुरुं वन्दे  
त्रिलोचनम् इवाऽपरम् ॥ ४ ॥   

## कवि-वन्दनम्
चेतसो ऽस्तु प्रसादाय  
सतां प्राचेतसो मुनिः।  
पृथिव्यां पद्य-निर्माण-  
विद्यायाः प्रथमं पदम् ॥ ५ ॥+++(4)+++   

वैयासिके गिरां गुम्फे  
पुण्ड्रेक्षाव्+++(=रक्तेक्षाव्)+++ इव लभ्यते।  
सद्यः सहृदयाऽऽह्लादी  
सारः पर्वणि पर्वणि ॥ ६ ॥ +++(4)+++  

दासतां कालि-दासस्य  
कवयः के न बिभ्रति।  
इदानीम् अपि तस्यार्थान्  
उपजीवन्त्य् अमी यतः ॥ ७ ॥ +++(4)+++  


वाणी-पाणि-परामृष्ट-  
वीणा-निक्वाण-हारिणीम्।  
भावयन्ति कथं वान्ये  
भट्ट-बाणस्य भारतीम् ॥ ८ ॥  

विमर्द-व्यक्त-सौरभ्या  
भारती भारवेः कवेः ।
धत्ते वकुल+++(=केसर)+++-मालेव  
विदग्धानां चमत्-क्रियाम् ॥ ९ ॥+++(4)+++  

आचार्य-दण्डिनो वाचाम्  
आचान्ताऽमृत-संपदाम्।  
विकासो वेधसः पत्न्या  
विलास-मणि-दर्पणः+++(=आदर्शः)+++ ॥ १० ॥+++(5)+++  

सा कापि सुरभिः+++(=कामधेनुः)+++ शङ्के  
भवभूतेः सरस्वती।  
कर्णेषु लब्ध-वर्णानां+++(→विदुषां)+++  
सूते सुख-मयीं सुधाम् ॥ ११ ॥  

मन्दार+++(वृक्ष)+++-मञ्जरी-स्यन्दि-  
मकरन्द+++(=मधु)+++-रसाऽब्धयः।  
कस्य नाह्लादनायाऽलं  
कर्णामृत-कवेर् गिरः ॥ १२ ॥+++(5)+++  

तिक्यस्य कवेः सूक्तिः  
कौमुदीव कलानिधेः।  
सतृष्णैः कविभिः स्वैरं  
चकोरैर् इव सेव्यते ॥ १३ ॥  
+++(अयं तिक्कन-सोमयाजीति केचित्। प्रक्रमभङ्ग इति दोषो भवेत् संस्कृतकवीनां मध्ये ऽन्यस्य ग्रहणेन। तेनापर एव स्याद् इति केचित्।)+++

चतुस्-सप्तति-काव्योक्ति-  
व्यक्त-वैदुष्य-संपदे।  
अगस्त्याय जगत्य् अस्मिन्  
स्पृहयेत् को न कोविदः ॥ १४ ॥  
+++(काकतीय-प्रतापरुद्र-भृतः कवी ललितासहस्रनामादिलेखकः।)+++

स्तुमस् तम् अपरं व्यासं  
+++(अगस्त्य-सोदर-सुतं)+++  
गङ्गाधर-महाकविम्।  
नाटकच्-छद्मनां दृष्टां  
यश् चक्रे भारतीं कथाम् ॥ १५ ॥  

चिरं स विजयी-भूयात्  
+++(गङ्गाधर-सुतः प्रतापरुद्र-भृतः)+++ विश्वनाथः कवीश्वरः।  
यस्य प्रसादात् सार्वज्ञ्यं  
समिन्धे मादृशेष्व् अपि ॥ १६ ॥  

## काव्य-गुण-परामर्शः
क्वचिद् अर्थः क्वचिच् छब्दः  
क्वचिद् भावः क्वचिद् रसः।  
यत्रैते सन्ति सर्वेऽपि  
स निबन्धो न लभ्यते ॥ १७ ॥  

प्रबन्धम् ईषन्-मात्रोऽपि  
दोषो नयति दूष्यताम्।  
कालाऽगरु+++(=चन्दन)+++-द्रव+++(रस)+++-भरं  
शुक्ति-क्षार-कणो यथा ॥ १८ ॥   

निर्दोषाप्य् अगुणा वाणी  
न विद्वज्-जन-रञ्जिनी।  
पति-व्रताप्य् अरूपा स्त्रीः  
परिणेत्रे न रोचते ॥ १९ ॥+++(5)+++   

गुणं विहाय काव्येषु  
दुष्ठो दोषं गवेषते।  
वनेषु त्यक्त-माकन्दः+++(=आम्रः)+++  
काको निम्बम् अपेक्षते ॥ २० ॥  

चौर्यार्जितेन काव्येन  
कियद् दीव्यति दुर्जनः।  
आहार्य-रागो न चिरं  
रुचिरः कृत्रिमोपलः+++(→कृत्रिमरत्नः)+++ ॥ १२ ॥+++(4)+++  

तार्किका बहवः सन्ति  
शाब्दिकाश् च सहस्रशः।  
विरलाः कवयो लोके  
सरलाऽऽलाप-पेशलाः ॥ २२ ॥ +++(4)+++  

करोति कीर्तिम्, अर्थाय  
कल्पते, हन्ति दुष्-कृतम्।  
उन्मीलयति चाह्लादं  
किं न सूते कवेः कृतिः ॥ २३ ॥ +++(4)+++  

+++(नवकाव्यास्वादन-तत्परास् तदाऽवर्तन्त श्रीमन्तः! अधुना प्रधानमन्त्रिख्यमन्त्र्यादीन् दृष्ट्वा विश्वसितुं कठिनम्। प्रायेणास्थान्विद्वत्प्रेरितप्रायम् बहुमानधनादिवितरणम् अवर्ततेति शङ्के।)+++

न प्रार्थनीयः सत्-काव्य-  
श्रुत्यै सहृदयो जनः।  
स्वादु-पुष्प-रसास्वादे  
कः प्रेरयति षट्पदम् ॥ २४ ॥   

तन् मदीयम् इदं काव्यं  
विबुधाः श्रोतुम् अर्हथ।  
मधुरा-विजयं नाम  
चरितं कम्प-भूपतेः ॥ २५॥

## बुक्क-परिचयः
आसीत् समस्त-सामन्त-  
मस्तक-न्यस्त-शासनः।  
बुक्क-राज इति ख्यातो  
राजा हरिहरानुजः ॥ २६ ॥  

यः शेष इव नागानां  
नगानां हिमवान् इव।  
दैत्यारिर् इव देवानां  
प्रथमः पृथिवी-भुजाम् ॥ २७॥+++(4)+++

तिग्मांशोर् अपि तेजस्वी  
शीतांशोर् अपि शीतलः।  
सागराद् अपि गम्भीरः  
सुमेरोर् अपि यः स्थिरः ॥२८॥ +++(4)+++  

विवेकम् एव सचिवं  
धनुर् एव वरूथिनीम्+++(=सेनाम्)+++।  
बाहुम् एव रणोत्साहे  
यः सहायम् अमन्यत ॥ २९ ॥ +++(5)+++   

+++(इन्द्रवत्)+++ जिष्णुना भुवनेशेन+++(→ जलेशेन वरुणेन)+++  
+++(कुबेरवत्)+++ श्रीदेन +++(यमवत्)+++ समवर्तिना।  
सान्निध्यं लोक-पालानां  
धरणौ येन दर्शितम् ॥ ३० ॥ +++(4)+++  

+++(सतां)+++ हृदये चन्दनालेपैः  
कर्णे मौक्तिक-कुण्डलैः।  
सतां मुखे च कर्पूरैर्  
यस्याऽभावि यशोभरैः ॥ ३१ ॥ +++(5)+++   

विरोधि-वाहिनी-नाथ-  
विक्षोभण-पटीयसा।  
भुजेन भूभृता यस्य  
प्राप्ता कीर्तिमयी सुधा ॥ ३२ ॥ +++(5)+++ 

यस्य कीर्त्या प्रसर्पन्त्या  
गुण-कर्पूर-शालिनः।  
जगद्-अण्ड-करण्डस्य  
क्षौम-कञ्चुलिकायितम्+++(=कञ्चुकायितम्)+++ ॥ ३३ ॥ +++(4)+++  

परिपन्थि-नृप-प्राण-  
पवनाहार-दारुणः।  
असृजद् भुजगो यस्य  
कृपाणः कीर्ति-+++(त्वक्)+++कञ्चुकम् ॥ ३४ ॥  +++(5)+++ 

यदीयो दक्षिणः पाणिः  
कृपाणी-ग्रहणच्-छलात् ।
अशिक्षत विपक्ष-श्री-  
वेणी-कर्षण-कौशलम् ॥ ३५ ॥ +++(5)+++  

लक्ष्मीश् चिराज् जगद्-रक्षा-  
जागरूकम् उपेत्य यम्।  
योग-निद्रा-जडं विष्णुं  
कदाचिद् अपि नास्मरत् ॥ ३६ ॥ +++(5)+++  

कलि-काल-महा-घर्म-  
प्लुष्टो+++(=दग्धो)+++ धर्म-महीरुहः।  
यस्य दानाम्बु-सेकेन  
पुनर् अङ्कुरितो ऽभवत् ॥ ३७ ॥ +++(5)+++  

यस्या पीठ-संघर्ष-रेखा-  
लाञ्छित-मौलयः ।
आशास्व् अरि-नृपा एव  
जय-स्तम्भतया स्थिताः ॥ ३८ ॥ +++(4)+++  

यत्-प्रतापानल-ज्वाला-  
माला-कम्बलिता इव।  
कीर्तयः शत्रु-भूपानाम्  
आसन् मलिन-मूर्तयः ॥ ३९ ॥+++(5)+++  

बद्धाः सभाङ्गणे यस्य  
भान्ति स्म जय-सिन्धुराः +++(मेघनिभाः)+++।  
बन्दी-कृता इवाम्भोदा  
जैत्र-यात्रा-निरोधिनः ॥ ४० ॥+++(5)+++  

यस्य सेना-तुरङ्गाणां  
खुरैर् उत्थापितं रजः।  
अकाण्डे राहु-सन्देहं  
मार्ताण्डस्योदपादयत् ॥ ४१ ॥+++(5)+++   

यद् विभूति-स्तुतौ स्वल्पा  
लक्ष्मीर् यक्षाऽमरेशयोः।  
दूरे दुर्योधनादीनां  
संपत्-सादृश्य-कल्पना ॥ ४२ ॥+++(4)+++  

## विजय-नगर-वर्णनम्
तस्यासीद् विजया नाम  
विजयार्जित-संपदः।  
राजधानी बुधैः श्लाघ्या  
शक्रस्येवामरावती ॥ ४३ ॥  

सुरलोकान्त-संक्रान्त-  
स्वर्णदी मत्सराद् इव।  
परिखाकारतां यान्त्या  
परीता तुगभद्रया ॥ ४४ ॥ +++(4)+++  

लक्ष्मी-लताऽलवालेन  
क्ष्मावधू-नाभि-शोभिना।  
चक्राचल-प्रकारेण  
प्राकारेण परिष्-कृता ॥ ४५ ॥+++(4)+++  

स्फुरन्-मणि-प्रभाऽऽहूत-  
पुरु-हूत--शराऽऽसनैः।  
सुमेरु-शृङ्ग-संकाशैर्  
गोपुरैर् उपशोभिता ॥ ४६ ॥+++(4)+++  

उत्फुल्ल-चम्पकाशोक-  
नाग-केसर--केसरैः।  
वसन्त-वास-भवनैर्  
आरामैर्+++(=उद्यानैर्)+++ अभितो वृता ॥ ४७ ॥+++(4)+++  

कस्तुरी-हरिणाऽऽक्रान्त-  
कर्पूर-कदली-तलैः।  
मनो-भव--मही-दुर्गैर्  
महिता केलि-पर्वतैः ॥ ४८ ॥   

कमलाऽऽमोद+++(=गन्ध)+++-मधुरैः  
कल-हंस-कुलाऽऽकुलैः।  
क्रीडा-सरोभिः सहिता  
मणि-सोपान-मञ्जुलैः ॥ ४९ ॥   

यशस्-स्तोमैर् इवाशेष-  
नगरी-विजयार्जितैः।  
सौधैः प्रकाशितोत्सेधा+++(=उत्तुङ्गा)+++  
शरद्-अम्भोद-पाण्डरैः ॥ ५० ॥ +++(5)+++  

विकसद्-वनिता-वल्ली-  
विलास-वन-वाटिका।  
दक्षिणाशा-सरोजाक्षी-  
फाल-लीला-ललाटिका ॥ ५१ ॥   
द्विजराजसमुल्लासनित्यराकानिशीथिनी ।
गन्धर्वगणसान्निध्यनव्यदिव्यवरूथिनी ॥ ५२ ॥   
भुजङ्गसङ्घसंवासभूतेशमुकुटस्थली।  
सुमनस्तोमसंचारसुवर्णगिरिमेखला ॥ ५३ ॥   
लीलेव दिष्टिवृद्धीनां शालेव सकलश्रियाम्।  
मालेव सर्वरत्नानां वेलेव सुकृताम्बुधः ॥ ५४ ॥  

( द्वादशभिः कुलकम्।  
) यस्यां प्रासादशृङ्गेषु लग्नं मार्ताण्डमण्डलम्।  
संधत्ते वीक्षमाणानां सौवर्णकलशभ्रमम् ॥ ५५ ॥   
यत्सौधचन्द्रशालासु विहरन्त्यो मृगेक्षणाः।  
शशाङ्कमवलम्बन्ते मुक्ताकन्दुकशङ्कया ॥ ५६ ॥   
यत्र सौधेषु सङ्गीतमृदङ्गप्रतिनादिषु ।
अकाण्डे ताण्डवारम्भं वितन्वन्ति शिखण्डिनः ॥ ५७ ॥  


79
पद्मरागोपलोत्कीर्णप्रासादप्रान्तवर्तिनः।  
सन्ततं यत्र दृश्यन्ते सान्ध्या इव बलाहकाः ॥ ५८ ॥   
सन्ध्यासु यत्र निर्यान्ति जालेभ्यो धूपराजयः।  
अन्तःप्रदीपिकालोकचकितध्वान्तसन्निभाः ॥ ५९ ॥   
यद्दीर्घिकासु माणिक्कमयसोपानचारिभिः।  
क्षणदास्वपि चक्राहविरहो नानुभूयते ॥ ६० ॥   
यदङ्गनामुखाम्भोजलावण्यालाभलज्जितः।  
कलङ्कच्छद्मना चन्द्रो व्यनक्ति हृदयव्यथाम् ॥ ६१ ॥   
यत्र स्त्रीणां कटाक्षेषु यूनां हृदयहारिषु।  
पुष्पास्त्रसंचये वाञ्छां मुञ्चते मुञ्चसायकः ॥ ६२ ॥   
मरालैर्मङ्घमञ्जीरशिञ्जिताकृष्टमानसैः।  
लीलागतिमिव प्राप्तुं सेव्यन्ते यत्र योषितः ॥ ६३ ॥   
यत्रावलग्नसादृश्यवाञ्छाविमतमम्बरम्।  
प्रायः पयोधरोत्सेधैर्निरुन्धन्ति पुरन्ध्रयः ॥ ६४ ॥   
यत्र वामभ्रुवामेव काठिन्य स्तनमण्डले।  
कौटिल्य कबरीमारे कार्य मध्ये च दृश्यते ॥ ६५ ॥   
यच्छाखानगरी पम्पामनेकधनदाश्रिताम्।  
अधितिष्ठन् विरूपाक्षो न स्मरत्यलकापुरीम् ॥ ६६ ॥   
स तस्याममरावत्यां पुरुहूत इव स्थितः।  
अशिषद् द्यामिव क्षोणीमनवद्यपराक्रमः ॥ ६७ ॥   
मित्राभ्युदयदायिन्या भूत्या नीत्या प्रभृतया।  
मनुमेव पुनर्जातं तममन्यन्त मानवाः ॥ ६८ ॥  

80
 समोऽपि पुरुषार्थेषु स धर्म सम्मतः सताम्।  
बह्वमस्त पुमानाद्यः सत्वं त्रिषु गुणेष्विव ॥ ६९ ॥   
दानं पाणेः श्रुतेः सूक्तं मौलेस्त्रयम्बकपादुकाम्।  
भूषाममंस्त यः श्रीमान् श्रेयोऽवाप्तिसमुत्सुकः ॥ ७० ॥   
आ विन्ध्यादा च मलयादास्तादेरा च रोहणात्।  
प्रकम्पिताहितप्राण प्राणंसिपुर, नृपाः ॥ ७१ ॥   
कुलक्रमानुसंप्राप्तक्षोणीरक्षणजागरः गरः।  
अभुङ्क्त विपुलान् भोगाननासक्तमनाः प्रभुः ॥ ७२ ॥  

देवायी नाम तस्यासीद् देवी वसुमतीपतेः।  
पद्मा पभेक्षणस्येव शङ्करस्येव पार्वती ॥ ७३ ॥   
सत्स्वप्यन्येषु दारेषु तामेव मनुजाधिपः।  
वहमस्त निशानाथो नक्षत्रेष्विव रोहिणीम् ॥ ७४ ॥  

कर्णाटलोकनयनोत्सवपूर्णचन्द्रः
साकं तया हृदयसंमतया नरेन्द्रः।  
कालोचितान्यनुभवन् क्रमशः सुखानि
वीरश्चिराय विजयापुरमध्यवात्सीत् ॥ ७५ ॥  

इति श्रीगङ्गादेव्या विरचिते मधुराविजय नाम्नि वीरकम्परायचरिते

प्रथमः सर्गः।

मीनाक्ष्यै नमः ।
