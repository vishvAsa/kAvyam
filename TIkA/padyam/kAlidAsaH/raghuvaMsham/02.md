---
title: ०२ नन्दिनी-वर-प्रदानम्
unicode_script: devanagari
---

## परिचयः

- मूलम् अत्र श्रूयताम् - [आर्कैवि](https://archive.org/details/Raghuvamsha-mUlam-vedabhoomi.org/Raghuvamsha-Sarga01-01-17.mp3)।  
- मल्लिनाथ-टीका [ऽत्र](https://archive.org/details/raghuvamsha_with_sanjeevini_commentary_of_mallinatha)।  

## अनुचर्या
+++(अ५)+++

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga02-01-10.mp3"></div>

### दम्पतिभ्याम्

अथ प्रजानामधिपः प्रभाते  
जायाप्रतिग्राहितगन्धमाल्यम्।  
वनाय पीतप्रतिबद्धवत्साय्ँ  
यशोधनो धेनुमृषेर् मुमोच ॥ १ ॥

तस्याः खुरन्यासपवित्रपांसुम्  
अपांसुलानान् धुरि कीर्तनीया ।  
मार्गम् मनुष्येश्वरधर्मपत्नी  
श्रुतेरिवार्थं स्मृतिरन्वगच्छत् ॥ २ ॥  
+++(र५ अ५)+++

निवर्त्य राजा दयितान् दयालुस्  
तां सौरभेयीं सुरभिर्यशोभिः ।  
पयोधरीभूतचतुःसमुद्राञ्  
जुगोप गोरूपधरामिवोर्वीम् ॥ ३ ॥

### व्रतप्रकारः

व्रताय तेनानुचरेण धेनोर्  
न्यषेधि शेषोऽप्यनुयायिवर्गः ।  
न चान्यतस्तस्य शरीररक्षा  
स्ववीर्यगुप्ता हि मनोः प्रसूतिः ॥ ४ ॥  
+++(र५ अ५)+++

आस्वादवद्भिः कवलैस्तृणानाङ्  
कण्डूयनैर्दंशनिवारणैश्च ।  
अव्याहतैस् स्वैरगतैस् स तस्याः  
सम्राट् समाराधनतत्परोऽभूत् ॥ ५ ॥  
+++(र५ अ५)+++

स्थितः स्थितामुच्चलितः प्रयातान्  
निषेदुषीमासनबन्धधीरः ।  
जलाभिलाषी जलमादधानाञ्  
छायेव ताम् भूपतिरन्वगच्छत् ॥ ६ ॥  
+++(र५ अ५)+++

### धीरगतिः

स न्यस्तचिह्नामपि राजलक्ष्मीन्  
तेजोविशेषानुमितान् दधानः ।  
आसीद् अनाविष्कृतदानराजिर्  
अन्तर्मदावस्थ इव द्विपेन्द्रः ॥ ७ ॥

लता-प्र-तानो+++(=प्रवालो)+++द्ग्रथितैः स केशैर्  
अधिज्यधन्वा विचचार दावम्+++(=वनम्)+++ ।  
रक्षापदेशान्मुनिहोमधेनोर्  
वन्यान्विनेष्यन्निव दुष्टसत्त्वान् ॥ ८ ॥

### वनदेवतापूजा

विसृष्टपार्श्वानुचरस्य तस्य  
पार्श्वद्रुमाः पाशभृता समस्य ।  
उदीरयामासुरिवोन्मदानाम्  
आलोकशब्दव्ँ वयसाव्ँ विरावैः ॥ ९ ॥

मरुत्प्रयुक्ताश्च मरुत्सखाभन् तमर्च्यमारादभिवर्तमानम् ।  
अवाकिरन्बाललताः प्रसूनैराचारलाजैरिव पौरकन्याः ॥ १० ॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga02-11-20.mp3"></div>


धनुर्भृतोऽप्यस्य दयार्द्रभावमाख्यातमन्तःकरणैर्विशङ्कैः ।  
विलोकयन्त्यो वपुरापुरक्ष्णाम् प्रकामविस्तारफलं हरिण्यः ॥ ११ ॥

स कीचकैर्मारुतपूर्णरन्ध्रैः कूजद्भिरापादितवंशकृत्यम् ।  
शुश्राव कुञ्जेषु यशस्स्वमुच्चैरुद्गीयमानव्ँ वनदेवताभिः ॥ १२ ॥

पृक्तस्तुषारैर्गिरिनिर्झराणामनोकहाकम्पितपुष्पगन्धी ।  
तमातपक्लान्तमनातपत्रमाचारपूतम् पवनस्सिषेवे ॥ १३ ॥

शशाम वृष्ट्यापि विना दवाग्निरासीद्विशेषा फलपुष्पवृद्धिः ।  
ऊनन् न सत्त्वेष्वधिको बबाधे तस्मिन्वनङ् गोप्तरि गाहमाने ॥ १४ ॥

सञ्चारपूतानि दिगन्तराणि कृत्वा दिनान्ते निलयाय गन्तुम् ।  
प्रचक्रमे पल्लवरागताम्रा प्रभा पतङ्गस्य मुनेश्च धेनुः ॥ १५ ॥

तान् देवतापित्रतिथिक्रियार्थाम् अन्वग्ययौ मध्यमलोकपालः ।  
बभौ च सा तेन सताम् मतेन श्रद्धेव साक्षाद्विधिनोपपन्ना ॥ १६ ॥

स पल्वलोत्तीर्णवराहयूथान्यावासवृक्षोन्मुखबर्हिणानि ।  
ययौ मृगाध्यासितशाद्वलानि श्यामायमानानि वनानि पश्यन् ॥ १७ ॥

आपीनभारोद्वहनप्रयत्नाद्गृष्टिर्गुरुत्वाद्वपुषो नरेन्द्रः ।  
उभावलञ्चक्रतुरञ्चिताभ्यान् तपोवनावृत्तिपथङ् गताभ्याम् ॥ १८ ॥

वसिष्ठधेनोरनुयायिनन् तमावर्तमानव्ँ वनिता वनान्तात् ।  
पपौ निमेषालसपक्ष्मपङ्क्तिरुपोषिताभ्यामिव लोचनाभ्याम् ॥ १९ ॥

पुरस्कृता वर्त्मनि पार्थिवेन प्रत्युद्गता पार्थिवधर्मपत्न्या ।  
तदन्तरे सा विरराज धेनुर्दिनक्षपामध्यगतेव सन्ध्या ॥ २० ॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga02-21-33.mp3"></div>

प्रदक्षिणीकृत्य पयस्विनीन् तां सुदक्षिणा साक्षतपात्रहस्ता ।  
प्रणम्य चानर्च विशालमस्याः शृङ्गान्तरन् द्वारमिवार्थसिद्धेः ॥ २१ ॥

वत्सोत्सुकापि स्तिमिता सपर्याम् प्रत्यग्रहीत्सेति ननन्दतुस्तौ ।  
भक्त्योपपन्नेषु हि तद्विधानाम् प्रसादचिह्नानि पुरःफलानि ॥ २२ ॥

गुरोः सदारस्य निपीड्य पादौ समाप्य सान्ध्यञ्च विधिन् दिलीपः ।  
दोहावसाने पुनरेव दोग्ध्रीम् भेजे भुजोच्छिन्नरिपुर्निषण्णाम् ॥ २३ ॥

तामन्तिकन्यस्तबलिप्रदीपामन्वास्य गोप्ता गृहिणीसहायः ।  
क्रमेण सुप्तामनुसव्ँविवेश सुप्तोत्थिताम् प्रातरनूदतिष्ठत् ॥ २४ ॥

इत्थव्ँ व्रतन् धारयतः प्रजार्थं समम् महिष्या महनीयकीर्तेः ।  
सप्त व्यतीयुस्त्रिगुणानि तस्य दिनानि दीनोद्धरणोचितस्य ॥ २५ ॥

अन्येद्युरात्मानुचरस्य भावञ् जिज्ञासमाना मुनिहोमधेनुः ।  
गङ्गाप्रपातान्तविरूढशष्पङ् गौरीगुरोर्गह्वरम् आविवेश ॥ २६ ॥

सा दुष्प्रधर्षा मनसापि हिंस्रैरित्यद्रिशोभाप्रहितेक्षणेन ।  
अलक्षिताभ्युत्पतनो नृपेण प्रसह्य सिंहः किल ताञ् चकर्ष ॥ २७ ॥

तदीयमाक्रन्दितमार्तसाधोर्गुहानिबद्धप्रतिशब्ददीर्घम् ।  
रश्मिष्विवादाय नगेन्द्रसक्तान् निवर्तयामास नृपस्य दृष्टिम् ॥ २८ ॥

स पाटलायाङ् गवि तस्थिवांसन् धनुर्धरः केसरिणन् ददर्श ।  
अधित्यकायाम् इव धातुमय्याल्ँ लोध्रद्रुमं सानुमतः प्रफुल्लम् ॥ २९ ॥

ततो मृगेन्द्रस्य मृगेन्द्रगामी वधाय वध्यस्य शरं शरण्यः ।  
जाताभिषङ्गो नृपतिर्निषङ्गादुद्धर्तुम् ऐच्छत्प्रसभोद्धृतारिः ॥ ३० ॥

वामेतरस्तस्य करः प्रहर्तुर्नखप्रभाभूषितकङ्कपत्त्रे ।  
सक्ताङ्गुलिः सायकपुङ्ख एव चित्रार्पितारम्भ इवावतस्थे ॥ ३१ ॥

बाहुप्रतिष्टम्भविवृद्धमन्युरभ्यर्णम् आगस्कृतम् अस्पृशद्भिः ।  
राजा स्वतेजोभिरदह्यतान्तर्भोगीव मन्त्रौषधिरुद्धवीर्यः ॥ ३२ ॥

तम् आर्यगृह्यन् निगृहीतधेनुर्मनुष्यवाचा मनुवंशकेतुम् ।  
विस्माययन्विस्मितम् आत्मवृत्तौ सिंहोरुसत्त्वन् निजगाद सिंहः ॥ ३३ ॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga02-34-45.mp3"></div>


अलम् महीपाल तव श्रमेण प्रयुक्तम् अप्यस्त्रम् इतो वृथा स्याथ् ।  
न पादपोन्मूलनशक्ति रंहः शिलोच्चये मूर्छति मारुतस्य ॥ ३४ ॥

कैलासगौरव्ँ वृषम् आरुरुक्षोः पादार्पणानुग्रहपूतपृष्टम् ।  
अवेहि माङ् किङ्करम् अष्टमूर्तेः कुम्भोदरन् नाम निकुम्भमित्रम् ॥ ३५ ॥

अमुम् पुरः पश्यसि देवदारुम् पुत्रीकृतोऽसौ वृषभध्वजेन ।  
यो हेमकुम्भस्तननिःसृतानां स्कन्दस्य मातुः पयसार्ँ रसज्ञः ॥ ३६ ॥

कण्डूयमानेन कटङ् कदाचिद्वन्यद्विपेनोन्मथिता त्वगस्य ।  
अथैनम् अद्रेस्तनया शुशोच सेनान्यम् आलीढम् इवासुरास्त्रैः ॥ ३७ ॥

तदा प्रभृत्येव वनद्विपानान् त्रासार्थम् अस्मिन्नहम् अदिकुक्षौ ।  
व्यापारितः शूलभृता विधाय सिंहत्वम् अङ्कागतसत्त्ववृत्ति ॥ ३८ ॥

तस्यालम् एषा क्षुधितस्य तृप्त्यै प्रदिष्टकाला परमेश्वरेण ।  
उपस्थिता शोणितपारणा मे सुरद्विषश्चान्द्रमसी सुधेव ॥ ३९ ॥

स त्वन् निवर्तस्व विहाय लज्जाङ् गुरोर्भवान्दर्शितशिष्यभक्तिः ।  
शस्त्रेण रक्ष्यय्ँ यदशक्यरक्षन् न तद्यशः शस्त्रभृताङ् क्षिणोति ॥ ४० ॥

इति प्रगल्भम् पुरुसाधिराजो मृगाधिराजस्य वचो निशम्य ।  
प्रत्याहतास्त्रो गिरिशप्रभावादात्मन्यवज्ञां शिथिलीचकार ॥ ४१ ॥

प्रत्यब्रवीच्चैनम् इषुप्रयोगे तत्पूर्वसङ्गे वितथप्रयत्नः ।  
जडीकृतस्त्र्यम्बकविक्षणेन वज्रम् मुमुक्षन्निव वज्रपाणिः ॥ ४२ ॥

प्रत्याह वैनं शरमोक्षवन्ध्यो मा पत्त्रपर्वात्स्वरभेदम् आप्तः ।  
प्रहीणपूर्वध्वनिनाधिरूढस्तुलाम् असारेन शरद्घनेन ॥ ४२* ॥

सर्ँरुद्धचेष्टस्य हेतुः हास्यव्ँ वचस्तद्यदहव्ँ विवक्षुः ।  
अन्तर्गतम् प्राणभृतां हि वेद सर्वम् भवान्भावम् अतोऽभिधास्ये ॥ ४३ ॥

मान्यः स मे स्थावरजङ्गमानां सर्गस्थितिप्रत्यवहारहेतुः ।  
गुरोरपीदन् धनम् आहिताग्नेर्नश्यत्पुरस्तादनुपेक्षणीयम् ॥ ४४ ॥

स त्वम् मदीयेन शरीरवृत्तिन् देहेन निर्वर्तयितुम् प्रसीद ।  
दिनावसानोत्सुकबालवत्सा विसृज्यतान् धेनुरियम् महर्षेः ॥ ४५ ॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga02-46-55.mp3"></div>


अथान्धकारङ् गिरिगह्वराणान् दंष्ट्रामयूखैः शकलानि कुर्वन् ।  
भूयः स भूतेश्वरपार्श्ववर्ती किञ्चिद्विहस्यार्थपतिम् बभाषे ॥ ४६ ॥

एकातपत्रञ् जगतः प्रभुत्वन् नवय्ँ ययः कान्तम् इदव्ँ वपुश्च ।  
अल्पस्य हेतोर्बहु हातुम् इच्छन्विचारमूधः प्रतिभासि मे त्वम् ॥ ४७ ॥

भूतानुकम्पा तव चेदियङ् गौरेका भवेत्स्वस्तिमती त्वदन्ते ।  
जीवन्पुनः शश्वदुपप्लवेभ्यः प्रजाः प्रजानाथ पितेव पासि ॥ ४८ ॥

अथैकधेनोरपराधचण्डाद्गुरोः कृषानुप्रतिमाद्बिभेषि ।  
शक्योऽस्य मन्युर्भवता विनेतुङ् गाः कोटिशः स्पर्शयता घटोध्नीः ॥ ४९ ॥

तद्रक्ष कल्याणपरम्पराणाम् भोक्तारम् ऊर्जस्वलम् आत्मदेहम् ।  
महीतलस्पर्शनमात्रभिन्नम् ऋद्धं हि राज्यम् पदम् ऐन्द्रम् आहुः ॥ ५० ॥

एतावदुक्त्वा विरते मृगेन्द्रे प्रतिस्वनेनास्य गुहागतेन ।  
शिलोच्चयोऽपि क्षितिपालम् उच्चैः प्रीत्या तम् एवार्थम् अभाषतेव ॥ ५१ ॥

निशम्य देवानुचरस्य वाचम् मनुष्यदेवः पुनरप्युवाच ।  
धेन्वा तदध्यासितकातराक्ष्या निरीक्ष्यमाणः सुतरान् दयालुः ॥ ५२ ॥

क्षतात्किल त्रायत इत्युदग्रः क्षत्रस्य शब्दो भुवनेषु रूढः ।  
राज्येन किन् तद्विपरीतवृत्तेः प्राणैरुपक्रोशमलीमसैर्वा ॥ ५३ ॥

कथन् नु शक्योऽनुनयो महर्षेर्विश्राणनाच्चान्यपयस्विनीनम्।  
इमाम् अनूनां सुरभेरवेहि रुद्रौजसा तु पहृतन् त्वयास्याम् ॥ ५४ ॥

सेयं स्वदेहार्पणनिष्क्रयेण न्याय्या मया मोचयितुम् भवत्तः ।  
न पारणा स्याद्विहता तवैवम् भवेदलुप्तश्च मुनेः क्रियार्थः ॥ ५५ ॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga02-56-75.mp3"></div>


भवानपीदम् परवानवैति महान्हि यत्नस्तव देवदारौ ।  
स्थातुन् नियोक्तुर्न हि शक्यम् अग्रे विनाश्य रक्ष्यं स्वयम् अक्षतेन ॥ ५६ ॥

किम् अप्यहिंस्यस्तव चेन्मतोऽहय्ँ यशःशरीरे भव मे दयालुः ।  
एकान्तविधंसिषु मद्विधानाम् पिण्डेष्वनास्था खलु भौतिकेषु ॥ ५७ ॥

सम्बन्धम् आभाषणपूर्वम् आहुर्वृत्तः स नौ सङ्गतयोर्वनान्ते ।  
तद्भूतनाथानुग नार्हसि त्वं सम्बन्धिनो मे प्रणयव्ँ विहन्तुम् ॥ ५८ ॥

तथेति गाम् उक्तवते दिलीपः सद्यः प्रतिष्टम्भविमुक्तबाहुः ।  
स न्यस्त शस्त्रो हरये स्वदेहम् उपानयत्पिण्डम् इवामिषस्य ॥ ५९ ॥

तस्मिन्क्षणे पालयितुः प्रजानाम् उत्पश्यतः सिंहनिपातम् उग्रम् ।  
अवाङ्मुखस्य्ऽओपरि पुष्पवृष्टिः पपात विद्याधरहस्तमुक्ता ॥ ६० ॥

उत्तिष्ठ वत्सेत्यमृतायमानव्ँ वचो निशम्योत्थितम् उत्थितः सन् ।  
ददर्श राजा जननीम् इव स्वाङ् गाम् अग्रतः प्रस्रविणीन् न सिंहम् ॥ ६१ ॥

तव्ँ विस्मितन् धेनुरुवाच साधो मायाम् मयोध्भाव्य परीक्षितोऽसि ।  
ऋषिप्रभावान्मयि नान्तकोऽपि प्रभुः प्रहर्तुङ् किम् उतान्यहिंस्राः ॥ ६२ ॥

भक्त्या गुरौ मय्यनुकम्पाय च प्रीतास्मि ते पुत्र वरव्ँ वृणीष्व ।  
न केवलानाम् पयसाम् प्रसूतिम् अवेहि माङ् कामदुघाम् प्रसन्नाम् ॥ ६३ ॥

ततः समानीय समानितार्थी हस्तौ स्वहस्तार्जितवीरशब्दः ।  
वंशस्य कर्तारम् अनन्तकीर्तिं सुदक्षिणायान् तनयय्ँ ययाचे ॥ ६४ ॥

सन्तानकामाय तथेति कामर्ँ राज्ञे प्रतिश्रुत्य पयस्विनी सा ।  
दुग्ध्वा पयः पत्त्रपुटे मदीयम् पुत्र्ऽ ओपभुङ्क्ष्व्ऽ एति तम् आदिदेश ॥ ६५ ॥

वत्सस्य ह्ॐआर्थविधेश्च शेषम् ऋषेरनुज्ञाम् अधिगम्य मातः ।  
ऊधस्यम् इच्छामि तवोपभोक्तुम्यं षष्ठाम्शम् उर्व्या इव रक्षितायाः ॥ ६६ ॥

इत्थङ् क्षितीशेन वसिष्ठधेनुर्विज्ञापिता प्रीततरा बभूव ।  
तदन्विता हैमवताच्च कुक्षेः प्रत्याययावाश्रमम् अश्रमेण ॥ ६७ ॥

तस्याः प्रसन्नेन्दुमुखः प्रसादङ् गुरुर्नृपाणाङ् गुरवे निवेद्य ।  
प्रहर्षचिह्नानुमितम् प्रियायै शशंस वाचा पुनरुक्तयेव ॥ ६८ ॥

स नन्दिनीस्तन्यम् अनिन्दितात्मा सद्वत्सलो वत्सहुतावशेषम् ।  
पपौ वसिष्ठेन कृताभ्यनुज्ञः शुभ्रय्ँ यशो मूर्तम् इवातितृष्णः ॥ ६९ ॥

प्रातर्यथोक्तव्रतपारणान्ते प्रास्थानिकं स्वस्त्ययनम् प्रयुज ।  
तौ दम्पती स्वाम् प्रति राजधानीम् प्रस्थापयाम् आस वशी वसिष्ठः ॥ ७० ॥

प्रदक्षिणीकृत्य हुतं हुताशम् अनन्तरम् भर्तुररुन्धतीञ् च ।  
धेनुं सवत्साञ् च नृपः प्रतस्थे सन्मङ्गलोदग्रतरप्रभावः ॥ ७१ ॥

श्रोताभिरामध्वनिना रथेन स धर्मपत्नीसहितः सहिष्णुः ।  
ययावनुद्घातसुखेन मार्गं स्वेनेव पूर्णेन मनोरथेन ॥ ७२ ॥

तम् आहितौत्सुक्यम् अदर्शनेन प्रजाः प्रजार्थव्रतकर्शिताङ्गम् ।  
नेत्रैः पपुस्तृप्तिम् अनाप्नुवद्भिर्नवोदयन् नाथम् इवौषधीनाम् ॥ ७३ ॥

पुरन्दरश्रीः पुरम् उत्पताकम् प्रविश्य पौरैरभिनन्द्यमानः ।  
भुजे भुअङ्गेन्द्रसमानसारे भूयः स भूमेर्धुरम् आससञ्ज ॥ ७४ ॥

अथ नयनसमुत्थञ् ज्योतिरत्रेरिव द्यौः सुरसरिदिव तेजो वह्निनिष्ठ्यूतम् ऐशम् ।  
नरपतिकुलभूत्यै गर्भम् आधत्त राज्ञी गुरुभिरभिनिविष्टल्ँ लोकपालानुभावैः ॥ ७५ ॥

नन्दिनीवरप्रदानो नाम द्वितीयः सर्गः ।। २ ।।  
