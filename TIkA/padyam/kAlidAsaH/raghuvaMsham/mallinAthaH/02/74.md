+++
title = "74"

+++
पुरंदरेति॥ पुरः पुरीरसुराणां दारयतीति पुरंदरः शकः। 'पूःसर्वयोर्दारिसहोः'(पा.3।2।41)इति खच्प्रत्ययः। 'वाचंयमपुरंदरौ च'(पा.6।3।69)इति मुमागमो निपातितः। तस्य श्रीरिव श्रीर्यस्यसः। स नृपः पौरैरभिनन्द्यमानः। उत्पताकमुच्छ्रितध्वजम्। 'पताका वैजयन्ती स्यात्केतनं ध्वजमस्त्रियाम्'इत्यमरः। पुरं प्रविश्य भुजंगेन्द्रेण समानसारे तुल्यबले। 'सारो बले स्थिरांशे च न्याय्ये क्लीबं वरे त्रुषु' इत्यमरः। भुजे भूयो भूमेर्धुरमाससञ्ज अर्पितवान्॥ 74 ॥