+++
title = "63"

+++
आवर्तेति॥ विलासिनीनां विलसनशीलानां स्त्रीणाम्। 'वौ कषलसकत्थस्नम्भः'(पा.3।2।143) इति घिनुण्प्रत्ययः। रूपावयवानामुपमेयानां यान्युपमानानि लोकप्रसिद्धानि तान्यदूरवर्तीन्यन्तिकगतानि जातानि। कस्य किमुपमानमित्यत्राह-नतनाभिकान्तेर्निम्ननाभिशोभाया आवर्तशोभा। 'स्यादावर्तोऽम्भसां भ्रमः' इत्यमरः। भ्रुवां भङ्गस्तरंगः। स्तनानां द्वन्द्वचराश्चक्रवाकाः। 'उपमानम्' इति सर्वत्र संबध्यते ॥ 63 ॥