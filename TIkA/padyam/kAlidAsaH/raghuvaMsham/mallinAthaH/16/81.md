+++
title = "81"

+++
त्रैलोक्येति॥ अस्त्रं विद्वानस्त्रविद्वान्। 'न लोक-'(पा.2।3।69) इत्यादिना षष्ठीसमासनिषेधः। 'द्वितीया श्रिता-'(पा.2।1।24) इत्यत्र 'गम्यादीनामुपसंख्यानाद्द्वितीया'(वा.1247) इति योगविभागाद्वा समासः। गारुडास्त्रमहिमाभिज्ञ इत्यर्थः। कुमुदः। त्रयो लोकास्त्रैलोक्यम्। चातुर्वर्ण्यादित्वात्स्वार्थे ष्यञ्प्रत्ययः। त्रैलोक्यनाथो रामः प्रभवो जनको यस्य तम्। अत एव प्रभावाद्द्विषामङ्कुशं निवारकं मूर्धाभिषिक्तं राजानं कुशं मानोन्नतेनापि मूर्ध्नाऽभिवन्द्य प्रणम्य बभाषे ॥ 81 ॥