+++
title = "91"

+++
इतीति॥  
**इत्य्** अनेन प्रकारेण  
**त्वम् आ प्रसादात्** प्रसादपर्यन्तम्। 'आङ् मर्यादाभिविध्योः' (पा.2।1।13) इत्यस्य वैभाषिकत्वादसमासत्वम्।  
**अस्या** धेनोः **परिचर्यापरः** शुश्रूषापरो **भव**;  
**ते** तवाविघ्नं विघ्नस्याभावो **ऽस्तु**। 'अव्ययं विभक्ति-'(पा.2।1।6)इत्यादिनार्थाभावेऽव्ययीभावः।  
**पितेव पुत्रीणां** सत्पुत्रवताम्। प्रशंसायामिनिप्रत्ययः। **धुर्य्** अग्रे **स्थेयास्** तिष्ठेः। आशीरर्थे लिङ्। 'एर्लिङि'(पा.6।4।67) इत्याकारस्यैकारादेशः। त्वत्-सदृशो भवत्-पुत्रोऽस्त्व् इति भावः॥ 91 ॥