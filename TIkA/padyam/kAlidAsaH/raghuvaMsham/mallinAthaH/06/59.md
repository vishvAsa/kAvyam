+++
title = "59"

+++
अथेति॥ अथ द्वारे नियुक्ता दौवारिकी सुनन्दा। 'तत्र नियुक्तः'(पा.4।4।69) इति ठक्प्रत्ययः। 'द्वारादीनां च'(पा.7।3।4)इत्यौ-आगमः। आकारेण देवसरूपं देवतुल्यम्। उरगाख्यस्य पुरस्य पाण्ड्यदेशे कान्यकुब्जतीरवर्तिनागपुरस्य नाथमेत्य प्राप्य। हे चकोराक्षि! इतो विलोकयेति पूर्वानुशिष्टां पूर्वमुक्तां भोजस्य राज्ञो गोत्रापत्यं स्त्रियं भोज्यामिन्दुमतीम्। 'क्रौड्यादिभ्यश्च'(पा.4।1।80)इत्यत्र 'भोजाक्षत्रियात्'इत्युपसंख्यानात्ष्यङ्प्रत्ययः। 'यङश्चाप्'(पा.4।1।74) इति चाप्। निजगाद। 'इतो विलोक्य' इति पूर्वमुक्त्वा पश्चाद्वक्तव्यं निजगादेत्यर्थः ॥ 59 ॥