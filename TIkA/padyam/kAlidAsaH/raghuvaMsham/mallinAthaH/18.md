+++
title = "१८"

+++


अष्टादशः सर्गः ।  
यत्पादपांसुसंपर्कादहल्यासीदपांसुला ।  
कारुण्यसिन्धवे तस्मै नमो वैदेहिबन्धवे ॥  
स नैषधस्यार्थपतेः सुतायामुत्पादयामास निषिद्धशत्रुः ।  
अनूनसारं निषधान्नगेन्द्रात्पुत्रं यमाहुर्निषधाख्यमेव ॥ 1 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/01.md"  newLevelForH1="4" title="मल्लिनाथ-टीका"  > </div>
  
तेनोरुवीर्येण पिता प्रजायै कल्पिष्यमाणेन ननन्द यूना ।  
सुवृष्टियोगादिव जीवलोकः सस्येन संपत्तिफलोन्मुखेन ॥ 2 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/02.md"  newLevelForH1="4" title="मल्लिनाथ-टीका"  > </div>
  
शब्दादि निर्विश्य सुखं चिराय तस्मिन्प्रतिष्ठापितराजशब्दः ।  
कौमुद्वतेयः कुमुदावदातैर्द्यामर्जितां कर्मभिरारुरोह ॥ 3 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/03.md"  newLevelForH1="4" title="मल्लिनाथ-टीका"  > </div>
  
पौत्रः कुशस्यापि कुशेशयाक्षः ससागरां सागरधीरचेताः ।  
एकातपत्रां भुवमेकवीरः पुरार्गलादीर्घभुजो बुभोज ॥ 4 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/04.md"  newLevelForH1="4" title="मल्लिनाथ-टीका"  > </div>
  
तस्यानलौजास्तनयस्तदन्ते वंशश्रियं प्राप नलाभिधानः ।  
यो नड्वलानीव गजः परेषां बलान्यमृद्गान्नलिनाभवक्त्रः ॥ 5 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/05.md"  newLevelForH1="4" title="मल्लिनाथ-टीका"  > </div>
  
नभश्चरैर्गीतयशाः स लेभे नभस्तलश्यामतनुं तनूजम् ।  
ख्यातं नभःशब्दमयेन नाम्ना कान्तं नभोमासमिव प्रजानाम् ॥ 6 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/06.md"  newLevelForH1="4" title="मल्लिनाथ-टीका"  > </div>
  
तस्मै विसृज्योत्तरकोसलानां धर्मोत्तरस्तत्प्रभवे प्रभुत्वम् ।  
मृगैरजयं जरसोपदिष्टमदेहबन्धाय पुनर्बबन्ध ॥ 7 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/07.md"  newLevelForH1="4" title="मल्लिनाथ-टीका"  > </div>
  
तेन द्विपानामिव पुण्डरीको राज्ञामजय्योऽजनि पुण्डरीकः ।  
शान्ते पितर्याहृतपुण्डरीका यं पुण्डरीकाक्षमिव श्रिता श्रीः ॥ 8 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/08.md"  newLevelForH1="4" title="मल्लिनाथ-टीका"  > </div>
  
स क्षेमधन्वानममोघघन्वा पुत्रं प्रजाक्षेमविधानदक्षम् ।  
क्ष्मां लम्भयित्वा क्षमयोपपन्नं वने तपः क्षान्ततरश्चचार ॥ 9 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/09.md"  newLevelForH1="4" title="मल्लिनाथ-टीका"  > </div>
  
अनीकिनीनां समरेऽग्रयायी तस्यापि देवप्रतिमः सुतोऽभूत् ।  
व्यश्रूयतानीकपदावसानं देवादि नाम त्रिदिवेऽपि यस्य ॥ 10 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/10.md"  newLevelForH1="4" title="मल्लिनाथ-टीका"  > </div>
  
पिता समाराधनतत्परेण पुत्रेण पुत्री स यथैव तेन ।  
पुत्रस्तथवात्मजवत्सलेन स तेन पित्रा पितृमान्बभूव ॥ 11 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/11.md"  newLevelForH1="4" title="मल्लिनाथ-टीका"  > </div>
  
पूर्वस्तयोरात्मसमे चिरोढामात्मोद्भवे वर्णचतुष्टयस्य ।  
धुरं निधायैकनिधिर्गुणानां जगाम यज्वा यजमानलोकम् ॥ 12 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/12.md"  newLevelForH1="4" title="मल्लिनाथ-टीका"  > </div>
  
वशी सुतस्तस्य वशंवदत्वात्स्वेषामिवासीद्द्विषतामपीष्टः ।  
सकृद्विविग्नानपि हि प्रयुक्तं माधुर्यमीष्टे हरिणान्ग्रहीतुम् ॥ 13 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/13.md"  newLevelForH1="4" title="मल्लिनाथ-टीका"  > </div>
  
अहीनगुर्नाम स गां समग्रामहीनबाहुद्रविणः शशास ।  
यो हीनसंसर्गपराङ्मुखत्वाद्युवाप्यनर्थैर्व्यसनैर्विहीनः ॥ 14 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/14.md"  newLevelForH1="4" title="मल्लिनाथ-टीका"  > </div>
  
गुरोः स चानन्तरमन्तरज्ञः पुंसां पुमानाद्य इवावतीर्णः ।  
उपक्रमैरस्खलितैश्चतुर्भिश्चतुर्दिगीशश्चतुरो बभूव ॥ 15 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/15.md"  newLevelForH1="4" title="मल्लिनाथ-टीका"  > </div>
  
तस्मिन्प्रयाते परलोकयात्रां जेतर्यरीणां तनयं तदीयम् ।  
उञ्चैः शिरस्त्वाज्जितपारियात्रं लक्ष्मीः सिषेवे किल पारियात्रम् ॥ 16 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/16.md"  newLevelForH1="4" title="मल्लिनाथ-टीका"  > </div>
  
तस्याभवत्सूनुरुदारशीलः शिलः शिलापट्टविशालवक्षाः ।  
जितारिपक्षोऽपि शिलीमुखैर्यः शालिनतामव्रजदीड्यमानः ॥ 17 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/17.md"  newLevelForH1="4" title="मल्लिनाथ-टीका"  > </div>
  
तमात्मसंपन्नमनिन्दितात्मा कृत्वा युवानं युवराजमेव ।  
सुखानि सोऽभुङ्क्त सुखोपरोधि वृतं हि राज्ञामुपरुद्धवृत्तम् ॥ 18 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/18.md"  newLevelForH1="4" title="मल्लिनाथ-टीका"  > </div>
  
तं रागबन्धिष्ववितृप्तमेव भोगेषु सौभाग्यविशेषभाग्यम् ।  
विलासिनीनामरतिक्षमापि जरा वृथा मत्सरिणी जहार ॥ 19 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/19.md"  newLevelForH1="4" title="मल्लिनाथ-टीका"  > </div>
  
उन्नाभ इत्युद्गतनामधेयस्तस्यायथार्थोन्नतनाभिरन्ध्रः ।  
सुतोऽभवत्पङ्कजनाभकल्पः कृत्स्नस्य नाभिर्नृपमण्डलस्य ॥ 20 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/20.md"  newLevelForH1="4" title="मल्लिनाथ-टीका"  > </div>
  
ततः परं वज्रधरप्रभावस्तदात्मजः संयति वज्रघोषः ।  
बभूव वज्राकरभूषणायाः पतिः पृथिव्याः किल वज्रणाभः ॥ 21 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/21.md"  newLevelForH1="4" title="मल्लिनाथ-टीका"  > </div>
  
तस्मिन्गते द्यां सुकृतोपलब्धां तत्संभवं शङ्खणमर्णवान्ता ।  
उत्खातशत्रुं वसुधोपतस्थे रत्नोपहारैरुदितैः खनिभ्यः ॥ 22 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/22.md"  newLevelForH1="4" title="मल्लिनाथ-टीका"  > </div>
  
तस्यावसाने हरिदश्वधामा पित्र्यं प्रपेदे पदमश्विरूपः ।  
वेलातटेषूषितसैनिकाश्वं पुराविदो यं व्युषिताश्वमाहुः ॥ 23 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/23.md"  newLevelForH1="4" title="मल्लिनाथ-टीका"  > </div>
  
आराध्य विश्वेश्वरमीश्वरेण तेन क्षितेर्विश्वसहो विजज्ञे ।  
पातुं सहो विशअवसखः समग्रां विशअवंभरामात्मजमूर्तिरात्मा ॥ 24 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/24.md"  newLevelForH1="4" title="मल्लिनाथ-टीका"  > </div>
  
अंशे हिरण्याक्षरिपोः स जाते हिरण्यनाभे तनये नयज्ञः ।  
द्विषामसह्यः सुतरां तरूणां हिरण्यरेता इव सानिलोऽभूत् ॥ 25 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/25.md"  newLevelForH1="4" title="मल्लिनाथ-टीका"  > </div>
  
पिता पितॄणामनृणस्तमन्ते वयस्यनन्तानि सुखानि लिप्सुः ।  
राजानमाजानुविलम्बिबाहुं कृत्वा कृती वल्कलवान्बभूव ॥ 26 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/26.md"  newLevelForH1="4" title="मल्लिनाथ-टीका"  > </div>
  
कौसल्य इत्युत्तरकोसलानां पत्युः पतङ्गान्वयभूषणस्य ।  
तस्यौरसः सोमसुतः सुतोऽभून्नेत्रोत्सवः सोम इव द्वितीयः ॥ 27 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/27.md"  newLevelForH1="4" title="मल्लिनाथ-टीका"  > </div>
  
यशोभिराब्रह्मसभं प्रकाशः स ब्रह्मभूयं गतिमाजगाम ।  
ब्रह्मिष्ठमाधाय निजेऽधिकारे ब्रह्मिष्ठमेव स्वतनुप्रसूतम् ॥ 28 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/28.md"  newLevelForH1="4" title="मल्लिनाथ-टीका"  > </div>
  
तस्मिन्कुलापीडनिभे विपीडं सम्यङ्महीं शासति शासनाङ्काम् ।  
प्रजाश्चिरं सुप्रजसि प्रजेशे ननन्दुरानन्दजलाविलाक्ष्यः ॥ 29 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/29.md"  newLevelForH1="4" title="मल्लिनाथ-टीका"  > </div>
  
पात्रीकृतात्मा गुरुसेवनेन स्पष्टाकृतिः पत्ररथेन्द्रकेतोः ।  
तं पुत्रिणां पुष्करपत्रनेत्रः पुत्रः समारोपयदग्नसंख्याम् ॥ 30 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/30.md"  newLevelForH1="4" title="मल्लिनाथ-टीका"  > </div>
  
वंशस्थितिं वंशकरेण तेन संभाव्य भावी स सखा मघोनः ।  
उपस्पृशन्स्पर्शनिवृत्तलौल्यस्त्रिपुष्करेषु त्रिदशत्वमाप ॥ 31 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/31.md"  newLevelForH1="4" title="मल्लिनाथ-टीका"  > </div>
  
तस्य प्रभानिर्जितपुष्परागं पौष्यां तिथौ पुष्यमसूत पत्नी ।  
तस्मिन्नपुष्यन्नुदिते समग्रां पुष्टिं जनाः पुष्य इव द्वितीये ॥ 32 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/32.md"  newLevelForH1="4" title="मल्लिनाथ-टीका"  > </div>
  
महीं महेच्छः परिकीर्य सूनौ मनीषिणे जैमिनयेऽर्पितात्मा ।  
तस्मात्सयोगादधिगम्य योगमजन्मनेऽकल्पत जन्मभीरुः ॥ 33 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/33.md"  newLevelForH1="4" title="मल्लिनाथ-टीका"  > </div>
  
ततः परं तत्प्रभवः प्रपेदे ध्रुवोपमेयो ध्रुवसंधिरुर्वीम् ।  
यस्मिन्नभूज्ज्यायसि सत्यसंधे संधिर्ध्रुवः संनमतामरीणाम् ॥ 34 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/34.md"  newLevelForH1="4" title="मल्लिनाथ-टीका"  > </div>
  
सुते शिशावेव सुदर्शनाख्ये दर्शात्ययेन्दुप्रियदर्शने सः ।  
मृगायताक्षो मृगयाविहारी सिंहादवापद्विपदं नृसिंहः ॥ 35 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/35.md"  newLevelForH1="4" title="मल्लिनाथ-टीका"  > </div>
  
स्वर्गामिनस्तस्य तमैकमत्यादमात्यवर्गः कुलतन्तुमेकम् ।  
अनाथदीनाः प्रकृतीरवेक्ष्य साकेतनाथं विधिवञ्चकार ॥ 36 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/36.md"  newLevelForH1="4" title="मल्लिनाथ-टीका"  > </div>
  
नवेन्दुना तन्नभसोपमेयं शावैकसिंहेन च काननेन ।  
रघोः कुलं कुड्मलपुष्करेण तोयेन चाप्रौढनरेन्द्रमासीत् ॥ 37 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/37.md"  newLevelForH1="4" title="मल्लिनाथ-टीका"  > </div>
  
लोकेन भावी पितुरेव तुल्यः संभावितो मौलिपरिग्रहात्सः ।  
दृष्टो हि वृण्वन्कलभप्रमाणोऽप्याशाः पुरोवातमवाप्य मेघः ॥ 38 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/38.md"  newLevelForH1="4" title="मल्लिनाथ-टीका"  > </div>
  
तं राजवीथ्यामधिहस्ति यान्तमाधोरणालम्बितमग्र्यवेशम् ।  
षड्वर्षदेशीयमपि प्रभुत्वात्प्रैक्षन्त पौराः पितृगौरवेण ॥ 39 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/39.md"  newLevelForH1="4" title="मल्लिनाथ-टीका"  > </div>
  
कामं न सोऽकल्पत पैतृकस्य सिंहासनस्य प्रतिपूरणाय ।  
तेजोमहिम्ना पुनरावृतात्मा तद्व्याप चामीकरपिञ्जरेण ॥ 40 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/40.md"  newLevelForH1="4" title="मल्लिनाथ-टीका"  > </div>
  
तस्मादधधः किंचिदिवावतीर्णावसंस्पृशन्तौ तपनीयपीठम् ।  
सालक्तकौ भूपतयः प्रसिद्धैर्ववन्दिरे मौलिभिरस्य पादौ ॥ 41 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/41.md"  newLevelForH1="4" title="मल्लिनाथ-टीका"  > </div>
  
मणौ महानील इति प्रभावादल्पप्रमाणेऽपि यथा न मिथ्या ।  
शब्दो महाराज इति प्रतीतस्तथैव तस्मिन्युयुजेऽर्भकेऽपि ॥ 42 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/42.md"  newLevelForH1="4" title="मल्लिनाथ-टीका"  > </div>
  
पर्यन्तसंचारितचामरस्य कपोललोलोभयकाकपक्षात् ।  
तस्याननादुञ्चरितो विवादश्चस्खाल वेलास्वपि नार्णवानाम् ॥ 43 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/43.md"  newLevelForH1="4" title="मल्लिनाथ-टीका"  > </div>
  
निर्वृत्तजाम्बूनदपट्टशोभे न्यस्तं ललाटे तिलकं दधानः ।  
तेनैव शून्यान्यरिसुन्दरीणां मुखानि स स्मेरमुखश्चकार ॥ 44 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/44.md"  newLevelForH1="4" title="मल्लिनाथ-टीका"  > </div>
  
शिरीषपुष्पाधिकसौकुमार्यः खेदं स यायादपि भूषणेन ।  
नितान्तगुर्वीमपि सोऽनुभावाद्धुरं धरित्र्या बिभरांबभूव ॥ 45 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/45.md"  newLevelForH1="4" title="मल्लिनाथ-टीका"  > </div>
  
न्यस्ताक्षरामक्षरभूमिकायां कार्त्स्न्येन गृह्णाति लिपिं न यावत् ।  
सर्वाणि तावच्छ्रुतवृद्धयोगात्फलान्युपायुङ्क्त स दण्डनीतेः ॥ 46 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/46.md"  newLevelForH1="4" title="मल्लिनाथ-टीका"  > </div>
  
उपस्यपर्याप्तनिवेशभागा प्रौढीभविष्यन्तमुदीक्षमाणा ।  
संजातलज्जेव तमातपत्रच्छायाछलेनोपजुगूह लक्ष्मीः ॥ 47 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/47.md"  newLevelForH1="4" title="मल्लिनाथ-टीका"  > </div>
  
अनश्नुवानेन युगोपमानमबद्धमौर्वीकिणलाञ्छनेन ।  
अस्पृष्टखङ्गत्सरुणापि चासीद्रक्षावती तस्य भुजेन भूमिः ॥ 48 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/48.md"  newLevelForH1="4" title="मल्लिनाथ-टीका"  > </div>
  
न केवलं गच्छति तस्य काले ययुः शरीरावयवा विवृद्धिम् ।  
वंश्या गुणाः खल्वपि लोककान्ताः प्रारम्भसूक्ष्माः प्रथिमानमापुः ॥ 49 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/49.md"  newLevelForH1="4" title="मल्लिनाथ-टीका"  > </div>
  
स पूर्वजन्मान्तरदृष्टपाराः स्मरन्निवाक्लेशकरो गुरूणाम् ।  
तिस्रस्त्रिवर्गाधिगमस्य मूलं जग्राह विद्याः प्रकृतीश्च पित्र्याः ॥ 50 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/50.md"  newLevelForH1="4" title="मल्लिनाथ-टीका"  > </div>
  
व्यूह्य स्थितः किंचिदिवोत्तरार्धमुन्नद्धचूडोऽञ्चितसव्यजानुः ।  
आकर्णमाकृष्टसबाणधन्वा व्यरोचतास्त्रे स विनीयमानः ॥ 51 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/51.md"  newLevelForH1="4" title="मल्लिनाथ-टीका"  > </div>
  
अथ मधु वनितानां नेत्रनिर्वेशनीय-  
        मनसिजतरुपुष्पं रागबन्धप्रवालम् ।  

अकृतकविधि सर्वाङ्गीणमाकल्पजातं  
        विलसितपदमाद्यं यौवनं स प्रपेदे ॥ 52 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/52.md"  newLevelForH1="4" title="मल्लिनाथ-टीका"  > </div>
  
प्रतिकृतिरचनाभ्यो दूतिसंदर्शिताभ्यः   
       समधिकतररूपाः शुद्धसंतानकामैः ।  
अधिविविदुरमात्यैराहृतास्तस्य यूनः   
        प्रथमपरिगृहीते श्रीभुवौ राजकन्याः ॥ 53 ॥  
<div class="js_include collapsed" url="/kAvyam/TIkA/padyam/kAlidAsaH/raghuvaMsham/mallinAthaH/18/53.md"  newLevelForH1="4" title="मल्लिनाथ-टीका"  > </div>
  
इति महोपाध्यायकोलाचलमल्लिनाथसूरिविरचितायां रघुवंशव्याख्यायां संजीविनीसमाख्यायामष्टादशः सर्गः ।  


