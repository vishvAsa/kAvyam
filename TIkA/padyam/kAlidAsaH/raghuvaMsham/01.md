---
title: ०१ वसिष्ठाश्रमाभिगमनम्
unicode_script: devanagari

---

## परिचयः

- मूलम् अत्र श्रूयताम् - [आर्कैवि](https://archive.org/details/Raghuvamsha-mUlam-vedabhoomi.org/Raghuvamsha-Sarga01-01-17.mp3) ।  
- मल्लिनाथ-टीका [ऽत्र](https://archive.org/details/raghuvamsha_with_sanjeevini_commentary_of_mallinatha) ।  

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga01-01-17.mp3"></div>

## सङ्कल्पः
+++(र५)+++

वागर्थाव् इव सम्पृक्तौ  
वागर्थ-प्रतिपत्तये ।  
जगतः पितरौ वन्दे  
पार्वती-परमेश्वरौ ॥ १ ॥  

क्व सूर्य-प्रभवो वंशः  
क्व चाल्पविषया मतिः ।  
तितीर्षुर् दुस्तरम् मोहाद्  
उडुपेनास्मि सागरम् ॥ २ ॥  

मन्दः कवियशः प्रार्थी  
गमिष्याम्य् उपहास्यताम् ।  
प्रांशुलभ्ये फले लोभाद्  
उद्बाहुर् इव वामनः ॥ ३ ॥  

अथ वा कृत-वाग्-द्वारे  
वंशेऽस्मिन् पूर्व-सूरिभिः ।  
मणौ वज्र-समुत्कीर्णे  
सूत्रस्येवास्ति मे गतिः ॥ ४ ॥  

सोऽहम् आजन्म-शुद्धानाम्  
आफलोदय-कर्मणाम् ।  
आसमुद्र-क्षितीशानाम्  
आनाक-रथ-वर्त्मनाम् ॥ ५ ॥  

यथाविधि-हुताग्नीनाय्ँ  
यथाकामार्चितार्थिनाम् ।  
यथापराधदण्डानाय्ँ  
यथाकाल-प्रभोधिनाम् ॥ ६ ॥  

त्यागाय सम्भृतार्थानां  
सत्याय मितभाषिणाम् ।  
यशसे विजिगीषुणाम्  
प्रजायै गृह-मेन्धिनाम् ॥ ७ ॥  

शैशवे ऽभ्यस्त-विद्यानाय्ँ  
यौवने विषयैषिणाम् ।  
वार्धके मुनिवृत्तीनाय्ँ  
योगेनान्ते तनुत्यजाम् ॥ ८ ॥  

रघूणाम् अन्वयव्ँ वक्ष्ये  
तनुवाग्-विभवोऽपि सन् ।  
तद्गुणैः कर्णमागत्य  
चापलाय प्रचोदितः ॥ ९ ॥  

तं सन्तः श्रोतुम् अर्हन्ति  
सदसद्-व्यक्ति-हेतवः ।  
हेम्नः संलक्ष्यते ह्य् अग्नौ  
विशुद्धिः श्यामिकापि वा ॥ १० ॥  

## मनुः
वैवसतो मनुर् नाम  
माननीयो मनीषिणाम् ।  
आसीन् महीक्षिताम् आद्यः  
प्रणवश् छन्दसाम् इव ॥ ११ ॥+++(र५)+++  

## दिलीपः
### तद्गुणाः
+++(र५)+++

तदन्वये शुद्धिमति  
प्रसूतः शुद्धिमत्तरः ।  
दिलीप इति राजेन्दुर्  
इन्दुः क्षीरनिधाविव ॥ १२ ॥  

व्यूढोरस्को वृषस्कन्धः  
शाल-प्रांशुर् महाभुजः ।  
आत्म-कर्म-क्षमन् देहङ्  
क्षात्रो धर्म इवाश्रितः ॥ १३ ॥  

सर्वातिरिक्त-सारेण  
सर्व-तेजोऽभिभाविना ।  
स्थितः सर्वोन्नतेनोर्वीङ्  
क्रान्त्वा मेरुर् इवात्मना ॥ १४ ॥  

आकार-सदृश-प्रज्ञः  
प्रज्ञया सदृशागमः ।  
आगमैः सदृशारम्भ  
आरम्भसदृशोदयः ॥ १५ ॥  

भीमकान्तैर् नृपगुणैः  
स भभूवोपजीविनाम् ।  
अधृष्यश् चाभिगम्यश् च  
याधो-रत्नैर् इवार्णवः ॥ १६ ॥  

रेखामात्रम् अपि क्षुण्णाद्  
आ मनोर्वर्त्मनः परम् ।  
न व्यतीयुः प्रजास् तस्य  
नियन्तुर् नेमि-वृत्तयः ॥ १७ ॥  

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga01-18-25.mp3"></div>

प्रजानाम् एव भूत्यर्थं  
स ताभ्यो बलिमग्रहीत् ।  
सहस्र-गुणम् उत्स्रष्टुम्  
आदत्ते हि रसं रविः ॥ १८ ॥  

सेना परिच्छदस् तस्य,  
+++(यतः -)+++ द्वयम् एवार्थ-साधनम् ।  
शास्त्रेष्व् अकुण्ठिता बुद्धिर्,  
मौर्वी धनुषि चातता ॥ १९ ॥  

तस्य सव्ँवृत-मन्त्रस्य  
गूढाकारेङ्गितस्य च ।  
फलानुमेयाः प्रारम्भाः  
संस्काराः प्राक्तना इव ॥ २० ॥  

जुगोपात्मानम् अत्रस्तो  
भेजे धर्मम् अनातुरः ।  
अगृध्नुर् आददे सोऽर्थम्  
असक्तः सुखमन्वभूत् ॥ २१ ॥  

ज्ञाने मौनङ् क्षमा शक्तौ  
त्यागे श्लाघा-विपर्ययः ।  
गुणा गुणानुबन्धित्वात्  
तस्य सप्रसवा इव ॥ २२ ॥  

अनाकृष्टस्य विषयैर्  
विद्यानाम् पारदृश्वनः ।  
तस्य धर्म-रतेर् आसीद्  
वृद्धत्वञ् जरसा विना ॥ २३ ॥  

प्रजानाव्ँ विनयाधानाद्  
रक्षणाद् भरणाद् अपि ।  
स पिता पितरस् तासाङ्  
केवलञ् जन्म-हेतवः ॥ २४ ॥  

स्थित्यै दण्डयतो दण्ड्यान्  
परिणेतुः प्रसूतये ।  
अप्य् अर्थकामौ तस्यास्तान्  
धर्म एव मनीषिणः ॥ २५ ॥  

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga01-26-50.mp3"></div>
दुदोह गां स यज्ञाय  
सस्याय मघवा दिवम् ।  
सम्पद्-विनिमयेनोभौ  
दधतुर् भुवनद्वयम् ॥ २६ ॥  

न किलानुययुस् तस्य  
राजानो रक्षितुर् यशः ।  
+++(प्रजा)+++ व्यावृत्ता यत् पर-स्वेभ्यः,  
श्रुतौ तस्करता स्थिता ॥ २७ ॥  

द्वेष्योऽपि सम्मतः शिष्टस्  
तस्यार्तस्य यथौषधम् ।  
त्याज्यो दुष्टः प्रियोऽप्य् आसीद्  
अङ्गुलीवोरग-क्षता ॥ २८ ॥  

तव्ँ वेधा विदधे नूनम्  
महाभूत-समाधिना ।  
तथा हि सर्वे तस्यासन्  
परार्थैक-फला गुणाः ॥ २९ ॥  

स वेला-वप्र+++(=प्राकार)+++-वलयाम्  
परिखी-कृत-सागराम् ।  
अनन्याशासनाम् ऊर्वीं  
शशासैक-पुरीम् इव ॥ ३० ॥  

### तत्पत्नी

तस्य दाक्षिण्य+++(=परच्छन्दानुवर्त्तित्व)+++-रुढेन  
नाम्ना मगध-वंश-जा ।  
पत्नी सुदक्षिणेत्य् आसीद्  
अध्वरस्येव दक्षिणा ॥ ३१ ॥  

कलत्रवन्तम् आत्मानम्  
अवरोधे महत्य् अपि ।  
तया मेने मनस्विन्या  
लक्ष्म्या च वसुधाधिपः ॥ ३२ ॥+++(र५)+++  

### पुत्रेच्छा
+++(क५)+++

तस्याम् आत्मानुरूपायाम्  
आत्म-जन्म-समुत्सुकः ।  
विलम्बित-फलैः कालं  
स निनाय मनोरथैः ॥ ३३ ॥+++(र५)+++  

सन्तानार्थाय विधये  
स्वभुजाद् अवतारिता ।  
तेन धूर् जगतो गुर्वी  
सचिवेषु निचिक्षिपे ॥ ३४ ॥  

गङ्गाम् भगीरथेनेव  
पूर्वेषाम् पावनक्षमाम् ।  
इच्छता सन्ततिन् न्यस्ता  
तेन मन्त्रिषु कोसला ॥ ३४* ॥+++(र५)+++  

अथाभ्यर्च्य विधातारम्  
प्रयतौ पुत्रकाम्यया ।  
तौ दम्पती वसिष्ठस्य  
गुरोर् जग्मतुर् आश्रमम् ॥ ३५ ॥  

## आश्रमाय यानम्
+++(र५)+++

स्निग्ध-गम्भीर-निर्घोषम्  
एकं स्यन्दनम् आस्थितौ ।  
प्रावृषेण्यं+++(=प्रावृषि भवम्)+++ पयोवाहव्ँ  
विद्युद्-ऐरावताव् इव ॥ ३६ ॥  

मा भूदाश्रमपीडेति परिमेयपुरःसरौ ।  
अनुभावविशेषात्तु सेनापरिवृताविव ॥ ३७ ॥  

सेव्यमानौ सुखस्पर्शैः शालनिर्यासगन्धिभिः ।  
पुष्परेणूत्किरैर्वातैराधूतवनराजिभिः ॥ ३८ ॥  

मनोऽभिरामाः शृण्वन्तौ रथनेमिस्वनोन्मुखैः ।  
षड्जसव्ँवादिनीः केका द्विधा भिन्नाः शिखण्डिभिः ॥ ३९ ॥  

परस्पराक्षिसादृश्यम् अदूरोज्झितवर्त्मसु ।  
मृगद्वन्द्वेषु पश्यन्तौ स्यन्दनाबद्धदृष्टिषु ॥ ४० ॥  

श्रेणीबन्धाद्वितन्वद्भिरस्तम्भान् तोरणस्रजम् ।  
सारसैः कलनिर्ह्राधैः क्वचिदुन्नमिताननौ ॥ ४१ ॥  

पवनस्यानुकूलत्वात्प्रार्थनासिद्धिशंसिनः ।  
रजोभिस्तुरगोत्कीर्णैरस्पृष्टालकवेष्टनौ ॥ ४२ ॥  

सरसीष्वरविन्दानाव्ँ वीचिविक्षोभशीतलम् ।  
आमोदम् उपजिघ्रन्तौ स्वनिःश्वासानुकारिणम् ॥ ४३ ॥  

ग्रामेष्वात्मविषृटेषु यूपचिह्नेषु यज्वनाम् ।  
अमोघाः प्रतिगृह्णन्तावर्घ्यानुपदम् आशिषः ॥ ४४ ॥  

हैयङ्गवीनम् आदाय घोषवृद्धान् उपस्थितान् ।  
नामधेयानि पृच्छन्तौ वन्यानाम् मार्गशाखिनाम् ॥ ४५ ॥  

काप्यभिख्या तयोरासीद् व्रजतोः शुद्धवेषयोः ।  
हिमनिर्मुक्तयोर् योगे चित्राचन्द्रमसोरिव ॥ ४६ ॥  

तत्तद्भूमिपतिः पत्न्यै दर्शयन्प्रियदर्शनः ।  
अपि लङ्घितमध्वानम् बुबुधे न बुधोपमः ॥ ४७ ॥  

## आश्रमवर्णनम्
+++(र५)+++

स दुष्प्रापयशाः प्रापदाश्रमं श्रान्तवाहनः ।  
सायं सय्ँयमिनस्तस्य महर्षेर्महिषीसखः ॥ ४८ ॥  

वनान्तरादुपावृत्तैः समित्कुशफलाहरैः ।  
पूर्यमाणम् अदृश्याग्निप्रत्युद्यातैस् तपस्विभिः ॥ ४९ ॥  
+++(कामं पितरं प्रोषितवन्तं पुत्राः प्रत्याधावन्ति। एवमेतमग्नयः प्रत्याधवन्ति। )+++

आकीर्णम् ऋषिपत्नीनाम् उटजद्वाररोधिभिः ।  
अपत्यैरिव नीवार+++(=तृणधान्य)+++-भागधेयोचितैर् मृगैः ॥ ५० ॥  

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga01-51-95.mp3"></div>

सेकान्ते मुनिकन्याभिस्तत्क्षणोज्झितवृक्षकम् ।  
विश्वासाय विहङ्गानाम् आलवालाम्बुपायिनाम् ॥ ५१ ॥  

आतपाऽऽत्यय+++(=अपगम)+++सङ्क्षिप्तनीवारासु+++(=तृणधान्य)+++ निषादिभिः ।  
मृगैर् वर्तितरोमन्थम् उटजाङ्गनभूमिषु ॥ ५२ ॥  

अभ्युत्थिताग्निपिशुनैरतिथीनाश्रमोन्मुखान् ।  
पुनानम् पवनोद्धूतैर् धूमैराहुतिगन्धिभिः ॥ ५३ ॥  

## मुनि-दर्शनम्
+++(र५)+++

अथ यन्तारमादिष्य धुर्यान् विश्रमयेति सः ।  
तामवारोपयत्पत्नीं रथादवततार च ॥ ५४ ॥  

तस्मै सभ्याः सभार्याय गोप्त्रे गुप्ततमेन्द्रियाः ।  
अर्हणाम् अर्हते चक्रुर्मुनयो नयचक्षुषे ॥ ५५ ॥  

विधेः सायन्तनस्यान्ते स ददर्श तपोनिधिम् ।  
अन्वासितम् अरुन्धत्या स्वाहयेव हविर्भुजम् ॥ ५६ ॥  

तयोर्जगृहतुः पादान् राजा राज्ञी च मागधी ।  
तौ गुरुर्गुरुपत्नी च प्रीत्या प्रतिननन्दतुः ॥ ५७ ॥  

तम् आतिथ्यक्रियाशान्तरथक्षोभपरिश्रमम् ।  
पप्रच्छ कुशलं राज्ये राज्याश्रममुनिम् मुनिः ॥ ५८ ॥  

अथाऽथर्वनिधेस्तस्य विजितारिपुरः पुरः ।  
अर्थ्यामर्थपतिर्वाचमाददे वदताव्ँ वरः ॥ ५९ ॥  

उपपन्नन् ननु शिवं सप्तस्वङ्गेषु यस्य मे ।  
दैवीनाम् मानुषीणाञ् च प्रतिहर्ता त्वम् आपदाम् ॥ ६० ॥  

तव मन्त्रकृतो मन्त्रैर्दूरात्प्रशमितारिभिः ।  
प्रत्यादिश्यन्त इव मे दृष्टलक्ष्यभिदः शराः ॥ ६१ ॥  

हविरावर्जितं होतस् त्वया विधिवदग्निषु ।  
वृष्टिर्भवति सस्यानाम् अवग्रहविशोषिणाम्+++(सतः षष्ठी)+++ ॥ ६२ ॥  

पुरुषायुषजीविन्यो निरातङ्का निरीतयः +++(=निरतिवृष्ट्यादयः)+++।  
यन्मदीयाः प्रजास् तस्य हेतुस् त्वद्ब्रह्मवर्चसम् ॥ ६३ ॥  

त्वयैवञ् चिन्त्यमानस्य गुरुणा ब्रह्मयोनिना ।  
सानुबन्धाः कथन् न स्युः सम्पदो मे निरापदः ॥ ६४ ॥  

### अभ्यर्थना
+++(र५)+++

किन् तु वध्वान् तवैतस्याम् अदृष्टसदृशप्रजम् ।  
न माम् अवति सद्वीपा रत्नसूरपि मेदिनी ॥ ६५ ॥  

नूनम् मत्तः परव्ँ वंश्याः पिण्डविच्छेददर्शिनः ।  
न प्रकामभुजः श्राद्धे स्वधासङ्ग्रहतत्पराः ॥ ६६ ॥  

मत्परन् दुर्लभम् मत्वा नूनम् आवर्जितम् मया ।  
पयः पूर्वैः स्वनिःश्वासैः कवोष्णम् उपभुज्यते ॥ ६७ ॥  

सोऽहम् इज्याविशुद्धात्मा प्रजालोपनिमीलितः ।  
प्रकाशश्चाप्रकाशश्च लोकालोक इवाचलः ॥ ६८ ॥  

लोकान्तरसुखम् पुण्यन् तपोदानसमुद्भवम् ।  
सन्ततिः शुद्धवंश्या हि परत्रेह च शर्मणे ॥ ६९ ॥  

तया हीनव्ँ विधातर्माङ् कथम् पश्यन्न दूयसे ।  
सिक्तं स्वयम् इव स्नेहाद्वन्ध्यम् आश्रमवृक्षकम् ॥ ७० ॥  

असह्यपीडम् भगवन्नृणमन्त्यमवेहि मे ।  
अरुन्तुदमिवालानमनिर्वाणस्य दन्तिनः ॥ ७१ ॥  

तस्मान्मुच्ये यथा तात सव्ँविधातुन् तथार्हसि ।  
इक्ष्वाकूणान् दुरापेऽर्थे त्वदधीना हि सिद्धयः ॥ ७२ ॥  

### मुन्युत्तरम्
+++(र५, क५)+++

इति विज्ञापितो राज्ञा ध्यानस्तिमितलोचनः ।  
क्षणमात्रम् ऋषिस्तस्थौ सुप्तमीन इव ह्रदः ॥ ७३ ॥  

सोऽपश्यत्प्रणिधानेन सन्ततेः स्तम्भकारणम् ।  
भावितात्मा भुवो भर्तुरथैनम् प्रत्यबोधयत् ॥ ७४ ॥  

पुरा शक्रमुपस्थाय तवोर्वीम् प्रति यास्यतः ।  
आसीत्कल्पतरुच्छायामाश्रिता सुरभिः पथि ॥ ७५ ॥  

धर्मलोपभयाद्राज्ञीम् ऋतुस्नाताम् इमां स्मरन् ।  
प्रदक्षिणक्रियार्हायान् तस्यान् त्वं साधु नाचरः ॥ ७६ ॥  

अवजानासि माय्ँ यस्मादतस्ते न भविष्यति ।  
मत्प्रसूतिमनाराध्य प्रजेति त्वां शशाप सा ॥ ७७ ॥  

स शापो न त्वया राजन्न च सारथिना श्रुतः ।  
नदत्याकाशगङ्गायाः स्रोतस्युद्दामदिग्गजे ॥ ७८ ॥  

ईप्सितन् तदवज्ञानाद्विद्धि सार्गलमात्मनः ।  
प्रतिबध्नाति हि श्रेयः पूज्यपूजाव्यतिक्रमः ॥ ७९ ॥  

हविषे दीर्घसत्रस्य सा चेदानीम् प्रचेतसः ।  
भुजङ्गपिहितद्वारम् पातालमधितिष्ठति ॥ ८० ॥  

सुतान् तदीयां सुरभेः कृत्वा प्रतिनिधिं शुचिः ।  
आराधय सपत्नीकः प्रीता कामदुघा हि सा ॥ ८१ ॥  

## नन्दिनी-दर्शनम्
+++(र५)+++

इति वादिन एवास्य होतुराहुतिसाधनम् ।  
अनिन्द्या नन्दिनी नाम धेनुराववृते वनात् ॥ ८२ ॥  

ललाटोदयमाभुग्नम् पल्लवस्निग्धपाटला ।  
बिभ्रती श्वेतरोमाङ्कं सन्ध्येव शशिनन् नवम् ॥ ८३ ॥  

भुवङ् कोष्णेन कुण्डोध्नी मेध्येनावभृथादपि ।  
प्रस्रवेणाभिवर्षन्ती वत्सालोकप्रवर्तिना ॥ ८४ ॥  

रजःकणैः खुरोद्धूतैः स्पृशद्भिर्गात्रमन्तिकात् ।  
तीर्थाभिषेकजां शुद्धिम् आदधाना महीक्षितः ॥ ८५ ॥  

ताम् पुण्यदर्शनान् दृष्ट्वा निमित्तज्ञस्तपोनिधिः ।  
याज्यमाशंसितावन्ध्यप्रार्थनम् पुनरब्रवीत् ॥ ८६ ॥  

अदूरवर्तिनीं सिद्धिं राजन् विगणयात्मनः ।  
उपस्थितेयङ् कल्याणी नाम्नि कीर्तित एव यत् ॥ ८७ ॥  

## व्रतग्रहणम्

वन्यवृत्तिरिमां शश्वद् आत्मानुगमनेन गाम् ।  
विद्यामभ्यसनेनेव प्रसादयितुमर्हसि ॥ ८८ ॥  

प्रस्थितायाम् प्रतिष्ठेथाः स्थितायां स्थितिमाचरेः ।  
निषण्णायान् निषीदास्याम् पीताम्भसि पिबेरपः ॥ ८९ ॥  

वधूर्भक्तिमती चैनामर्चिताम् आ तपोवनात् ।  
प्रयता प्रातरन्वेतु सायम् प्रत्युद्व्रजेदपि ॥ ९१ ॥  

इत्याप्रसादादस्यास्त्वम् परिचर्यापरो भव ।  
अविघ्नम् अस्तु ते स्थेयाः पितेव धुरि +++(सत्-)+++पुत्रिणाम् ॥ ९० ॥  

तथेति प्रतिजग्राह प्रीतिमान् सपरिग्रहः ।  
आदेशन् देशकालज्ञः शिष्यः शासितुरानतः ॥ ९२ ॥  

अथ प्रदोषे दोषज्ञः सव्ँवेशाय विशाम् पतिम् ।  
सूनुः सूनृतवाक्स्रष्टुर् विससर्जोर्जितश्रियम् ॥ ९३ ॥  

सत्याम् अपि तपःसिद्धौ नियमापेक्षया मुनिः ।  
कल्पवित् कल्पयामास वन्याम् एवास्य सव्ँविधाम् ॥ ९४ ॥  

+++(प्रहर्षिणी वृत्तम्)+++  
निर्दिष्टाङ् कुलपतिना स पर्णशालाम् अध्यास्य प्रयतपरिग्रहद्वितीयः ।  
तच्छिष्याध्ययननिवेदितावसानां सव्ँविष्टः कुशशयने निशान् निनाय ॥ ९५ ॥  

वसिष्ठाश्रमाभिगमनो नाम प्रथमः सर्गः ।। १ ।।  
