---
title: १२ रावणवधः   
unicode_script: devanagari
---

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga12-01-10.mp3"></div>

निर्दिष्टविषयस्नेहः स दशान्तमुपेयिवान् ।  
आसीदासन्ननिर्वाणः प्रदीपार्चिरिवोषसि॥ १॥

तं कर्णमूलमागत्य रामे श्रीर्न्यस्यतामिति ।  
कैकेयीशङ्कयीवाह पलितच्छद्मना जरा॥ २॥

सा पौरान्पौरकान्तस्य रामस्याभ्युदयश्रुतिः ।  
प्रत्येकं ह्रादयांचक्रे कुल्येनोद्यानपादपान्॥ ३॥

तस्याभिषेकसंभारे कल्पितं क्रूरनिश्चया ।  
दूषयामास कैकेयी शोकोष्णैः पार्थिवाश्रुभिः॥ ४॥

सा किलाश्वासिता चण्डी भर्त्रा तत्संश्रुतौ वरौ ।  
उद्ववामेन्द्रसिक्ता भूर्बिलमग्नाविवोरगौ॥ ५॥

तयोश्चतुर्दशैकेन रामं प्राव्राजयत्समाः ।  
द्वितीयेन सुतस्यैच्छद्वैधव्यैकफलां श्रियम्॥ ६॥

पित्रा दत्तं रुदन्रामः प्राङ्महीं प्रत्यपद्यत ।  
पश्चाद्वनाय गच्छेति तदाज्ञां मुदितोऽग्रहीत्॥ ७॥

दधतो मङ्गलक्षौमे वसानस्य च वल्कले ।  
ददृशुर्विस्मितास्तस्य मुखरागं समं जनाः॥ ८॥

स सीतालक्ष्मणसखः सत्याद्गुरुमलोपयन् ।  
विवेश दण्डकारण्यं प्रत्येकं च सतां मनः॥ ९॥

राजापि तद्वियोगार्तः स्मृत्वा शापं स्वकर्मजम् ।  
शरीरत्यागमात्रेण शुद्धिलाभमन्यत॥ १०॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga12-11-20.mp3"></div>

विप्रोषितकुमारं तद्राज्यमस्तमितेश्वरम् ।  
रन्ध्रान्वेषणदक्षाणां द्विषामामिषततां ययौ॥ ११॥

अथानाथाः प्रकृतयो मातृबन्धुनिवासिनम् ।  
मौलैरानाययामासुर्भरतं स्तम्भिताश्रुभिः॥ १२॥

श्रुत्वा तथाविधं मृत्युं कैकेयीतनयः पितुः ।  
मातुर्न केवलं स्वस्याः श्रियोऽप्यासीत्पराङ्मुखः॥ १३॥

ससैन्यश्चान्वगाद्रामं दर्शितानाश्रमालयैः ।  
तस्य पश्यन्ससौमित्रेरुदश्रुर्वसतिद्रुमान्॥ १४॥

चित्रकूटवनस्थं च कथितस्वर्गतिर्गुरोः ।  
लक्ष्म्या निमन्त्रयांचक्रे तमनुच्छिष्टसंपदा॥ १५॥

स हि प्रथमजे तस्मिन्नकृतश्रीपरिग्रहे ।  
परिवेत्तारमात्मानं मेने स्वीकरणाद्भुवः॥ १६॥

तमशक्यमपाक्रष्टुं निदेशात्स्वर्गिणः पितुः ।  
ययाचे पादुके पश्चात्कर्तुं राज्याधिदेवते॥ १७॥

स विसृष्टस्तथेत्युक्त्वा भ्रात्रा नैवाविशत्पुरीम् ।  
नन्दिग्रामगतस्तस्य राज्यं न्यासमिवाभुनक्॥ १८॥

दृढभक्तिरिति ज्येष्ठे राज्यतृष्णापराङ्मुखः ।  
मातुः पापस्य भरतः प्रायश्चित्तमिवाकरोत्॥ १९॥

रामोऽपि सह वैदेह्या वने वन्येन वर्तयन् ।  
चचार सानुजः शान्तो वृद्धेक्ष्वाकुव्रतं युवा॥ २०॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga12-21-30.mp3"></div>

प्रभावस्तम्भितच्छायमाश्रितः स वनस्पतिम् ।  
कदाचिदङ्के सीतायाः शिश्ये किंचिदिव श्रमात्॥ २१॥

ऐन्द्रः किल नखैस्तस्या विददार स्तनौ द्विजः ।  
प्रियोपभोगचिह्नेषु पौरोभाग्यमिवाचरन्॥ २२॥

तस्मिन्नस्थदिषीकास्त्रं रामो रामावबोधितः ।  
आत्मानं मुमुचे तस्मादेकनेत्रव्ययेन सः॥ २३॥

रामस्त्वासन्नदेशत्वाद्भरतागमनं पुनः ।  
आशङ्क्योत्सुकसारङ्गां चित्रकूटस्थलीं जहौ॥ २४॥

प्रययावातिथेयेषु वसन्नृषिकुलेषु सः ।  
दक्षिणां दिशमृक्षेषु वार्षिकेष्विव भास्करः॥ २५॥

बभौ तमनुगच्छन्ती विदेहाधिपतेः सुता ।  
प्रतिषिद्धापि कैकेय्या लक्ष्मीरिव गुणोन्मुखी॥ २६॥

अनसूयातिसृष्टेन पुण्यगन्धेन काननम् ।  
सा चकाराङ्गरागेण पुष्पोच्चलितषट्पदम्॥ २७॥

संध्याभ्रकपिशस्तस्य विराधो नाम राक्षसः ।  
अतिष्ठन्मार्गमावृत्य रामस्येन्दोरिव ग्रहः॥ २८॥

स जहार तयोर्मध्ये मैथिलीं लोकशोषणः ।  
नभोनभस्ययोर्वृष्टिमवग्रह इवान्तरे॥ २९॥

तं विनिष्पिष्य काकुत्स्थौ पुरा दूषयति स्थलीम् ।  
गन्धेनाशुचिना चेति वसुधायां निचख्नतुः॥ ३०॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga12-31-50.mp3"></div>

पञ्चवट्यां ततो रामः शासनात्कुम्भजन्मनः ।  
अनपोढस्थितिस्तस्थौ विन्ध्याद्रिः प्रकृताविव॥ ३१॥

रावणावरजा तत्र राघवं मदनातुरा ।  
अभिपेदे निदाघार्ता व्यालीव मलयद्रुमम्॥ ३२॥

सा सीतासंनिधावेव तं वव्रे कथितान्वया ।  
अत्यारूढो हि नारीणामकालज्ञो मनोभवः॥ ३३॥

कलत्रवानहं बाले कनीयांसं भजस्व मे।  
इति रामो वृषस्यन्तीं वृषस्कन्धः शशास ताम्॥ ३४॥

ज्येष्ठाभिगमनात्पूर्वं तेनाप्यनभिनन्दिताम् ।  
साऽभूद्रामाश्रया भूयो नदीवोभयकूलभाक्॥ ३५॥

संरम्भं मैथिलीहासः क्षणसौम्यां निनाय ताम् ।  
निवातस्तिमितां वेलां चन्द्रोदय इवोदधेः॥ ३६॥

फलमस्योपहासस्य सद्यः प्राप्स्यसि पश्य माम् ।  
मृग्याः परिभवो व्याघ्र्यामित्यवेहि त्वया कृतम्॥ ३७॥

इत्युक्त्वा मैथिलीं भर्तुरङ्के निविशतीं भयात् ।  
रूपं शूर्पणखा नाम्नः सदृशं प्रत्यपद्यत॥ ३८॥

लक्ष्मणः प्रथमं श्रुत्वा कोकिलामञ्जुवादिनीम् ।  
शिवाघोरस्वनां पश्चाद्बुबुधे विकृतेति ताम्॥ ३९॥

पर्णशालामथ क्षिप्रं विकृष्टासिः प्रविश्य सः ।  
वैरूप्यपौनरुक्त्येन भीषणां तामयोजयत्॥ ४०॥

सा वक्रनखधारिण्या वेणुकर्कशपर्वया ।  
अङ्कुशाकारयाङ्गुल्या तावतर्जयदम्बरे॥ ४१॥

प्राप्य चाशु जनस्थानं खरादिभ्यस्तथाविधम् ।  
रामोपक्रममाचख्यौ रक्षःपरिभवं नवम्॥ ४२॥

मुखावयवलूनां तां नैरृता यत्पुरो दधुः ।  
रामाभियायिनां तेषां तदेवाभूदमङ्गलम्॥ ४३॥

उदायुधानात्पततस्तान्दृप्तान्प्रेक्ष्य राघवः ।  
निदधे विजयाशंसां चापे सीतां च लक्ष्मणे॥ ४४॥

एको दाशरथिः कामं यातुधानाः सहस्रशः ।  
ते तु यावन्त एवाजौ तावांश्च ददृशे स तैः॥ ४५॥

असज्जनेन काकुत्स्थः प्रयुक्तमथ दूषणम् ।  
न चक्षमे शुभाचारः स दूषणमिवात्मनः॥ ४६॥

तं शरैः प्रतिजग्राह खरत्रिशिरसौ च सः ।  
क्रमशस्ते पुनस्तस्य चापात्सममिवोद्ययुः॥ ४७॥

तैस्त्रयाणां शितैर्बाणैर्यथापूर्वविशुद्धिभिः ।  
आयुर्देहातिगैः पीतं रुधिरं तु पतत्रिभिः॥ ४८॥

तस्मिन्रामशरोत्कृत्ते बले महति रक्षसाम् ।  
उत्थितं ददृशेऽन्न्यच्च कबन्धेभ्यो न किंचन॥ ४९॥

सा बाणवर्षिणं रामं योधयित्वा सुरद्विषाम् ।  
अप्रबोधाय सुष्वाप गृध्रच्छाये वरूथिनी॥ ५०॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga12-51-70.mp3"></div>

राघवास्त्रविदीर्णानां रावणं प्रति रक्षसाम् ।  
तेषां शूर्पणखैवैका दुष्प्रवृत्तिहराऽभवत्॥ ५१॥

निग्रहात्स्वसुराप्तानां वधाच्च धनदानुजः ।  
रामेण निहितं मेने पदं दशसु मूर्धसु॥ ५२॥

रक्षसा मृगरूपेण वञ्चयित्वा स राघवौ ।  
जहार सीतां पक्षीन्द्रप्रयासक्षणविघ्नितः॥ ५३॥

तौ सीतावेषिणौ गृध्रं लूनपक्षमपश्यताम् ।  
प्राणैर्दशरथप्रीतेरनृणं कण्ठवर्तिभिः॥ ५४॥

स रावणहृतां ताभ्यां वचसाचष्ट मैथिलीम् ।  
आत्मनः सुमहत्कर्म व्रणैरावेद्य संस्थितः॥ ५५॥

तयोस्तस्मिन्नवीभूतपितृव्यापतिशोकयोः ।  
पितरीवाग्निसंस्कारात्परा ववृतिरे क्रियाः॥ ५६॥

वधनिर्धूतशापस्य कबन्धस्योपदेशतः ।  
मुमूर्च्छ सख्यं रामस्य समानव्यसने हरौ॥ ५७॥

स हत्वा वालिनं वीरस्तत्पदे चिरकाङ्क्षिते ।  
धातोः स्थान इवादेशं सुग्रीवं संन्यवेशयत्॥ ५८॥

इतस्ततश्च वैदेहीमन्वेष्टुं भर्तृचोदिताः ।  
कपयश्चेरुरार्तस्य रामस्येव मनोरथाः॥ ५९॥

प्रवृत्तावुपलब्धायां तस्याः संपातिदर्शनात् ।  
मारुतिः सागरं तीर्णः संसारमिव निर्ममः॥ ६०॥

दृष्टा विचिन्वता तेन लङ्कायां राक्षसीवृता ।  
जानकी विषवल्लीभिः परितेव महौषधिः॥ ६१॥

तस्यै भर्तुरभिज्ञानमङ्गुलीयं ददौ कपिः ।  
प्रत्युद्गतमिवानुष्णैस्तदानन्दाश्रुबिन्दुभिः॥ ६२॥

निर्वाप्य प्रियसंदेशैः सीतामक्षवधोद्धतः ।  
स ददाह पुरीं लङ्कां क्षणसोढारिनिग्रहः॥ ६३॥

प्रत्यभिज्ञानरत्नं च रामायादर्शयत्कृती ।  
हृदयं स्वयमायातं वैदेह्या इव मूर्तिमत्॥ ६४॥

स प्राप हृदयन्यस्तमणिस्पर्शनिमीलितः ।  
अपयोधरसंसर्गां प्रियालिङ्गननिर्वृतिम्॥ ६५॥

श्रुत्वा रामः प्रियोदन्तं मेने तत्सङ्गमोत्सुकः ।  
महार्णवपरिक्षेपं लङ्कायाः परिखालघुम्॥ ६६॥

स प्रतस्थेऽरिनाशाय हरिसैन्यैरनुद्रुतः ।  
न केवलं भुवः पृष्ठे व्योम्नि संबाधवर्तिभिः॥ ६७॥

निविष्टमुदधेः कूले तं प्रपाद बिभीषणः ।  
स्नेहाद्राक्षसलक्ष्म्येव बुद्धिमाविश्य चोदितः॥ ६८॥

तस्मै निशाचरैश्वर्यं प्रतिशुश्राव राघवः ।  
काले खलु समालब्धाः फलं बध्नन्ति नीतयः॥ ६९॥

स सेतुं बन्धयामास प्लवगैर्लवणाम्भसि ।  
रसातलादिवोन्मग्नं शेषं स्वप्नाय शार्ङ्गिणः॥ ७०॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga12-71-90.mp3"></div>

तेनोत्तीर्य पथा लङ्कां रोधयामास पिङ्गलैः ।  
द्वितीयं हेमप्राकारं कुर्वद्भिरिव वानरैः॥ ७१॥

रणः प्रववृते तत्र भीमः प्लवगरक्षसाम् ।  
दिग्विजृम्भितकाकुत्स्थपौलस्त्यजयघोषणः॥ ७२॥

पादपाविद्धपरिघः शिलानिष्पिष्टमुद्गरः ।  
अतिशस्त्रनखन्यासः शैलरुग्णमतंगजः॥ ७३॥

अथ रामशिरश्छेददर्शनोद्भ्रान्तचेतनाम् ।  
सीतां मायेति शंसन्ती त्रिजटा समजीवयत्॥ ७४॥

कामं जीवति मे नाथ इति सा विजहौ शुचम् ।  
प्राङ्मत्वा सत्यमस्यान्तं जीवितास्मीति लज्जिता॥ ७५॥

गरुडापातविश्लिष्टमेघनादास्त्रबन्धनः ।  
दाशरथ्योः क्षणक्लेशः स्वप्नवृत्त इवाभवत्॥ ७६॥

ततो बिभेद पौलस्त्यः शक्त्या वक्षसि लक्ष्मणम् ।  
रामस्त्वनाहतोऽप्यासीद्विदीर्णहॄदयः शुचा॥ ७७॥

स मारुतिसमानीतमहौषधिहतव्यथः ।  
लङ्कास्त्रीणां पुनश्चक्रे विलापाचार्यकं शरैः॥ ७८॥

स नादं मेघनादस्य धनुश्चेन्द्रायुधप्रभम् ।  
मेघस्येव शरत्कालो न किञ्चित्पर्यशेषयत्॥ ७९॥

कुम्भकर्णः कपीन्द्रेण तुल्यावस्थः स्वसुः कृतः ।  
रुरोध रामं शृङ्गीव टङ्कच्छिन्नमनःशिलः॥ ८०॥

अकाले बोधितो भ्राता प्रियस्वप्नो वृथा भवान् ।  
रामेषुभिरितीवासौ दीर्घनिद्रां प्रवेशितः॥ ८१॥

इतराण्यपि रक्षांसि पेतुर्वानरकोटिषु ।  
रजांसि समरोत्थानि तच्छोणितनदीष्विव॥ ८२॥

निर्ययावथ पौलस्त्यः पुनर्युद्धाय मन्दिरात् ।  
अरावणमरामं वा जगदद्येति निश्चितः॥ ८३॥

रामं पदातिमालोक्य लङ्केशं च वरूथिनम् ।  
हरियुग्यं रथं तस्मै प्रजिघाय पुरंदरः॥ ८४॥

तमाधूतध्वजपटं व्योमगङ्गोर्मिवायुभिः ।  
देवसूतभुजालम्बी जैत्रमध्यास्त राघवः॥ ८५॥

मातलिस्तस्य माहेन्द्रमामुमोच तनुच्छदम् ।  
यत्रोत्पलदलक्लैब्यमस्त्राण्यापुः सुरद्विषाम्॥ ८६॥

अन्योन्यदर्शनप्राप्तविक्रमावसरं चिरात् ।  
रामरावणयोर्युद्धं चरितार्थमिवाभवत्॥ ८७॥

भुजमूर्धोरुबाहुल्यादेकोऽपि धनदानुजः ।  
ददृशे ह्ययथापूर्वो मातृवंश इव स्थितः॥ ८८॥

जेतारं लोकपालानां स्वमुखैरर्चितेश्वरम् ।  
रामस्तुलितकैलासमारातिं बह्वमन्यत॥ ८९॥

तस्य स्फुरति पौलस्त्यः सीतासंगमशंसिनि ।  
निचखानाधिकक्रोधः शरं सव्येतरे भुजे॥ ९०॥

<div class="audioEmbed"  caption="वेदभूमिपाठः" src="https://archive.org/download/Raghuvamsha-mUlam-vedabhoomi.org/Raghuvamsha-Sarga12-91-104.mp3"></div>

रावणस्यापि रामास्तो भित्त्वा हृदयमाशुगः ।  
विवेश भुवमाख्यातुमुरगेभ्य इव प्रियम्॥ ९१॥

वचसैव तयोर्वाक्यमस्त्रमस्त्रेण निघ्नतोः ।  
अन्योन्यजयसंरम्भो ववृधे वादिनोरिव॥ ९२॥

विक्रमव्यतिहारेण सामान्याऽभूद्द्वयोरपि ।  
जयश्रीरन्तरा वेदिर्मत्तवारणयोरिव॥ ९३॥

कृतप्रतिकृतप्रीतैस्तयोर्मुक्तां सुरासुरैः ।  
परस्परशरव्राताः पुष्पवृष्टिं न सेहिरे॥ ९४॥

अयःशङ्कुचितां रक्षः शतघ्नीमथ शत्रवे ।  
हृतां वैवस्वतस्येव कूटशाल्मलिमक्षिपत्॥ ९५॥

राघवो रथमप्राप्तां तामाशां च सुरद्विषाम् ।  
अर्धचन्द्रमुखैर्बाणैश्चिच्छेद कदलीसुखम्॥ ९६॥

अमोघं संदधे चास्मै धनुष्येकधनुर्धरः ।  
ब्राह्ममस्त्रं प्रियाशोकशल्यनिष्कर्षणौषधम्॥ ९७॥

तद्व्योम्नि शतधा भिन्नं ददृशे दीप्तिमन्मुखम् ।  
वपुर्महोरगस्येव करालफलमण्डलम्॥ ९८॥

तेन मन्त्रप्रयुक्तेन निमेषार्धादपातयत् ।  
स रावणशिरःपङ्क्तिमज्ञातव्रणवेदनाम्॥ ९९॥

बालार्कप्रतिमेवाप्सु वीचिभिन्ना पतिष्यतः ।  
रराज रक्षःकायस्य कण्ठच्छेदपरम्परा॥ १००॥

मरुतां पश्यतां तस्य शिरांसि पतितान्यपि ।  
मनो नातिविशस्वास पुनःसंधानशङ्किनाम्॥ १०१॥

अथ मदगुरुपक्षैलोकपालद्विपाना-
मनुगतमलिवृन्दैर्गण्डभित्तीर्विहाय ।  
उपनतमणिबन्धे मूर्ध्नि पौलस्त्यशत्रोः
सुरभि सुरविमुक्तं पुष्पवर्षं पपात॥ १०२॥

यन्ता हरेः सपदि संहृतकार्मुकज्य-
मापृच्छ्य राघवमनुष्ठितदेवकार्यम् ।  
नामाङ्करावणशराङ्कितकेतुयष्टि-
मूर्ध्वं रथं हरिसहस्रयुजं निनाय॥ १०३॥

रघुपतिरपि जातवेदोविशुद्धां प्रगृह्य प्रियां
प्रियसुहृदि बिभीषणे संगमय्य श्रियं वैरिणः ।  
रविसुतसहितेन तेनानुयातः ससौमित्रिणा
भुजविजितविमानरत्नाधिरूढः प्रतस्थे पुरीम्॥ १०४॥

इति श्रीरघुवंशे महाकाव्ये कविश्रीकालिदासकृतौ
रावणवधो नाम द्वादशः सर्गः ॥
