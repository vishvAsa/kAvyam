+++
title = "स्वातन्त्र्य-विंशतिः"
unicode_script = "devanagari"
+++

- कर्ता - राजारामजशङ्करः


प्रत्यभिजिज्ञासामः  
स्वातन्त्र्यं पूर्णता-लक्ष्म ।  
क्षण-विहित-क्षण-विधृत-  
क्षण-संहृत-विष्टप-श्रेणि ॥

आब्रह्म-कीटम् अन्तर्  
भावान् दधतो ऽप्य् असङ्ख्यतया ।  
व्योम्नोऽवकाश-दाने  
स्वातन्त्र्यम् अविघ्नितं प्रणुमः ॥

नव-नन्दनोपवनम् इव  
पितृ-वनम् अप्य् अर्चतो भ्रमणैः ।  
स्वातन्त्र्यम् अनाविष्कृत-  
विकल्पम् अनिलस्य विमृशामः ॥

मेध्यामेध्ये जरयन्न्  
अत्यक्त्वा पावकत्व-यशः ।  
स्वातन्त्र्यम् आ-शुशुक्षणिर्+++(→अग्निः)+++  
आधत्ते यन् नमस्तस्मै ॥

सूक्ष्मतमाद् अपि रन्ध्रान्  
निर्गच्छत्य् अञ्जसैव बहिः ।  
प्रथयित्व् एव यद् अम्बु  
स्वातन्त्र्यं भावयामस् तत् ॥

स्थूला-स्थूलाद्य्-आकृति-  
विशेष-विन्यास-रचनायाम् ।  
प्रभवन्त्या मेदिन्याः  
स्तुमहे स्वातन्त्र्य-महिमानम् ॥

शब्दार्थाव् अनपेक्ष्य  
ग्रहीतुम् अखिलं पुरोवर्ति ।  
क्षममाणस्य शिशोस्  
तज् जयति स्वातन्त्र्यम् अव्याजम् ॥

ताव् एव यात-यामौ  
शब्दार्थौ गृह्णतः सुकवेः ।  
स्वातन्त्र्यम् अन्यथा-कृत-  
विधि-निर्मिति नश् चमत्कुर्यात् ॥+++(=??)+++

बालो वा स्थविरो वा  
चोरो वा राज-पुरुषो वा ।  
भवतो नट-लोकस्य  
स्वातन्त्र्याय स्पृहां बिभृमः ॥

भ्रू-विभ्रम-लव-लीला-  
साधित-सकलार्थ-सार्थस्य ।  
स्वातन्त्र्यम् उन्नयामः  
कथञ्चिद् इव सार्व-भौमस्य ॥

एकान्त-कथा-रस-भर-  
लङ्घित-लोक-त्रयी-सीम्नोः ।  
यूनोर् नव-प्रणययोर्  
अवतु स्वातन्त्र्यम् असम-शरः ॥

केनापि कृपालुतया  
पञ्जरतो मोचितस्य चिरात् ।  
कीरस्य वियति विपुले  
स्वातन्त्र्यम् अहारितं+++(→??)+++ भूयात् ॥

यत् किम् अपि लब्धम्  
अश्नन् निद्राणो यत्र कुत्रापि ।  
स्वातन्त्र्येण प्रतिकलम्  
अकिञ्चनो लोभयत्य् अस्मान् ॥

गृह-कर्म-व्यापृतयोर्  
गुरुजन-मध्येऽपि दम्पत्योः ।  
नेत्राञ्चल-संवाद-  
स्वातन्त्र्यम् अयन्त्रितं प्रसरेत् ॥

अज्ञात-परशु-पात-  
व्यसनम् अरण्येषु वृक्षाणम् ।  
मुकुलित-कुसुमित-फलितैः  
स्वातन्त्र्यं रोहतु क्रमशः ॥

स्वस्यान्तरङ्ग-भित्तौ  
चित्रयतो भोगम् अन्यान्यम् ।  
दुष्यति न दरिद्रस्य  
स्वातन्त्र्यं भावनाविषयम् ॥

स्तम्भे निधाय शाखा  
यदृच्छया मल्लिका चूतम् ।  
अधिरोहन्ती वहति  
स्वातन्त्र्यम् उदूढ-हठम् उच्चैः ॥

एकी-कुर्वद् रात्राव्  
आदिनम् उच्चावचाल्ँ लोकान् ।  
लिप्सामहे सुषुप्ति-  
स्वातन्त्र्यम् अनिद्रितानन्दम् ॥

धर्मार्थ-काम-मोक्षेष्व्  
अन्यतमं साध्यतां नीत्वा ।  
जीव-दशां वर्तयतः  
स्वातन्त्र्यं फलतु पुरुषस्य ॥

शम्भोर् विभक्त-वपुषो  
ऽप्य् उमाग्नि-सरिद्-इन्दु-सर्पाद्यैः ।  
न विभक्तम् ईषद् अपि यत्  
तत् स्वातन्त्र्यं परं वन्दे॥
