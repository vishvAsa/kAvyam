+++
title = "+सीता-विवाह-चूर्णिका"
unicode_script = "devanagari"
+++

<div class="videoEmbed"  src="https://youtu.be/GuWW42Tlxto" caption=""></div>

सीता-विवाह-चूर्णिका

(१)    अथ जनक-नृपतिर् मनोरथ-महार्णव-पारं गत्वा,  
(२)    परमाऽऽनन्द-जलधौ निमग्नः  

(३)    जगच्-चक्षुः-कुल-भूषणस्य  
(४)    जगत्-त्रय-संरक्षण-दीक्षितस्य  
(५)    नत-जन-कल्प-तरोः  
(६)    श्रीकोदण्ड-दीक्षा-गुरोः  
(७)    विवाह-महोत्सवाय ,  

(८)    क्षिति-रथ-वर--पूरित-मनो-रथ--भगीरथ-वंश-जातं  
(९)    अतिरथ-महारथ-पृथिवी-पति-वन्दितं  
(१०)    दशरथ-महाराजं  
(११)    रथ-गज-तुरग-पदाति-सहितं  
(१२)    स-मन्त्रि-पुरोहितं  
(१३)    स-पुत्र-कलत्रं  
(१४)    स-परिवारम् आनाय्य सत्कृत्य,  

(१५)    नाना-विध-क्रमुक-नारिकेळ-रम्भादि-फल-युक्त-सहस्र-शातकुम्भ-स्तम्भ-भूषिते  
(१६)    जम्भारि-चिर-काङ्क्षिते  
(१७)    परिपूर्ण-मनोरथ-परमाऽऽमोद-पौर-भक्तजन-परस्परकृत-सल्लापे  
(१८)    सकल-जन-मनोहराऽऽलापे  

(१९)    किरीट-कवच-कुण्डल-केयूर-नूपुर-मुक्ताहार--विभूषित--नानाविध-मृदुल-चित्राऽऽसनस्थ--नानादेशागत--राजवर्य-वृन्दे  
(२०)    लोचनाऽऽनन्दे  
(२१)    नानाविध-वर्ण-स्वर्णपुष्प-स्तबक-कोटि-देदीप्यमान--मलय-चन्दनाऽगुरु-गुग्गुलु-गोघृताऽऽदि-दिव्य-परिमल-वासना-वस्तु-घुमघुमायमान-सभान्तरे  
(२२)    निरन्तर-मणि-खचित-मुकुर-परम्परे  
(२३)    भेरी-मृदङ्ग-मद्दल-काहल-दुन्दुभि-तुरीय-तुंबुरु-वीणा-वेणु-नूपुर-मड्डुक-डिण्डिम-डमरुक-जञ्झरि-झल्लरि-धवलशङ्ख-पणव-पटहाऽऽद्यष्टादश -वाद्य-घोष-सन्तत-शब्दायमान-सकल-दिगन्तरे  
(२४)    नारद-तुम्बुरु-वीणागान-मनोहरे
(२५)    सवत्स-गोसहस्राऽऽद्य्-अनेक-कोटि-हिरण्य-वस्त्राऽऽभरण-भूदान-बहुमान-सन्तोषित--  
पात्रभूतोभय-सम्बन्धि-राजश्रेष्ठ-वंशावलि-नाम-गोत्र-प्रवरोच्चारण-निपुण--  
वसिष्ठ-वामदेव-विश्वामित्र-शतानन्दाऽऽदि-सकल-मुनिगण-सङ्कीर्ण--विवाह-वेदि-मध्ये  

(२६)    कृत-स्तव-सिद्ध-साध्ये  
(२७)    अब्जभव-जिष्णुमुख-हृष्ट-सकल-त्रिदश-सप्तमरुद्-अष्टवसु-यक्षगण-सिद्धजन-रुद्रगण-सत्कृत--पवित्रतर--मित्र-कुल-रत्न-सुगुण-स्तव-समस्त-प्रशस्त-बिरुद-स्तोम-निनदे  
(२८)    निरस्त-धनदेन्द्र-बिरुदे  
(२९)    संक्रन्दनाऽऽद्यमर-वृन्दाऽवकीर्यमाण-मन्दार-कुसुम-मुख--नन्दक-वर्षे  
(३०)    नवरत्न-मणिखचित-कनकमय-मण्टपे  


(३१)    किञ्चिद्-आरब्ध-तारुण्यं  
(३२)    नत-जनैक-कारुण्यं  
(३३)    विदलित-महेश-चापं  
(३४)    विधिमुख-सुराविदित-प्रतापं  
(३५)    परिहृत-मुनिजन-तापं  
(३६)    भानुकुल-रत्न-दीपं  
(३७)    संपूरित-भक्त-जन-कामं  
(३८)    सकल-जलधर-श्यामं  
(३९)    सकल-लोकाऽभिरामं  
(४०)    श्रीरामं संनिवेश्य ,


(४१)    केतकी-चम्पक-मल्लिकाऽऽद्य्-अलङ्कृत-नीलाऽलक-वेणीं  
(४२)    कलहंस-गामिनीं  
(४३)    करुणाऽवलोकिनीं  
(४४)    अनघ-मणि-खचित-हेमकण्ठीं  
(४५)    स्वर-जित-कल-कण्ठीं  
(४६)    हाटक-मणिमय-ताटङ्काऽलङ्कृत-कपोलाम्  
(४७)    अगणित-कल्याण-गुणशीलां  
(४८)    अरविन्द-सुन्दर-मन्दहास-मुखीं  
(४९)    श्रीरघुनन्दनाऽभिमुखीं कृत्वा  


(५०)    ‘ इयं सीता मम सुता सहधर्मचरी तव ।  
प्रतीच्छ चैनां भद्रं ते पाणिं गृह्णीष्व पाणिना ॥’  
(५१)    इति क्षीराऽब्धिर् इव महालक्ष्मीं श्रीमते नारायणाय  
(५२)    शोभन-मन्त्राऽक्षत-हिरण्योदक-धारा-सहितं  
(५३)    मन्द-स्मितां सीतां  
(५४)    श्रीराम-चन्द्र-कराऽरविन्दे समर्पयामास ॥