+++
title = "06 पञ्चमोऽङ्कः"

+++


**॥ अथ पञ्चमोऽङ्कः ॥**

(ततः प्रविशति अरुण:)

**अरुणः**-फलिता मधुव्रतांश्रमवर्षिता मम प्रज्ञावल्लरी ।

**यस्मिन्नेदीयसि मम वपुः खिन्नतां पूर्वमार्च्छ-**

**च्चेतीजन्मप्रसवशरसन्तप्यमानाखिलाङ्गे ।**

**सख्यौ तस्मिन् शुभविधिवत्पद्मिनीयागभाजि**

**प्राप्ते सम्प्रत्यहह सविधं स्नातव..र्विशामि ॥**

(पुरो वीक्ष्य) आगच्छति मधुव्रता, एषा प्रष्टव्या समनन्तरवृत्तान्तम् ।

(प्रविश्य)

**मधु**-अय्य! सफलं आसि तुह मह अ किञ्चम्? (आर्य! सफलमासीत् तव मम च
कृत्यम्)

**अरु**-भद्रे! कीदृशी जीमूतप्रवृत्तिः ।

**मधु**-आअदो हदओ वाउळीकुणइ कासारम् । (आगतो हृतको व्याकुली करोति कासारम्)

**अरु**-कासारः प्रयतते वा पद्मिनीं जीमूताय प्रदातुम् ।

**मधु**-किं करिस्सदि महप्पा । वाउळेण हिअएण विवाहकज्जे पवट्टन्तो विअ
णिस्ससिइ पुणो पुणो । (किं करिष्यति महात्मा । व्याकुलेन हृदयेन
विवाहकार्ये प्रवर्तमान इव निःश्वसिति पुनः पुनः)

**अरु**-पद्मिनी किमाचरति?

**मधु**-हा देवि ळच्चि, मंगळदेवए, मं दइदेण मेळाअंती किं रख्खिस्ससि? उद
जीमूअकरे णिख्खिविअ मारइस्ससित्ति पळवंती अळंकिदापि मिळाणमुही कादव्वं
अमुणंती वट्टइ । (हा देवि लक्ष्मि! मङ्गलदेवते! मां दयितेन मेलयन्ती किं
रक्षिष्यसि? उत जीमूतकरे निक्षिप्य मारयिष्यसीति प्रलपन्ती अलङ्कृताऽपि
म्लानमुखी कर्तव्यमजानती वर्तते ।

**अरु**-जीमूतः कीदृशः?

**मधु**-**आसण्णे समए विवाहसरिसाळंकारतो गओ**

**हत्वे धारिजकोदुजी सहरिसं तो न.....।**

**संभारेइ णवव्वहूमणिकिदे चेळं मणीभूसणं**  

**पुप्फं साहु हिमम्बुचंदणरसं कत्थूरिअं णूअणम् ॥**

\[असन्ने समये विवाहसदृशालङ्कारशोभां गतो  

हस्ते धारितकौतुकस्सहर्षं स भद्रवेदीस्थितः ।  

संभारयति नववधूमणिकृते चेलं मणीभूषणं  

पुष्पं साधु हिमाम्बुचन्दनरसं कस्तूरिकां नूतनाम् ॥ \]

**अरु**-मा चिन्तय । भगवानस्ति शारदानन्दः पद्मिनीं भास्करेण योजयितुं
समुत्सारयितुं जीमूतञ्च कृतसङ्कल्पः ।

**मधु**–सो वि एत्थ ण दीसइ । (सोऽप्यत्र न दृश्यते)

**अरु**-आगमिष्यति समये । आवां प्रयावः समीपं सुहृदोः । (इति निष्कान्तौ)

॥ मिश्रविष्कम्भः ॥

(ततः प्रविशति कासारो विदूषकश्च)

**कासा**-सखे! सम्प्रत्यहं इतिकर्तव्यतामूढोऽस्मि ।

**विदू**-वअस्स! मा चिंतेहि. मळीमसं तं जीमूदं उस्सारेमि दंडं उक्खिविअ ।

(वयस्य! मा चिन्तय । मलीमसं तं जीमूतं उत्सारयामि दण्डमुत्क्षिप्य) ।

**कासा**-(विहस्य) सखे! दण्डनिक्षेपेण कथं जीमूतोत्सारणम् ।

**विदू**-किं उण से उत्सारणकारि? (किं पुनरस्योत्सारणकारि?)

**कासा**-शारदानन्दागमनमेव!

**विदू**-अदि, सो सुमरणिज्जो होदा । (यदि, स स्मरणीयो भवता ।

**कासा**-स्वामिन्!

**सन्मार्गस्थद्विजाधीशमित्रमण्डलशोभनम् ।^([\[१\]](#cite_note-1))**  

**कुर्वन्तं शारदानन्द भवन्तं संस्मराम्यहम् ॥'**

(प्रविश्य )

**शार** –मा स्म चिन्तयः । अयमहमागतः । **कासा**-(प्रणम्य) सखे! समुपाहर
विष्टरम् ।

**विदू**–(विष्टरमुपहरति)

**शार**–(उपविश्य) राजन्! अपि कुशलम्?

**कासा**-कुशली भवामि, यतो भवन्तं पश्यामि ।

**शार**-कीदृशी प्रवृत्तिरिहत्या ।

**कासा**-**प्रायो निरस्तकीलाल^([\[२\]](#cite_note-2))भावेन धवलाकृतिः
।**  

**पद्मिनीप्रेप्सया हन्त जीमूत इह बाधते ॥**

**शार**-उपायेन जेतव्यः स पापः ।

**विदू**-अय्य! आअछइ पुरोवाओ । (आर्य! आगच्छति पुरोवातः) ।

**कासा**-(अपवार्य) अहह! पुरोवाते पुरो भवति चलतीव ममान्तरम् ।

(प्रविश्य )

**पुरो**-राजन्! कुतोऽयं विलम्बः पद्मिन्या जीमूतस्य घटने? ।

**शार**--न सम्भ्रमः कार्यः । समये नातिक्रमणीयः कर्तव्यताक्रमः ।

**पुरो**-उपदिश्यतां भवता सर्वमुपदेष्टव्यम् ।

**शार**-

**अभ्यक्ता सुभगा कवोष्णसलिलस्नाता दुकूलं शुभं**  

**धत्तां भृषितमूर्तिरस्तु महितैः सर्वैर्मणीभूषणैः ।**  

**आलीभिः फलपुष्परत्नविलसत्पाणिद्वयाभिः सती**  

**गत्वा सागरनन्दिनीगृहमियं क्षेमाय तां वन्दताम् ॥**

**पुरो**-इदं निवेदयामि स्वामिने । (इति निष्क्रान्तः)

**शार**-भद्रे!

**भेरीमृदङ्गपणवानकमङ्गलादि-**  

**वादित्रवृन्दनिनदै: परिपूर्यतां द्यौः ।**  

**मन्दं चरन्तु गणिकाश्चरणप्रवल्ग-**  

**न्मञ्जीरनादविवशीकृतषिद्गचित्ताः ॥**

किञ्च, **तरवारिकरा वीरा धीराः कञ्चुकिनोऽधुना ।**  

**रुन्धन्तु मन्दिरद्वारे इन्दिराया जनं द्रुतम् ॥**  

**कासा**-सखे! तथा आदिश्यताम् ।

**विदू**-तह (तथा) (इति निष्क्रान्तः)

**शार**-भद्र! वत्सो भक्तः कुमुदाकरः सह वयस्येन मिलिन्देन समायातु ।

**कासा**-कोऽत्रभोः । (प्रविश्य कञ्चुकी) एषोऽस्मि ।

**कासाः**-आहूयतां वत्सः सहवयस्यः ।

**कञ्चु**-तथा (इति निष्क्रान्तः) । (प्रविश्य विदूषकः) किदो णिदेसो ।
(कृतो निदेश:)

**कासा**-कथं सखे?

**विदू**-गोवणिज्जं गूहिदुं जाणेमि अहम् । मुणइ मह घरिणी अ ।  

(गोपनीयं गूहितुं जानाम्यहम् । जानाति मम गृहिणी च) ।

**कासा**-सखे! यत्किञ्चिद्रहस्यं कथितं तव गृहिण्यां अवश्यं कथयिष्यसीति
मन्ये ।

**विदू**-को संसओ । ताए ण कहिदं जदि णिद्दा मज्झ ण आअमिस्सइ ।  

(कस्संशयः । तस्या न कथितं यदि निद्रा मम नागमिष्यति ।)

**शार**-(विहस्य) हन्त!

**रहोवृत्ताम्बुपूरस्य गभीरान्मनसो नृणाम् ।**  

**बहिर्निस्सृतये जज्ञे प्रणाली प्रमदाश्रुतिः ॥**

**कासा**-सखे! किं श्रुतं भगवतो वचः ।

**विदू**-मम घरिणी ण प्पमआ। (मम गृहीणी न प्रमदा)

**कासा**-किं पुमान् भार्या तव?

**विदू**-रहस्सगोवणे परं पुरिसो एव्व मह घरिणी । (रहस्यगोपने परं पुरुष एव
मम गृहिणी)

**शार**-राजन्! विदूषकेण भार्यायामपि रहस्यमिदं गोपितं स्यात्तर्हि
तिष्ठत्विह ।

**विदू**-तारिसपडिस्सुदेवि मोत्तूण एदं रहस्सं ण कहेमि । (तादृशप्रति तमपि
मुक्तः एतद्रहस्यं न कथयामि!

(प्रविश्य)

**कञ्चुकी**-आगतः कृमारः सवयस्यः । (प्रविशति समिलिन्दः कुमुदाकरः । गुरुं
प्रणमति) ।

**शार**-भवान् सवयस्यो निगूढं प्रविश्य पद्मालयालयं वर्तताम् । अहमत्रागत्य
कर्तव्यमुपदेक्ष्यामि ।

**कुमु**-तथा (इति निष्कान्तः) ।

(नेपथ्ये वाद्यध्वनिः)

**कासा**-स्वामिन्! प्रतिष्ठते वत्सा समुद्रतनयां वन्दितुमिति मन्ये ।

**शार**-आवामपि यावः । (इति परिक्रामतः) राजन्! भद्रायां भगवतीवन्दनाय
निर्यान्त्याम् ,

**इयं प्रतिगृहाग्रभूप्रविलसन्मणीतोरणा**  

**शिरोभवनजालकोन्मिलितसुन्दरीलोचना ।**  

**जवप्रहृतदुन्दुभिध्वनिसमुच्चलद्बर्हिणा**  

**झलज्झलितनूपुरोल्लसितवारयोषा पुरी ॥**

**कासा**-आर्य! वत्सा प्रविष्टा पङ्कजवासिनीभवनान्तःस्थलीम् ।
प्रविशावस्तावत् ।

**शार**-(कासारेण प्रवेशं नाटयति) (प्रविशति पद्मिनी भ्रमरिकया मिलिन्देन
कुमुदाकरश्च )

(पद्मिनी गुरुं प्रणमति)

**शार**-वत्स कुतो म्लानवदनासि?

**पद्मि**-भअवं! महं वअणस्स गळाणिकाळणं भवं किं ण वेत्ति?

(भगवन्! मम वदनस्य ग्लानिकारणं भवान् किं न वेत्ति? )

**शार**-वेद्मि भद्रे! भगवतीं मधुसूदनप्रणयिनीं उपासीनायाः तव का वा
विपत्तिः न नश्यति? का वा सम्पत्तिः न सम्पद्येत?

**पद्मि**-स्वामिन्! तत्तवेइणो तुह अणुग्गाहो एव्व अइलसेअसं णिआणम् ।  

(स्वमिन्! तत्त्ववेदिनस्तव अनुग्रह एव अखिलश्रेयसां निदानम्)

**शार**-वत्स मिलिन्द! कुमुदाकर! भवतोः प्रज्ञयैव वञ्चनीयो जीमूतः । ततो
निखिलमनोरथस्य निरन्तरायमवाप्तये वन्दनीयाऽधिकं इन्दिराऽरविन्दमन्दिरा ।

**कुमु**-यथाऽऽज्ञापयत्यार्यः । (इत्युत्थाय देवीं प्रणम्य
धृतमूर्धाञ्जलिः)

**अम्ब रमे! पालय मामम्बरवास्तव्यवन्दनीयपदे ।**

**शम्बररिपुजननि वशे तं परमं पू्रुषञ्च कुर्वाणे ॥**

**पाहि सरोरुहसदने पार्विकशरदिन्दुसंस्फुरद्वदने ।**

**मुक्तामणिसमरदने मधुरिपुहृदये सदोदयन्मदने ॥**

**प्रणतजनदैन्यदावप्रशमनपटुदृष्टिवृष्टिपीयूषे ।**

**मातस्समुद्रतनये नेतः परमस्मि दीनतां सोढा ॥**

**शरणं भवतीं प्राप्तः करुणापाङ्गेन दुरितनाशकरीम् ।**

**पुनरपि यदि खिन्नोऽहं कमले मम लम्बनं किमस्ति परम् ॥**

**अवलम्बे तव चरणावव लङ्कापुरपतिद्विपो महिषि ।**

**नवनवसुखं ददाने नवनपराणां नृणां जगज्जननि ॥**

**नाथे दिनकरवंशे जातं जाते समुद्ररशनायाः ।**

**रक्षोलतासिधेनो रक्षाम्ब स्वीयभक्तसुरधेनो** ॥

**यदुकुलनाथीभूते! दनुभवशत्रौ विदर्भराजस्य ।**

**अन्वयमतीव धन्यं तन्वति मातर्निधेहि कारुण्यम् ॥**

**श्रीस्त्वं यतोऽम्ब भवतीं श्रीमान् लब्ध्वा हरिस्ततो जयति ।**

**देवि त्वयैव कीर्त्या नाथो जगतां स कीर्तिमान् प्रथते ॥**

**यं जननि वीक्षितुं त्वं जनमिह दयया प्रवर्तसे देवि ।**

**स भवति भाजनमधनौ स्तुतेः कवीनां कुलीनतादिगुणैः ॥**

**शार**-वत्स! भवन्तं भक्तजनवत्सला भगवती द्रागवतीति निश्चिनोमि ।
तदिहागत्य क्रियतां करणीयम् ।

**कुमु**-उपदेष्टव्यमाचरणीयम् ।

**शार**-**ऋजवोऽत्र विजेतव्या ऋजुमार्गेण धीमता ।**

**कुटिलाः कुटिलेनैव पथा द्राक् क्षेमकाङ्क्षिणा ॥**

**पुरा मुरारिः पुरुषः पुराणः सुरारिवर्गं खलु विप्रलब्धुम् ।**

**आदाय योषामणिवेषमीशः प्रादादशेषां वसुधां सुरेभ्यः ॥**

**विदू**-मुणिअम् । कुमाळेण इथिआख्वं धरणिज्जम्; वंचणिज्जो जीमूओति ।

(ज्ञातम्! कुमारेण स्त्रीरूपं धरणीयम्! वञ्चनीयो जीमूत इति)!

**कासा**-सखे! किं कथितं कुमारेण स्त्रीरूपं धार्यमिति गुरुणा?

**विदू**-वअस्स! केण उण धरणिज्जम्! (वयस्य, केन पुनर्धरणीयम्!)

**कासा**-भवतैवास्तु ।

**विदू**-जदि मह घरिणी पुरुसरूवं धारेदुं संमण्णइ अहं इत्थिआरूपं धरिस्सम्
।

(यदि मम गृहिणी पुरुषरूपं धारयितुं सम्मन्यते, अहं स्त्रीरूपं धारयिष्यामि
)

(सर्वे हसन्ति ) (प्रविश्य)

**कञ्चु**-जीमूतप्रेषितानि भूषणानि वहन् कोऽपि प्रतिहारभूमिं गतः ।

**कासा**-(शारदानन्दमुखं पश्यति)

**शार**-तान्यादाय स विसृज्यताम् ।

**कञ्चु**–तथा (इति निष्क्रम्य, पुनः प्रविश्य) तानीमानि । (इति निधाय
निष्क्रान्तः)

**शार**-वत्स! विमुच्य धार्यमाणं पुरुषानुरूपं भूषणं भवता ध्रियतामिदं
वधूभूषणतया प्रेषितं जीमूतेन । भ्रमरिकालङ्कारमखिलमादायालङ्क्रियतां
मिलिन्दः ।

**कुमु**-(किमपि नम्रमुखस्तिष्ठति) ।

**शार**-वत्स! किं चिन्तयसि?

**कासा**-आर्य! न जानीषे किमस्याशयम् ।

**शार**-जानद्भिरेवास्माभिः कौमुद्यै कुमुदाकरप्रतिच्छन्दप्रदर्शनपूर्वकं
पद्मिनीरूपायाः प्रतिमायाः समाराधनरूपं किमपि व्रतमुपदिष्टम् ।

**कासा**-आर्य! तदाराधनीयायाः प्रतिमाया: पद्यिनीरूपताहेतुः नावगम्यते ।

**शार**-अवगम्येत क्रमेण ।

**कासा**-(स्वगतम्) दुर्ज्ञेयमस्य हृदयम् । (प्रकाशम्) वत्स!

**उचितेऽनुचिते वाऽपि महतां वचनादरात् ।**  

**प्रविशन् पुरुषः क्वापि न स्खलेदिष्टलाभतः ॥**

**विदू**-मिलिन्द! तुमं पुढमं ओदारेहि आहरणाइ धारिआइम् ।

(मिलिन्द! त्वं प्रथममवतारयाभरणानि धारितानि । (इति मिलिन्दाङ्गाद्भूषणं
विमोचयति)

**भ्रम**-अज! सअं एव्व अहं भूसणं ओदारेमि! (आर्य! स्वयमेवाहं
भूषणमवतारयामि)

**विदू**-(भ्रमरिकाभरणमादाय मिलिन्देन सह निष्क्रान्तः) । (कुमुदाकरः
अङ्गात्स्वभूषणमवतार्य समादाय च जीमूतप्रहितमाभरणं निष्क्रान्तः) ।

**भ्रम**-(कुमुदाकरमिलिन्दयोर्भूषणमादाय) हळा! जानो । (हला! यामः) (इति
पद्मिनीं पाणौ गृहीत्वा निष्क्रान्ता) (प्रविश्य)

**कञ्चु**-सामात्यो जीमूतः प्रतिहारभूमिं गतः ।

**शार**-प्रवेश्यतां शीघ्रम् ।

**कञ्चु**-तथा (इति निष्क्रम्य-पुनः प्रविशति सामात्येन जीमूतेन सह)

**जीमू**-भोः! पुरोवात! विवाहवेलायां वन्दनीया खलु
मयाऽप्यरविन्दाक्षसुन्दरी ।

**पुरो**-अथकिम् ।

**कासा**-(उत्थाय) आर्य! जीमूत! आसनमिदं समलङ्क्रियताम् ।

**विदू**-विमळं एदं जदि अय्येण जीमूअसहाराएण आरूडं भवे समळं किदम् ।

(विमलमेतत् यदि आर्येण जीमूतमहाराजेन आरूढं भवेत्समलं कृतम्) ।

**जीमू**-(उपविश्य) आर्य! शारदानन्द! भवत्सन्निधिमहिम्ना भवाम्यहं
विमलीभूतात्मा ।

**विदू**-(अपवार्य) वअस्स! सारआणन्दसंणिहाणे इमस्स कह पदुमिणीळाहो भवे ।

(वयस्य! शारदानन्दसन्निधाने अस्य कथं पद्मिनीलाभो भवेत्) ।

**शार**-आर्य! वन्दस्व मातरं जगतां निर्विघातं पद्मिनीमनोरथस्य सिद्धये ।

**जीमूतः**-तथा । (इति वन्दते देवीम्)

**विदू**-(अपवार्य) वअस्स! पदुमिणीए मणोरहसिद्धए वंदइ देविं जीमूओ ।

(वयस्य! पद्मिन्या मनोरथसिद्ध्यै वन्दते देवीं जीमूत: ) ।

**कासा**-(अपवार्य) रक्षतु लक्ष्मीः वत्साम् ।

**शार**-भद्रा कुतो विलम्बते नूत्नाभरणधारणाय गता ।

**विदू**-अण्णारिसी खु भद्दाए दाणिं पसाहणरीई ।

(अन्यादृशी खलु भद्रायाः इदानीं प्रसाधनरीतिः)

(प्रविशति पद्मिनीवेषधारी कुमुदाकरः भ्रमरिकाकृतिधारिणा मिलिन्देन सह ।  

कुमुदाकरवेषधारिणी पद्मिनी च मिलिन्दाकृतिधारिण्या भ्रमरिकया सह) ।

**विदू**-सरिसं एदाणं पसाहणं अपुव्वं सोहं उप्पादेइ । (सदृशमेतयोः
प्रसाधनमपूर्वां शोभामुत्पादयति)

**शार**-सर्वं भवादृशानां प्रसादात् ।

**विदू**-णो अह्मारिसाणं पसादादो ईरिसं खेमं होइ । अविदु तुह्मारिसाणं एव्व
।

(नो अस्मादृशानां प्रसादादीदृशं क्षेमं भवति । अपितु युष्मादृशानामेव)

**जीमू**-(कुमुदाकरं वीक्ष्य सकुतुकं) (स्वगतम्)

**अरुणा रदनाम्बरे मृगाक्षी धवलाभा हसिते सितेतराऽक्ष्णि ।**

**अकलङ्कसुवर्णवर्णगात्री लिखितेवात्मभुवा विभाति चित्रे ॥**

(पद्मिनीं दृष्ट्वा, स्वगतम्)

**स्यालं कोमलवपुषं सालङ्कारं निरीक्षमाणं माम् ।**

**आलिङ्गनप्रवृत्तं रुणध्दि पौंस्नं तदीयरूपमिह ॥**

**शार**-आर्य! जीमूत!

**त्वद्दारभावं सम्प्राप्य कासारापत्यमीदृशम् ।**

**विचिन्तयाविनाशं त्वां प्रापयिष्यत्यसंशयम् ॥**

**कासा**-  

**अपत्येन ममानेन भजन्नुपयमं भवान् ।**

**भुवनेऽस्मिन्नवाप्नोतु भूतानां सर्वनिष्कृतिम् ॥**

**शार**-भद्र! भर्तुः आयुष्मत्त्वादिगुणवृद्धये विवाहप्रभृति समाचरणीयं
व्रतमस्मै तव कलत्राय मयोपदिष्टम् । तन्मासत्रयेण समाप्येत । तावदवधि
व्रतभङ्गहेतुर्भवता न किमपि कार्यम् ।

**जीमू**-यथाऽऽज्ञापयति गुरुः ।

**विद्**-तदो भवं जहा ण रभिस्सइ जुवदीहिं पुव्वाहिं तह करिस्सदि महाराअस्स
श्रवच्चम् ।

(ततो भवान् यथा न रंस्यते युवतिभिः पूर्वाभिः तथा करिष्यति
महाराजस्यापत्यम्)

**कासा**-आर्य! चिरात्पद्मिनीमवस्कन्दितुं कामयते मत्तेभकः । ततो भवता
भवितव्यं समवहितेन तद्रक्षणे ।

**जीमू**-कः शक्नोति मदधीनामेनामवस्कन्दितुम्?

**विदू**-अय्य! सारआणंद! पदुमिणिं, वुदाअरणकाळे पुरिसो परिसइ जदि मोहेण,
किंअथ्थि खदी? (आर्य! शारदानन्द! पद्मिनीं व्रताचरणकाले पुरुषः स्पृशति
यदि मोहेन, किमस्ति क्षतिः?

**शार**-तत्क्षणं स भस्मीभवेत् ।

**विदू**–अहो बुदमहिमा । (अहो व्रतमहिमा)

**कासा**-आर्य! जीमूत! नितरां नियतेन भवितव्यं भवता ।

**जीमू**-अवहितोऽस्मि ।

**कासा**-

**यस्समाचरितो यस्य निर्विघ्नं श्रेयसे भवेत् ।**

**नियमो विहतः सोऽयं तस्य हन्त विपत्तये ॥**

**शार**-तादृशो मन्त्रप्रभावः ।

**पुरो**-(स्वगतम्) कथं कामुकानां युवतिषु स्वस्य दोषोत्पत्तिविचारः ।

**रघुपरिबृढपत्नीं स्वेन धर्मेण साध्वीं**  

**पटुमपथनिविष्टं दग्धुमुच्चैर्विदित्वा ।**  

**अपि दशवदना हा कामयामास जानन्**  

**द्रुपदतनुभुवं तां कीचको वीरभार्याम् ॥**

(प्रकाशं) भगवन्! यदवशिष्टं तदप्युपदेष्टव्यम् ।

**शार**-किमधिकेन । स्वप्राणरक्षणे सर्वधा भवितव्यं नियतेन ।

**कासा**-

**मया प्रदीयते तुभ्यमिदं मे कुलभूषणम् ।**

**स्त्रैणरूपं परं धत्ते कृत्येषु पुरुषो महान् ॥**

**विदू**-तहा ताए सही भमरिआ वि । (तथा तस्याः सखी भ्रमरिकाऽपि)

**शार**-भोः कासार! भवदीयमपत्यं सख्या विना क्षणमपि न वर्तेत खलु । ततो
यातु तदनुगतमेव ।

**कासा**-कः संशयः?

**मिलिन्दः**-कहं एदं विणा खणं वि जीविस्सम् । (कथमेतां विना क्षणमपि
जीविष्यामि)

**पद्मि**-यथार्थमेतत् ।

**कासा**-भगवन्! मम पद्मिनीव कुमुदाकरः, कुमुदाकर इव पद्मिनी प्रेमभाजनम्
।

**शार**-जानामि खलु!

**विदू**-वअस्स! मा चिंतेहि । तुह सुओ पदुमिणीए करणिज्जं कज्जं वि णिव्वहइ
।

(वयस्य! मा चिन्तय । तव सुतः पद्मिन्या करणीयं कार्यमपि निर्वहति) ।

(नेपथ्ये)

**निर्णीतः शोभनोऽस्माभिर्मुहूर्त्तस्समुपस्थितः ।**

**क्व वधूः क्व वरो दाता क्व वृद्धः क्व पुरोहितः? ॥**

**कासा**-मौहूर्तिकाः शुभं समयं सूचयन्ति । तदविलम्बेन गच्छामो विवाहशालाम्
।

**शार**-उपपन्नम् । शोभनोऽस्मिन् समये किञ्चित् वत्सान्तिके वक्तव्यमुच्यते
। (इति कुमुदाकरस्य कर्णे किमपि वदति) ।

**कुमु**-भअवं! साहु तुए उपदिट्टम् अवगअम् । तहा आचरिस्सम् ।

(भगवन्! साधु त्वया उपदिष्टमवगतम् । तथा आचरिष्यामि)।

(इति निष्क्रान्तास्सर्वे)

।। इति पञ्चमोऽङ्कः॥

1.  [↑](#cite_ref-1) सन्मार्गः = साधुपथः, आकाशश्च । द्विजाधीशः = विप्रः,
    चन्द्रश्च । मित्रं =बन्धुः । मित्रः = सूर्यश्च ।
2.  [↑](#cite_ref-2) कीलालम्- रक्तम्, जलञ्च ।
