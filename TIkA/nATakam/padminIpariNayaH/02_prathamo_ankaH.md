+++
title = "02 प्रथमोऽङ्कः"

+++


**॥श्रीवेङ्कटेशपरब्रह्मणे नमः ॥**

**॥ श्रीपद्मिनीपरिणयाख्यं प्रकरणम् ॥**

**श्रीसुन्दरराजमहाकविविरचितम्।**

**प्रथमोऽङ्कः**

**गीर्वाणावलये सुधां वितरितुं दैत्यान् विमोह्याङ्गना-**

**रूपं प्राप्तवतः पुराणपुरुषस्यालोकयन्त्या मुहुः ।**

**सभ्रूभङ्गमपाङ्गवीक्षणभवानङ्गागमप्रक्रियं**

**वक्त्रेन्दुं कलशाम्बुराशिदुहितुर्मन्दस्मितं पातु वः ॥**

अपि च,

**दशवदननगर्यां स्निग्धगन्धद्रुक्लृप्तात्**  
**भवनवलभिवर्गाद्वालसङ्क्रान्तवह्नेः ।**   
**उदितसुरभिधूमौर्वासयन् व्योमभामा-**  
**कचततिमतिवीरः पातु कश्चित्प्लवङ्गः ॥ २ ॥**

**(नान्द्यन्ते)** सूत्रधारः-(पुरोऽवलोक्य) अहो! भगवत्या गोदामिधायाः
कैटभपरिपन्थिप्रणयिन्यः संमिलन्ति नानादिगन्तनिवासिनः सज्जनाः
मज्जनमहोत्सवसिषेविषया विषयान्तरमुत्सृज्य । (सौत्सुक्यम् अञ्जलिं बद्ध्वा)

**श्री धन्विनव्यपुरवासिनि देवि गीदे!**

**श्रीशार्ङ्गिदिव्यगुणसूक्तिधृतप्रमोदे! ।**

**त्वन्मज्जनोत्सवभवे विभवे न धत्ते**

**कस्सज्जनः कुतुकमम्ब निलिम्पवन्द्ये ॥**

(आकाशे श्रोत्रं दत्त्वा) किमादिश्यते साधुपरिषदा? रे रे! कुशीलव!

**हस्तविन्यस्तहौणोक्ति पुस्तकैरावृते जनैः ।**

**इह सद्रूपकं प्रत्नं द्रष्टुमिच्छा वृथा हि नः ॥** इति ॥

न वृथा भवतामिच्छा । विद्यत एवाभिनवं सत्प्रकरणम् । किं ब्रूथ!
कुतूहलिनःस्मः तदवलोकन इति । (सहर्षम्) अचिरादभ्यस्तस्य अभिनवरूपकप्रयोगस्य
सफलतासम्पादनाय रसिकपरिषदममिलषतो मम प्रतिपद्यते विधिरनुकूलताम् ।
(नेपथ्याभिमुखमालोक्य) इतस्तावत् भावः । (प्रविश्य)

**मारिषः**--एषोऽस्म ।

**सूत्रधारः**-भाव! पश्यतु भवान् नानादेशेभ्यः समागतानिह महानुभावान् ।

**मारिषः**-आर्य! अदृष्टचरो भवत्येतावान् क्वचन साधुसमागमः ।

**सूत्रधारः** -भाव! श्रूयतामत्र कारणम् ।

**पङ्क्त्याऽभियोज्य रमणीयतराण्यनांसि**

**तन्वन्ति केऽपि पुरतोऽग्निजलप्रयोगम् ।**

**आरुह्य तानि जनता घटिकाभिरेव**

**काभिश्चिदद्य बहुयोजनदूरमेति ॥**

**मारि**-इतोऽपि किमपि विचित्रम्!

**एकः क्वचिद्वासि सद्मनि भाजनेषु**

**सद्रावकेषु निहितामिह लोहतन्त्रीम् ।**

**सन्ताडयत्यधिकदूरगतोऽपि सद्यः**

**पुत्रप्रसूतिमवगम्य ददाति बीजम् ॥**

**सूत्र**-भाव! कृतमप्रकृतेन । अस्ति कुतूहलं परिषदो नूतनप्रयोगे ।

**मारि**-(स्मृतिमभिनयति)

**सूत्र**-किन्नावगाहते स्मृतिपथं नवं रूपकम्?

**मारि**-अथ किम् ।

**सूत्र-**अस्ति किल? दक्षिणकेरलेषु स्यानन्दूरपुरम्......

**मारि**-अहह! तत् भगवत: पद्मनाभाभिख्यस्य परमात्मनः भोगशयनभूमिः खलु?
(सानुस्मरणमञ्जलिं बद्ध्वा)

**श्रीपद्मनाभ! कमनीयतराञ्जनाभ!**

**भक्तावनाभयरतेन्दुसमाननाभ! ।**

**न त्वां विना भवति मे शरणं भवन्तं**

**नत्वा जनः किमिह वा शुचमेत्यमुत्र ॥** **सूत्र**-तत्र सञ्चितसुकृता
वञ्चिमहीपतयः सुमतयः सन्ततं निवसन्ति खलु?

**मारि**-अथ किम् ।

**सूत्र**-तत्र

**मत्या धृत्या शुभकवितया विद्यया देवभक्त्या**

**लक्ष्म्या चोञ्चैरुपचिततया प्राप्य षाण्मातुरत्वम् ।**

**शक्तिं विभ्रद्विमतविजये ख्यापयन्नाम नैजं**

**राजोत्तंसो जयति धरणौ श्रीविशाखो यशस्वी ॥**

**तदीयं भुजमालम्ब्य वर्तते पाण्ड्यमण्डले ।**

**इलत्तूराख्यनगरी कविरत्नावलीखनिः ॥**

**मारि--** विदितं तन्नगरम् । यत्र खलु
श्रीवैखानसकुलतिलकायमानवरदराजनन्दन:, कृष्णाम्बिकागर्भशुक्तिमुक्तामणिः,
सुन्दरराजशर्मा श्रीरामसन्देशहरप्रसादलब्धप्रतिभाभासुरः प्रकाशतेतराम् ।

**सूत्र**-स हि महितं श्रीरामभद्रविजयाभिख्य चम्पूप्रबन्धं वैदर्भीवासुदेव
हनूमद्विजयाभिधाननाटकयुगलञ्च निर्माय पश्चादुत्पाद्येतिवृत्तं
पद्मिनीपरिणयाभिधानं प्रकरणं ग्रथयन् अस्मासु न्यस्तवान् रसिकपरिषदि
प्रयोक्तव्यमिति ।

**मारि**-स्मारितोऽस्मि भवता साधु । आर्य! केऽपि नूतनान् प्रबन्धान्
नाद्रियन्त इति शङ्का मामाकुलयति ।

**सूत्र**-अत्र विषये कविना तेन कश्चिदुपन्यासः कृतः ।

**मारि**-कथम्?

**सूत्र**--

" **ये पूर्वासु च नूतनासु कृतिषु स्वारस्यमात्रं समं**

**गृह्णीयू रसिका न तान् प्रति वचः किं^([\[१\]](#cite_note-1))
वाच्यमास्ते मम ।**

**ईर्ष्यातोऽभिनवप्रबन्धविमुखा ये सन्ति ते नाधिकाः**

**तादृक्षस्य च भाविनः कृतिरियं ग्राह्यैव पूर्वत्वतः ॥**"

**मारि**-उपपन्नम् । **सूत्र**-सम्प्रति सम्प्रतिपन्नं सर्वमस्माकं साधु ।
तथाहि--

“ तद्रूपकं मृदुपदग्रथितं गभीरं  
प्रत्यग्रवस्तु निखिलैश्च रसैः समग्रम् ।  
एषा च साधुपरिषद्विदुषी कवित्वे  
तौर्यत्निके च भरतस्य वयं विवर्ताः" ।

तत् त्वर्यताम् ।

**मारि**-आर्य! कयापि चिन्तया किञ्चिदस्वस्थमिव मे मनः ।

**सूत्र**-सा का सारविषया यदि, निगद्यताम् ।

**मारि**-सारविषयैव । सरसहृदयो नाम सखा मे विदितः खलु । तद्दुहितरं
सुमनोभिख्यां द्युतिमन्नाम्नि तरुणे स्वयमनुरक्तां दुर्वृत्तः चरमवयसि
वर्तमानोऽपि कश्चित्कामयते लब्धुं जलानुषङ्गी । तत्र सर्वां धुरं मयि
न्यस्यति वयस्यः ।

**सूत्र**- अस्त्येव सुमनोद्युतिमतोस्सङ्घटने विधेरानुकूल्यम्, यतो भक्तं
तत्र लग्नकीकृतवान् सरसहृदयः । भवांश्चावधत्ते ।

**“प्रसन्नेनापि विधिना प्रत्यक्षीभूयते नहि ।**  
**किन्तु तत्कार्यघटनानिपुणः प्रेर्यते जनः ॥**

(नेपथ्ये)

साधु कुशीलव! साधु ।

**नियुङ्क्ते मां न चेद्धाता पद्मिन्या भास्करस्य च ।**  
**संयोजने सदा चिन्ता किं भवेदीदृशी मम ॥**

**मारि**-- कोऽयमेवं ब्रवीति?

**सूत्र**-किं तन्न जानासि । मम वैमात्रेयः कनीयान् शारदानन्दयोगीन्द्रस्य
भूमिकां धारयन् व्याहरन्नेवं प्रविशति रङ्गभुवम् । तदावां पद्मिनी
भास्करश्च भूत्वा प्रविश्य दर्शयावः स्वचातुरीमभिनयकलायाम् । (इति
निष्क्रान्तौ)

॥ प्रस्तावना ॥

(ततः प्रविशति सशिष्यः शारदानन्दः)

**शार**– वत्स! काशस्तम्ब ।

**"यावन्निगृह्य करणं विषयप्रवृत्ते-**

**श्चेतः समाहितमहं कलये कथञ्चित् ।**

**तावत्क्वचित्प्रविशति श्रमसाधनीये**

**कार्ये सुहृत्प्रणयसंभृतमेतदाशु" ॥**

**काश**- किं नाम तत्?

**शार**- अस्ति उदयधरो नाम महीभृत्प्रवरः ।

**काश**- स प्रथते खलु!

^([\[२\]](#cite_note-2))**यःसूर्याकलनेन लोकविदितख्यातिः समस्तोन्नतो**

**धीरो नोज्झितपूर्वकल्पितपदः स्वान्तर्गुहायां हरिम् ।**

**बिभ्राणादुदितो यतो नयनयोः श्रीभास्कराख्यस्सुत-**

**स्साफल्यं तनुते श्रिया तनुभृतां भाग्यं यथा मूर्तिमत्" ॥**

**शार**- तस्य महानुभावस्य सदृशी भार्या सम्पादयितव्येति ।

**काश**- तस्य सदृशी क्व लभ्येत?

**शार** – अस्त्येव ।

**काश**- जिज्ञासे तादृशीम्

**शार**- ^([\[३\]](#cite_note-3))वर्तते कासारो नाम विमलान्तःकमलतया
श्रिततापहारी प्रजापालकः । तदात्मभवा । पद्मिनीति विनीतिमतिसौन्दर्यवसतिः ।

**काश**- यद्येवं कोऽत्र विचारहेतुः?

**शार**- विद्यते तयोस्सङ्घटने प्रत्यूहबाहुल्यम् ।

**काश**- कथमिव?

**शार**-

**"जीमूतो नाम दुर्दान्तो वपुषा समलीमसः ।**

**अपि विच्युततारुण्यस्तरुणीं तामभीप्सति" ॥**

**काश**- तत्र कासारः कीद्दशः । **शार**-अनभिमततदपेक्षोऽपि कृतज्ञतया पुरा
तत्कलितमुपकारं स्मरन् दाक्षिण्यमवलम्बते तस्मिन् ।

**काश**-किमियदेव ।

**शार**-किञ्च, मत्तेभको नाम कश्चिन्निर्निमितबद्धवैरः पद्मिनीमपहर्तुं
काङ्क्षति कासारमाविलीकृत्य । अपि च, तस्य सुहृदस्मद्विरामं प्रतीक्षमाणः
स्वोदयाय तुहिनमण्डलो नाम कापालिकः सहचर्या हिमान्या सदा
निसर्गसिद्धपद्मिनीप्रतीपशीलः प्रथते ।

**काश**- अहो चिन्तानिमित्तमदभ्रमार्यस्य । कयापि विधया सङ्घटयितुं तौ
प्रवर्तते भवान् ।

**शार** – सर्वथाऽस्माभिः लक्ष्मीं सन्निधाप्य तस्या मनोरथस्साध्यः ।

**काश** –

**भवत्प्रसादसम्प्राप्तलक्ष्मीसान्निध्यनिर्मला ।**

**पद्मिनी भास्करं प्राप्य चिरं विजयतां भुवि ॥**

**शार** - अन्यदिदमाकर्ण्यताम् । कासारस्यात्मजः कुमुदाकरः कामयते
कौमुदीम्, भास्कराल्लब्धैर्वसुभिर्वर्धितस्य सुधाकरस्य राज्ञस्सुताम् ।

**काश** - किमस्ति तत्रापि विरोधः ।

**शार** - तामाकम्य वर्तते मत्तेभकः स्वपुत्रकृते ।

**काश** - भगवन्, अनयोः सदृशयोः पद्मिनीभास्करयोः कौमुदीकुमुदाकरयोश्च
युगपत् कथं संयोजनसम्भव इति तर्कयामि ।

**शार** - सर्वं दुर्घटमपि घटेत देव्या दुग्धसिन्धुदुहितुः प्रसादात् ।
तत्कासारमुपसरावः । (इति निष्क्रान्तौ)।

**॥ शुद्धविष्कम्भः ॥**

(ततः प्रविशति अनुकूलनाम्ना सचिवेन सह कासारः)

**कासारः** - भोः मन्त्रिन्!

**कन्यापितृत्वमिह सन्ततमातनोति**  
**चिन्तां जनस्य महतीमिति यद्वदन्ति** ।  
**जानामि सत्यमिदमद्य पतिं सदृक्षं**  
**वत्साऽप्नुयात्कथमिति व्यथितो विचारात्** ॥

**अनुकूलः** - स्वामिन्!

**यदि सन्तं सुता लब्ध्वा भर्तारं नन्दति स्वयम् ।**

**जनकस्य सुखं तादृक् न पुत्रशतवत्तया** ॥

**कासारः** - असति जामातरि जायते पुरुषस्य या व्यथा सा न शक्यते
परिच्छेत्तुम् । तथाहि ।

**जामाता यदि दुर्मतिः शुभवधूलाभावधि प्रश्रयं**

**श्वश्र्वां च श्वशुरे प्रदर्श्य तदनु प्राप्तेप्सितो दर्पितः** ।

**ताभ्यां स्वीयसुतातिवत्सलतया सम्भावितो मन्यते**

**स्वं वित्ते धनदं मतौ सुरगुरुं रूपे प्रसूनायुधम्**॥

  
हन्त! दुर्मेधसो जामातरो मातरमिव सम्भावनीयां श्वश्रूं स्वभुजिष्यामिव
पितरमिव पूज्यं पूज्यं क्रीतदासमिव ताभ्यां दुहितृप्रेम्णा
दीयमानंयौतकमधमर्णगृहीतं धनमिवावजानते ।

(नेपथ्ये)

साहु साहु! (साधु साधु) ।

**कासा** - सखा मम खलु समभिनन्दति अस्मद्वचः ।

(प्रविश्य विदूषकः) वअस्स, जं कहिदं तुंहेहिं तं सवं मए अणुहूदम् । (वयस्य
यत्कथितं युष्माभिस्तत् सर्वं मया अनुभूतम् ।

**कासा** - सखे कथमिव ।

**विदूषकः** - विवाहपेज्जन्तं मह चरणेसु णिपतन्तो दुग्मई जामाआ तदो मह
घरभोअणपीवरसरीरो वि मह पच्चख एव्व ‘अये भिखुअपुत्ति, दासीए पुत्ति,
मूढजोणिजादे, किं तुए तादघरादो आणीदं रण्डेत्ति मह कण्णं अहिख्खिवइ । किं
वित्थरेण, अण्णदो संपादेदुं अख्खमो मह घरादो एव सव्वं इत्थिआघणत्तणेण
आणेदव्वं मणाइ । तस्स सव्वं वि दुण्णअं सहेमि वच्चाए को वि सुगुणो दोहित्तो
होस्सदिति पच्चासाए ।

(विवाहपर्यन्तं मम चरणयोः निपतन् दुर्मतिः जामाता ततो मम
गृहभोजनपीवरशरीरोपि मम प्रत्यक्षमेव, अये भिक्षुकपुत्रि, दास्याः पुत्रि,
मूढयोनिजाते, किं त्वया तातगृहादानीतं, रण्डे इति मम कन्यामधिक्षिपति । किं
विस्तरेण । अन्यतस्संपादयितुमक्षमः मम गृहादेव सर्वं स्त्रीधनत्वेनानेतव्यं
मन्यते । तस्य सर्वमपि दुर्णयं सहे, वत्सायां कोऽपि सुगुणो दौहित्रो
भविष्यतीति प्रत्याशया) । **कासा**- अलमप्रस्तुतेन । भो मन्त्रिन्! किं
विसृष्टो निखिलनृपालबालप्रतिच्छन्दग्रहणाय चित्रशिल्पी ।

**अनु**- तस्य प्रत्यागमनसमयोऽपि अतिवर्तते (प्रविश्य दौवारिकः) जेदु
देव्वो, ससिस्सो सारआणंदो पडिहारभूमिं गओ ।

  

(जयतु देवः । सशिष्यश्शारदानन्दः प्रतिहारभूमिं गतः)।

**कासा**- प्रवेश्यतां सोपचारम् ।

**दौवारिकः**- तह (इति निष्क्रम्य पुनः प्रविश्य) इदो इदो महाजोई । (तथा ।
इत इतो महायोगी) ।

  

(प्रविशति सशिष्यश्शारदानन्द:)

**कासारः** - उत्थाय प्रणमति ।

**शारदानन्दः-** विजयस्व धर्मात्मन्!

**कासा**- उपविश्यताम् ।

**शार**- (उपविश्य) अपि कुशलम्?

**कासा**- भगवन्! भवदाशीर्गोचरतया सर्वेऽत्र कुशलिनः स्मः ।

**चिन्तातपातपो^([\[४\]](#cite_note-4))च्छुष्यदात्मनः पुरतो मम** ।  

**भवदीयप्रसादोऽसावमृतासारतां गतः** ॥

**अनु**- भगवन्! प्रतिपालयामहे किमपि विज्ञापयितुकामा भवद्दर्शनम्।

**शार** - प्रायो विदित एवास्माभिस्सर्वोऽप्युदन्तः । अधुना कीदृशी
जीमूतदुश्चेष्टा ।

**कासा** - यादृश्यस्मान् अहर्दिवमाकुलयेत् ।

**शार** - किं साक्षादभ्यर्थितोऽसि तेन कन्याम् ।

**कासा** - तदेवावशिष्यते ।

**अनु** - तदपि श्वः परश्वो वा भविष्यतीति मन्ये, यतस्तदमात्यस्य
पुरोवातस्य पत्रिका तादृशी मया लब्धा ।

**शार** - स्वयमेवागमिष्यति किं जीमूतः? **अनु**- नहि । प्रथमं
तन्नियुक्तः पुरोवातः ।

**शार**- कीदृशी मत्तेभः?

**कासा**- हतकः सहानुगैः मामाकुलीकृत्य पद्मिनीमपहर्तुं प्रतीक्षते समयम् ।

**शार**-आस्तामेतत् । भद्रायाः पद्मिन्या हृदयं कुत्रानुषजति ।

**कासा**- स्फुटं तन्नावगम्यते । (प्रविश्य दौवारिकः) किअहत्थो णाम
चित्तलेहओ समअं पडिवाळेदि । (कृतहस्तो नाम चित्रलेखकः समयं प्रतिपालयति)

**कासा**- प्रविशतु ।

**दौवा**- (निष्क्रान्तः)

**शार**- स को नाम?

**अनु**–नृपतिकुमारप्रतिच्छन्दग्रहणाय नियुक्तपूर्वः । (प्रविशति कृतहस्तः
स्वहस्तन्यस्तचित्रपटनिकरः । प्रणमति सर्वान् ) ।

**अनु**-किमाचरितनिदेशोऽसि?

**कृत**-अथ किम् ।

**शार**- किं केवलं नृपाणां कुमारा गृहीतरूपाश्चित्रे । आहोस्वित्
तत्स्वसारश्च?

**कृत**– द्विविधान्यपि न्यस्तानि चित्रे नृपत्यपत्यानि ।

**शार**– राजन्! चित्रावलोकाय तव पुत्रावपि समानीयेताम् ।

**कासा**- (अनुकूलमुखं प्रेक्षते) ।

**अनु**-अयमहमेवानेष्यामि तौ । (इति निष्क्रम्य पुनस्ताभ्यां सह प्रविशति)
।

**कुमुदाकरः**- (स्वगतम्) अहो मम चेतः शारदानन्दसन्दर्शनेन प्रसीदति ।

**पद्मिनी**- (स्वगतम्) दीसइ चित्तपडणिअरो । (दृश्यते चित्रपटनिकरः)

(उभौ पितरं योगिनश्च प्रणमतः)

**शारदा**-–

**श्रेयांसमावुत्तमवाप्य भद्र भजस्व हर्ष कुमुदाकर त्वम् ।**  

**प्रजावतीमेत्य सुजातशोभां भद्रे प्रमोदस्व च पद्मिनि त्वम् ॥**

**कासा**- (अपवार्य) भगवन् ।

**जामातुः प्रथमं प्रार्थ्यः स्नुषाया वा गुणो नृणाम् ।**  

**इति सन्तर्कयश्चित्ते .......... निश्चयम् ॥**

**शारदा**- रे कृतहस्त! नृपतिकुमारान् आरात् पद्मिनीनयन्नपथं प्रवेशय ।

**कृत**– भर्तृदारिके, दृश्यताम् ।

अयं कलावान् सकलाभिनन्द्यो राजा मनोजोत्सवदानदक्षः ।

**पद्मिनी**- दस्सणिज्जो । दस्सेहि अवरं वि । (दर्शनीयः । दर्शयापरमपि) ।

**कृत**- अयं तु भौमो रिपुभावमेति यस्याधिमन्तर्विदधीत तस्य ।

**पद्मिनी**- एसो अह्माणं सआ मित्तभावं एव्व गच्छेउ ।

(एषोऽस्माकं सदा मित्रभावमेव गच्छतु)

**कृत**-

**अयं बुधो नाम स राजपुत्रो यन्मित्रभावं लभते तनोति ।**

**तस्यार्थलाभादिकमेष जीवो दृष्ट्यैव धत्ते शुभभावपुष्टिम् ॥**

**पद्मिनी**- एदे महव्वाणं वरा । तदो । (एते महात्मनां वराः । ततः)

**कृत**-

**एष प्रतीतः कविनामधेयो यस्यानुकूल्यं भजतेऽत्र भावे ।**  

**तस्याखिलान्यातनुते सुखानि निहन्ति सर्व विपरीतभावे ॥**

एष इव कलत्रसुखं दातुं नान्यः प्रभवति ।

**पद्मिनी**- को एसो अवरो? (क एषोऽपरः)

**कृत**- एष सौरिर्नाम ।

**येषां दुःखे प्रवर्तेत तैस्सद्य.... ।**  

**आराधनीयः क्षेमाय व्यथयेत्तानपूजितः ॥**

**पद्मिनी**- किं अण्णो अथ्थि दट्टव्वो (किमन्योऽस्ति द्रष्टव्यः)?

**कृत**- सन्ति बहवः ।

**शार**- (अपवार्य) अये कृतहस्त, अलमपरैः प्रदर्श्यतां भास्करः ।

**कृत**-

**उदयधरतनूजो दृश्यतां पद्मवक्त्रे**

**हृदयरतिकरो यस्तेजसा नेत्रभाजाम्**

**तरुणमपि तमांसि प्रेक्ष्य विध्वंसयन्तं ।**  

**यमिह दधति वृद्धाश्चाञ्जलिं शुद्धभावाः ॥**

**पद्मिनी**- वीक्ष्य (स्वगतम्) किं मअणो एसो? तस्स वि एआरिसी सोहा णो
सुदा । अहवा तस्स वि तादो पुरिसोत्तमो अणेण रूपेण सम्पत्तो? (किं मदन एषः
। तस्याप्येतादृशी शोभा न श्रुता । अथवा तस्यापि तातः पुरुषोत्तमोऽनेन
रूपेण संप्राप्तः) । (इति चिन्तयन्ती स्थिता )

**कासा**- (अपवार्य) स्वामिन्!

**अन्यान् निरीक्ष्य वदनं विनिवर्तयन्ती**

**वत्साऽधुना तमिह भास्करमीक्षमाणा ।**

**चित्रेऽपि हन्त विकसन्नयनारविन्दा**

**साक्षाद्विलोक्य भगवन्नथ कीदृशी स्यात् ॥**

**शार**- स्पष्टोऽभूदाशयोऽस्याः ।

**कृत**- सन्ति बहवोऽन्ये नृपकुमाराः पटेषु ।

**पद्मि**- इदो वरं णिवकण्णिआओ दस्सणिज्जाओ । (इत परं नृपकन्यकाः
दर्शनीयाः)

**शार**- (अपवार्य) राजन्!

**भास्करे सदृशे लग्नं पद्मिन्या हृदयं स्वयम् ।**  

**नेतुमन्यत्र कश्शक्तो जानक्या इव राघवे ॥**

**कासा**– कृतहस्त! दर्श्यन्तां नृपतिकुमार्यः ।

**कृत**- भद्र!

**कृतिकामेति विख्याता कृत्तिवासःप्रियाद्युतिः ।**

**एषा पुरुषसिंहस्य शंसत्युदयमुच्चगा ।।**

**कुमुदाकरः**- पश्यामि । ततः ।

**कृत**-

**दृश्यतां चारुरूपेयं विश्रुता रोहिणीच्छविः ।**

**यथाऽस्यां राजहृदयं न तथाऽन्यत्र रज्यति ॥**

**कासु**-रज्यतु नाम कामम् । **कृत**-(स्वगतम्) रोहिणीच्छविं दृष्ट्वापि
समुल्लासममुपेयुषोऽस्य चित्तं किं लगेन्मृगशिरो द्युतौ वा परासु मनोहरासु
अपि आर्द्राशोभाप्रभृतिषु वा । ततः कौमुदीमेव दर्शयामि । (प्रकाशम्)  

**कल्याणी क्षीरवाराशिकन्यकासोदरी दृशः ।**  

**गोचरीक्रियतामेषा प्रकृत्या विमला त्वया ॥**  

**कुमु**-(वीक्ष्य) (स्वगतम्)  

**सौन्दर्यदुग्धजलधिं कुतुकात् प्रमथ्य सारं तदीयमखिलं जलजासनः किम् ।**  

**गृह्णन्ससर्ज जगतां नयनोत्सवाय चित्तेन संप्रणिहितेन निकाममेताम्? ॥**  

**शार**-(अपवार्य) राजन्!  

**कौमुद्यालोकसंभृतविकासः कुमुदाकरः ।**  

**कै कोल्लासलालाक्षिभ्रमरो राजतेतराम् ॥**  

**कासा**-भगवन्!  

**अभीप्सन् हरिणाक्रान्तसल्लकीपल्लवावलिम्।**  

**चलपत्रदलश्रेणीं सुलभां कलभोऽस्यति ॥**  

  
**शार**-(अपवार्य) राजन्!  
दिष्ट्या भवदुक्त्या कुमुदाकरस्य कौमुदी सुलभैवेति ज्ञायते  
&lt;ref&gt;श्लेषार्थः. हरिणाकान्त-सिंहाकान्त, हरिणेन-एणेन आक्रान्त, इति
।&lt;ref&gt;हरिणेनाक्रान्तायाः सल्लकीपल्लवावलेः प्राप्तिः सुशका खलु
कलभस्य ।  

**कृत**-विद्यन्ते परा राजकुमार्यः ।  
**कुसु**-द्रष्टव्या एव यद्यवकाशः ।  
**कासा**-दिष्ट्या लब्धोऽवकाशः कौमुदीदर्शनावधि ।  

**कुसु**-(लज्जां नाटयति) ।  
**शार**-भद्रे! तव किमस्ति परेषामपि पार्थिवनन्दनानां दर्शनेऽवकाशः?  
**पद्मिनी**-अज्ज! अहं किं अतणो पहवेमि? (आर्याहं किमात्मनः प्रभवामि)  
**शार**-तव कः पुनः प्रभवति ।  
**पद्मिनी**-गुरुअणो । (गुरुजन:) ।  
**शार**--उदयधरात्मजे हृदयप्रवर्तनं विना अन्यत्र तव गुरुजन एव प्रभवति ।

**पद्मिनी**-(मुखं नमयति)

**शार**--(अपवार्य) राजन्! विदितौ भवत्तनुजयोः प्रणयभाजनजनौ ।

**कासा**--(अपवार्य) भगवन्!

**जीमूतकः प्रयतते स्वयमाप्तुमेतां**

**मत्तेभकः स च जिहीर्षति निर्निमित्तम् ।**

**सा कौमुदी त्वहह तस्य वशं गताऽऽसीत्**

**पुत्रौ मनोरथमिमौ कथमाप्नुतां तम् ॥**

**शार**–

**यद्यानुकूल्यं विधिराप्नुयात् ते जीमूततः कश्चन वज्रपातः ।**

**मत्तेभकं नाशयतु क्षणात् तं जीमूतकं हन्तु ^([\[५\]](#cite_note-5))हरिः
प्रचण्डः ॥**

**कासा**-सर्वस्य भव्यस्य निदानं भवदाशीर्नः ।

(नेपथ्ये)

राजन्! विजयस्व, विजयस्व!

**जीमूतकस्य विगमादिह भास्करोऽय-**

**मत्युन्नतं पदमवाप्य विराजमानः ।**

**तां पद्मिनीं विकसितां कलयत्यमन्दं**

**मत्तेभकोऽपि परिधावति तापतप्तः ॥**

**शार**-कोऽयमस्मदनुकूलं व्याहरति?

**कासा**-एष वन्दी विज्ञापयति माध्याह्निकसमयम् ।

**शार**-भद्रेयमुपश्रुतिः ।

**कासा**-सर्वं भवत्प्रसादात् ।

**शार**-भदौ, इह विहरतमव्याकुलौ । (तथेति तौ परिक्रामतः) ।

**शार**–राजन्! पश्य पुत्रौ ।

**नेत्रं विकासि दुहितुस्तव भास्करेण**  

**कृष्टं पटस्थितिजुषा प्रतिकर्षतीव ।**  

**लज्जा सुधाकरसुताकृतिलग्नमक्षि**  

**हीस्ते सुतस्य तु समुद्धरतीव यत्नात् ॥**

॥ उभौ निष्कान्तौ ॥

**शार**--रे कृतहस्त! कौमुदीभास्करयोः प्रतिच्छन्द्वद्वयं शुद्धान्तं
नीयताम् ।

**कृत**--तथा (इति निष्क्रान्तः) ।

**शार**--राजन्! त्वरयति मां कश्चित् कार्यावेगः ।

**कासा**--यद्यर्हामि श्रोतुं, शुश्रूषे ।

**शार**--उदयधरश्चिरादधीतानेकविद्यं भास्करं भवान् अस्त्रकलाकुशलं
कलयत्विति मां अभ्यर्थयते । ततस्तं निजान्तेवासिनं विधाय तत्प्रार्थनां
सार्थीचिकीर्षामि ।

**कासा**–-स्वामिन्! स महाभागः श्रीमान् भक्ता कथञ्चिदत्रानीतो यदि
प्रतिच्छन्दालोकसफलीभूतयोर्लोचनयोर्विहितामसूयां श्रवणयुगस्य
शमयितुकामोऽस्मि तत्सूक्तिमाधुरीप्रापणेन ।

**शार**--(स्वगतम्) अस्मदाशयमनुरुन्धे कासारप्रार्थना । (प्रकाशम्)
पूरयिष्यते मनोरथस्ते ।

**कासा**--समागमिष्यति यदि पुरोवातः भणितव्यमुपदेष्टव्यमत्र भवता ।

**शार**--(कर्णे) (एवं वक्तव्यमिति कथयति ।)

**कासा**--(स्वगतम्) महान्तमुपायमन्तर्निधाय स्वयमेवमयं ब्रवीति ।
(प्रकाशम्) यथा रोचते गुरवे ।

**शार**--अनुकूल! सज्जीकर्तव्या पुरोवातस्य सम्भावनासामग्री ।

**अनु**--यथाऽऽदिशति भवान् । (इति निष्कान्तास्सर्वे)

॥ इति श्रीपद्मिनीपरिणये प्रथमोऽङ्कः ॥

1.  [↑](#cite_ref-1) किं किमपि ।
2.  [↑](#cite_ref-2) अस्य श्लोकस्य विशेषार्थः । सूरीणां सूर्यस्य चाकलनम्
    सूर्याकलनम् । पदम् व्यवसितम् । स्थानश्च ।
3.  [↑](#cite_ref-3) अर्थविशेषः अन्तःकमलम् - हृदयारविन्दम्,
    अन्तर्वेिद्यमानं जलश्च ।
4.  [↑](#cite_ref-4) तपातपः ग्रीष्मसम्बन्धी आतपः ।
5.  [↑](#cite_ref-5) 'शिखी हरिश्च' इत्यपि पाठः ।
