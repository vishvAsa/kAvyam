+++
title = "07 षष्ठोऽङ्कः"

+++


**॥ अथ षष्ठोऽङ्कः ॥**

(ततः प्रविशति भास्करोऽरुणश्च)

**भास्कर:**-सखे! कीदृशो विवाहवृत्तान्तः?

**अरुणः**-वयस्य, किं कथयामि मन्दभाग्यः ।

**सद्यः स्वेन वितीर्णभूषणगणालङ्कारिताङ्गीं वधूं**

**जीमूतः कमलालयं प्रति गतः शीघ्रं समानीयताम् ।**

**कासारेण विवाहमण्डपसदोमध्यस्थितेनादरात्**

**सन्दत्तां प्रतिगृह्य तुष्टहृदयः प्राप्तेप्सितार्थोऽभवत् ॥**

**भा**-सखे! किं निर्वर्तितपरिणयाऽऽसीत् पद्मिनी?

**अरु**-न केवलं निर्वर्तितपरिणया । परन्तु भर्तारमनुगता प्रायासीच्च ।

**भा**-हा प्रेयसि! क्व प्रयातासि । (इति मूर्च्छति) ।

**अरु**-सखे! समाश्वसिहि (इति पटान्तेन वीजयति) ।

**भा**-(नेत्रे उन्मील्य) सखे! किं सत्यं पद्मिन्या जीमूतवशङ्गतत्वम्?

**अरु**-(स्वगतम्) हा । कष्टम् ।

**भूयोऽपि जीमूतवशं गतेति श्रुत्वा वचो मे स्वयमेव मूर्च्छेत् ।**

**असत्यमेषाऽन्यवशा न चेति ब्रवीमि वाक्यं किमहं विगर्ह्यम् ॥**

(प्रकाशम्) सखे! किं परकलत्रविषयविचारेण ।

**भास्क**-अपि सत्यं जीमूतवशं गता पद्मिनी?

**अरु**-कथमसत्यं ब्रवीमि ।

**भा**--

**कुशिकसुत इव स्याच्छारदानन्द एष**

**क्षितिदुहितुरिव श्रीरामभद्रेण योगे ।**

**घटन इह मया द्राक् साधु कासारपुत्र्या**

**इति मम हृदि क्लृप्तिर्व्यर्थतां प्रापदेवम् ॥**

हा विधे! मम दयमान इव पूर्वस्यां रजन्यां योजयन् वल्लभां मया सद्यो
विघाट्य परां शुचं प्रापयसि माम् । (कण्ठान्मालिकामवमुच्य दर्शयन्) सखे!

**एषा तदीयकरसारसयुग्ममुक्ता कण्ठे मया सकुतुकं सहसा गृहीता ।**

**माला मनोहरतमा समनन्दयन्मामेतावदन्तमधुना हृदयं दुनोति ॥**

(इति मालां भूमौ निक्षिप्य, भूयोऽप्यादाय) अथ मालिके!। मन्दभागाऽसि । यतः

**तस्याः करौ किसलयप्रतिमौ विहाय**

**मां प्राप्तवत्यसि पुनः कृशपुण्यमत्र ।**

**एतां भवान् कथमपीह सखे नयंस्तां**

**पुण्यं भजेत यदियं बत खिद्यतीव ॥**

**अरु**-सखे! कुतस्त्वमेवमधीरोऽसि?

**भा**-कुतो मे धीरता । पुरा मुरारिमहिलासमाराधनसमये

**सा स्वस्तिकासनमवाप्य कराब्जतर्ज-**

**न्यङ्गुष्ठलग्नकुसुमा दरमीलिताक्षी ।**

**उत्तानिताकृतिलता चलिताधरेष**

**त्तत्तादृशी मम पुरः किल वर्ततेऽद्य ॥**

सखे! **नूनं प्रिया मम सरोरुहलोचना सा**

**जीमूतनीचवशमेत्य पुनर्न जीवेत् ।**

**स्मृत्वैव मामियमसून् क्षणतो विमुञ्चेत्**

**तां संस्मरन्नहमपि प्रजहामि जीवम् ॥**

(इति पतति) ।

**अरु**–(उत्थाप्य) अलमावेगेन ।

**भा**-

**यस्याः कटाक्षलहरीव मधुव्रतालिः**

**यस्याः कचावलिरिवाभिनवाम्बुनीली ।**

**यस्या इवाननमहर्मुखबुद्धमब्जं**

**द्रक्ष्यामि तां पुनरहं क्व सखे! सखेलाम् ॥**

**अरु**–वयस्य!

**भवादृशाश्च स्वप्रेमभाजनं जनमात्मना ।**

**संस्मृत्य मुक्तधैर्याश्चेत्किं पुनः प्राकृता भुवि ॥** **भास्क**-सखे!

**स्वप्रेमपात्रमिति यत्तदहं विसोढुं शक्नोमि सारसदृशीतरहस्तभाजि ।**

**साऽवोचदन्यवशगा यदि सद्य एव प्राणांस्त्यजेयमिति यत्तदसह्यमास्ते ॥**

सखे! कुतो भवति दृष्टं शुभनिमित्तमपि विफलम्?

**स्पृशति मयि गात्रयष्टिं तस्याः प्रथमं करेण कुतुकंब ।**

**न्यपतत्प्रदीप्तदीपादर्चिःपुष्पं क्षितौ शनैः सुशुभम् ॥**

हन्त! मातः! मधुसूदनप्रणयिनि!

**याऽनन्यभक्तिरखिलेश्वरि! कामिताप्त्यै**

**कारुण्यमेव भवदीयमियेष भूयः ।**

**तां पद्मिनीं विमतहस्तवशे निपात्य**

**पश्यन्त्यसून् विजहतीं सहसे कथं त्वम् ॥**

जननि-

**यस्मिन्प्रसीदसि जने त्रियुगप्रिये! त्वं**

**तस्यापदेति विलयं समुदेति सम्पत् ।**

**इत्यत्र कोऽपि विशयो न भवत्प्रसाद-**

**प्राप्तिः किमल्पतपसाऽत्र जनेन लभ्या ॥**

**अम्ब! प्रसीद मयि किञ्चिदिदं मदीयं**

**विज्ञापनं शृणु निरुन्धि भवत्तनूजम् ।**

**यो मां निहन्ति विशिखैः करुणाविहीनो**

**रन्ध्रं प्रतीक्ष्य निशितैरपि पुष्यरूपैः ॥**

**अरु**–वयस्य! समाश्वस्य मनो विनोदय क्रीडावनदर्शनेन ।

**भास्क**-सखे! आरामरामणीयकं पश्यतो मम समेधते विरहानलः ।

**तरुणतरुगणेषु द्योतमाना प्रसूना-**

**वलिरिह मदनस्य क्रूरबाणत्वमेत्य ।**

**हृदि मम निपतन्ती बाधते ज्यात्वमत्र**

**भ्रमदलिततिरेवोपैति हा निर्घृणस्य ॥** अथवा । चम्पककुसुमावलोकनेन हृदयं
विनोदयामि । यदस्मिन् मधुपसञ्चाराभावात् निर्गुणता भवति । गुणसङ्गं विना
शरस्योदञ्चनं न सिद्ध्यति खलु! । (इति चम्पकमुपसृत्य) सखे! हन्त

**बाणा न मकरकेतोश्चम्पककुसुमानि विरहिलोकस्य ।**

**हृदयप्रदाहकानि ज्वलितानि महान्त्यलातचक्राणि ॥**

अथवा!

**भोश्चम्पक सखे हिंसा न युक्ता मयि ते यतः ।**

**मत्प्रियानासिकौपम्यं दधासि परदुर्लभम् ॥**

**अरु**-(स्वगतम्) हन्त सखा । दशाननापहृतसीतावियुक्तस्य श्रीरामभद्रस्य
दशां प्राप्तः ।

(प्रकाशम्) सखे! कथं उन्मादावस्थां गतोऽसि ।

**भास्क**-

**कुसुमशर नमस्ते तिग्मबाणप्रयोगा-**

**द्विरम परभृत त्वां नौमि मौनं भजस्व ।**

**मलयपवन मां त्वं मा स्पृश स्याः सुपुण्यो**

**मयि कथमतिदीने नास्ति वोऽत्रानुकम्पा ॥**

**अरु**-वयस्य! विपन्निकष एव पुरुषाणां मनोधृतिहेम परीक्ष्यते ।

**भास्क**-

^([\[१\]](#cite_note-1))**अत्यन्तभीषणतमःक्षितिभृत्क्षणेन**

**यत्तेजसि स्फुरति दूरमुपैति कामम् ।**

**यस्याशनिप्रतिभयादपि भीर्न मेघात्**

**सोऽहं बिभेमि मदनस्य परं हि बाणात् ॥**

इह हि!

**सर्वं लोचनगोचरं भवति मे कल्पान्तकालोपमं**

**सर्वे सम्प्रति कर्णभागविषयाः संवर्त्तमेघारवाः ।**

**एवं तावदहो भवेन्न विशयो यावत्प्रियां नो दृशा**

**द्रक्ष्यामि श्रवणेन तन्मृदुगिरं श्रोष्यामि नाहं सखे ॥** सखे! कुतः
प्रेयस्या दर्शनमितः परम्?

**मत्कृते हरिणीनेत्रा प्राणान्मुन्ञ्चेन्न संशयः ।**

**तत्कृतेऽसून्न मोक्ष्यामि यदि स्यान्मे कृतघ्नता ॥**

तत् प्रवर्धय जातवेदसम् ।

**अरु**-अलं सम्भ्रमेण ।

**भा**--

**यस्यां निवासमयते सततं दृढं श्री-**

^([\[२\]](#cite_note-2))**र्या लोकमङ्गलकरी भुवनत्रयस्य ।**

**तस्या विकासमिह काममकुर्वता मे**

**कोऽर्थो भवेदहह तेन महोदयेन ॥**

**अरु**-- सखे! सर्वथा रक्षद्भिः प्राणान् चिरादाप्यते हि श्रेयः ।

**भा**–सखे! मा रौत्सीर्मम मरणम् । मारो हि समारोपयति मुहुर्ज्यां धनुषि
मम वेधनाय । (इति मूर्च्छति) ।

**अरु**-(स्वगतम्) सखा कथञ्चिदपि समाश्वासनं नेतव्य इव भाति । किं कुर्मः?
(पुरो निरीक्ष्य) आगच्छति मधुव्रता द्रुतं किमर्थम्?

**मधुव्रता**—(प्रविश्य) अय्य! अरुण! कुदो तुह वअस्सो मुच्छिओ । (आर्य!
अरुण! कुतः तव वयस्यो मूर्च्छितः) ।

**अरु**-भद्रे! कथमजानतीव सख्युर्मूर्च्छाकारणं पृच्छसि?

**मधु**-जदि जाणेमि किं पुछिस्सं? (यदि जानामि किं प्रक्ष्यामि)?

**अरु**-किमन्यत्कारणमस्य पद्मिनीविश्लेषं विना मूर्छायाम्?

**मधु**-(स्व) एदे जहत्थं ण मुणंति । तदो पुणोऽपि से विरहवेअणं वद्धअंती
तदो समएमि । (प्रकाशम्) अय्य! एदं बोहेहि, समस्ससेमि । (एतौ यथार्थं न
जानीत: । तत: पुनरपि अस्य विरहवेदनां वर्धयन्ती ततः शमयामि । (प्र) आर्य!
एतं बोधय, समाश्वासयामि । (अरुण: वस्त्रान्तेन वीजयन्)

**अरु**-सखे! उतिष्ठ ।

**भास्क**-(उन्मील्य नेत्रे) भद्रे! किं तव सखी भ्रमरिका पद्मिनीमनुगता?
**मधु**-को संसओ । कहं पदुमिणीए अणुगमणं विणा भमरिआजीवणं?। (कस्संशयः कथं
पद्मिन्यनुगमनं विना भ्रमरिकाजीवनम्?)।

**भास्क**-हा! भ्रमरिकाऽपि द्रष्टुं न लभ्यते ।

**अवीक्षमाणो दयिताममुष्याः**

**संसर्गसम्प्राप्तमनोज्ञशीलाम् ।**

**आलीमहं वा कलयामि पात्रीं**

**सङ्गेन मल्ल्या इव सौरभाढ्याम् ॥**

**मधु**-अय्य! कुदो परकळतं कामअन्तो एवं सोअसि? (अर्य! कुत: परकलत्रं
कामयमान एवं शोचसि? ।

**भा**-हा कष्टम् । पद्मिनी परकलत्रं संवृत्तेति । इतः परं किमस्ति मे
शोच्यम् ।

**मधु**-अय्य! अरुण! महप्पाणं एआरिसाणं मणं परकळत्तं ण कामइस्सदि खु ।

(आर्य! अरुण! महात्मनामेतादृशानां मनः परकलत्रं न कामयिष्यते खलु? ) ।

**अरु**-तत्त्वमाह भवती ।

**भास्क**-(स्व)

**रे चित्त? कस्मात्परदारकामं भजत्सदा पापमुपैषि मूढ!**

**यद्वा प्रवृत्तिस्तव निन्द्यकर्मण्येतावदन्तं न कदाचिदासीत् ॥**

(इति मुखं नमयति) ।

**अरु**- भद्रे!

**न हि कामयते साध्वीं परदारतया स्थिताम् ।**

**किन्तु तामात्मविश्लेषान्म्रियमाणां तु शोचति ॥**

**भास्क**-भद्रे! त्वं क्व प्रस्थिताऽसि?

**मधु**-इदो एव्व (इत एव) ।

**अरु**–किन्निमित्तम्?

**मधु**-अज्जो समस्सणिज्जोति महाराएण णियुतह्मि । (आर्यस्समाश्वासनीय इति
महाराजेन नियुक्ताऽसि) ।

**भास्क**-कथमाश्वासनीयोऽहं सम्प्रत्येतां दशां प्रपन्नः । **मधु**-किं
भट्टदारिआए भद्द्रे मिळन्ते सुहसूअणं णिमित्तं ण दिट्टम् ।

(किं भर्तृदारिकया भद्रे मिलति शुभसूचकं निमित्तं न दृष्टम्?) ।  

**भास्क**-भद्रे!  

**तां पश्यति प्रथममिन्दुमुखीं कृशाङ्गीं**  

**मय्यादरान्मम हि दक्षिणमक्ष्यवल्गत् ।**  

**तां संस्पृशत्यथ च बाहुरसव्य एष**  

**निष्कारणं द्रुतमवेपत भूपकन्याम् ॥**  

**मधु**-तारिसं णिमित्तं कहं भवे विफलम्? (तादृशं निमित्तं कथं
भवेद्विफलम्?) ।  

**भास्क**-कथमभूदिति भण ।  

**मधु**-होदु । कहं वा भअवदीये ळच्छीए समाराहणं कामिदं ण करिस्सदि पदुमिणीए
।  

(भवतु, कथं वा भगवत्या लक्ष्म्याः समाराधनं कामितं न करिष्यति पद्मिन्याः)
।  

**भास्क**-कामितं नाकरोदिति ब्रूहि ।  

**मधु**-तहा भणिदुं मह जीहा ण पसरइ । (तथा भणितुं मम जिह्वा न प्रसरति) ।  

**अरु**-कुत:?  

**मधु**-तत्थ काळणं भवे । (तत्र कारणं भवेत् ) ।।  

**अरु**–किं जानासि तत्र कारणम्?  

**मधु**-देवीए भत्ती एव्व काळणम् । (देव्या भक्तिरेव कारणम्) ।  

**भास्क**-सखे! किं वृथा विलम्बेन? प्रवर्धय पावकम् ।  

**मधु**-किं णिमित्तम्? (किन्निमितम्?)  

**भास्क**-प्रवेशाय ।  

**मधु**-कहिम्? (क्व?)  

**भास्क**-अग्नौ ।  

**मधु**-कस्स किदे । (कस्य कृते) ।  

**भास्क**-शरीरत्यागाय ।  

**मधु**-अतिरमणिज्जं सअळलोआणंदकारि तुह सरीरं ण खु उवेक्खणिज्जम् ।
(अतिरमणीयं सकललोकानन्दकारि तव शरीरं न खलूपेक्षणीयम् ) ।  
**भास्क**-

**यन्मे शरीरं दयिता स्मरन्ती सन्त्यजेदसून्** ।  
**हृतकस्यास्य रक्षायां न फलं वेद्मि केिञ्चन ॥**

**मधु**-तुह सरीरं सुमरंती सा ण पाणे मुंचे । (तव शरीरं स्मरन्ती सा न
प्राणान्मुञ्चेत्) ।  

**भास्क**-किं तस्या मयि प्रणयातिशयमजानतीव ब्रूषे? ।  

**मधु**-जाणेमि एव्व । (जानाम्येव) ।  

**भास्क**-सखे! मुधा मां धनञ्जयं प्रवेष्टुकामं रुन्धे मधुव्रता ।  

**मधु**-अहं ण करिस्सं तुह धणञ्जअप्पवेसरोहणम् । (अहं न करिष्यामि तव
धनञ्जय प्रवेशरोधनम्) ।  

**भास्क**-भद्रे!

**त्वं दयाभरसम्पूर्णहृदयाऽद्य निवेदय ।  
** **इमं कासारराजाय प्रणामं चरमं मम ।  
**

(इत्यञ्जलिं धत्ते)  

**मधु**–को णिदेसो पदुमिणीए' (को निदेशः पद्मिन्याः?)  

**भास्क**-भद्रे! किमर्थं परलोकं प्राप्तायाः तस्य निदेशं कामयसे?  

**मधु-**जदि परळोअं ण पता? (यदि परलोकं न प्राप्ता?)  

**भास्क**-

**अलब्ध्वा मां प्रियं दैवात्परस्यापि वशं गता ।**  
**यदि जीवति सा तस्यै निदेशोऽनुचितः खलु** ॥

**मधु**-(सस्मितम्) परवसं गआ जदि एव्व सा जीवइ ताए णिदेसो अणुइदो ।
(परवशङ्गता यद्येव सा जीवति तस्यै निदेशोऽनुचितः) ।  

**भास्क**-(ससग्भ्रमम्) किं न परवशं गता? ।  

**मधु**-जदि पदुमिणी पिअं विणा परं पत्ता कहं कासारो जीवे ।  

कहं वा भमरिआ । कहं वा अहं जीवेमि । (यदि पद्मिनी प्रियं विना परं प्राप्ता
कथं कासारो जीवेत्? कथं वा भ्रमरिका? कथं वा अहं जीवामि?) ।  

**अरु**--सखे! भद्राया वचनमस्माकं भ्रदं जनयतीव । तन्न सम्भ्रमः कार्यः
।  

**भास्क**--सखे! मम समाश्वासनोपायोऽयम् ।  
**मधु**-जहत्थं कहिअ तुह समस्सासणिमित्तं एव्व आअदह्मि । (यथार्थं कथयित्वा
तव समाश्वासनिमित्त्तमेवागताऽस्मि) ।  
**अरु**-भद्रे! किं यथार्थम्?  
**मधु**-मए समं तुह्मे आअदा जदि सअं एव्व विण्णादं भवे जहत्थं । (मया समं
युवां आगतौ यदि, स्वयमेव विज्ञातं भवेद्यथार्थम्) ।  
**अरु**-सखे! सह भद्रया गत्वा तत्त्वं जानीवः ।  
**भास्क-**न मे रोचते राजमन्दिरोपसरणम् ।  
**अरु**-सखे! या मधुव्रता भवतः पुरा पद्मिनीप्राप्तिमार्गं प्रादर्शयत्,
सैवेदानीमपि भवदनुकूलतां प्राप्नोति । ततस्तदीयमनुसर्त्तव्यं वर्त्म ।  
**भास्क**-यथा रोचते सख्ये । (इति परिक्रामति) ।  
**मधु**-इदो इदो । (इत इत:) ।  
**भास्क**-(अप) सखे! केवलमबलावचनमनुसृत्य परिहास्यतां प्राप्तौ भवाव इति
शङ्के  
**अरु**-(अप) वयस्य! मा शङ्किष्ठास्तथा ।  

**अघटितघटनायां वा घटितविघटने यदस्ति चातुर्यम्**  
**अबलासु तन्मनुष्ये देवे वा नेति निश्चयान्मन्ये ॥**

  

**भास्क**-भद्रे! केन निर्मितोऽयं धरान्तर्गृहप्रवेशाय पन्थाः?  
**अरु**-सखे!

**पार्श्वद्वन्द्वोल्लासिहस्तावलम्बो** **  
** **नात्यायामोत्तुङ्गसोपानपङ्क्तिः** ।   
**अश्रान्त्याऽङ्घ्रिन्यासयोग्योऽतिहृद्यः**   
**शक्यो बालैरप्ययं शीघ्रमेतुम् ॥**

(सर्वे महीगृहप्रवेशं नाटयन्ति) ।

**भास्क-**-

**मसृणविमलचित्रग्रावभित्ति प्रमृष्ट-**   
**स्फटिकतलमशेषैर्वस्तुभिर्दर्शनीयैः** ।   
**विलसितमतितुङ्गे चोर्ध्वभागे वितान**-  
**प्रभृतिभिरभिरामं मण्डनैर्भूमिवेश्म** ॥

अपि च,

**मणिदीपावलिध्वस्तध्यान्तमुच्चासनव्रजम्**।  
**अतिकोमलनैर्मल्यहृद्यशय्योपधानकम्** ॥

**मधु**-हळा! भमरिके! इदो इदो । (हला भ्रमरिके इत इतः) ।

(प्रविश्य भ्रमरिका, उभौ प्रणमति)

**भास्क-**भद्रे! अपि कुशलम्?

**मधु**-(अपवार्य) हळा, किंवि विणोदं करिअ तदो जहत्थं कहेहि । (हला! किमपि
विनोदं कृत्वा ततो यथार्थं कथय) ।

**भास्क**-भद्रे, किमास्ते तव सखी कुशलिनी?

**भ्रम**-जा होन्तं अळद्धवती, ताए कहं कुशळम्? (या भवन्तमलब्धवती तस्याः
कथं कुशलम्?)

**भास्क**-अयि मधुव्रते! पद्मिनीं दर्शयिष्यामीति त्वं मां कुतः
प्रलोभितवत्यसि?

**मधु**-अय्य! जं सही भमरिआ कहिदवई ते अहं तुमं विण्णाविदवदी । (आर्य!
यत्सखी भ्रमरिका कथितवती तदहं त्वां विज्ञापितवती) ।

**भास्क**-भ्रमरिके, क्व पद्मिनी?

**भ्रम**-जीमूअक्संगदेत्ति सव्वेहिं विदिअं खु । (जीमूतवशङ्गतेति
सर्वैर्विदितं खलु) ।

**भास्क**-मधुव्रते, मां प्रातारयः ।

**मधु**-अय्य, ममस्सिं णो अवराहो । (आर्य! मयि नो अपराधः) ।

**भास्क**–हा प्रियतमे! (इति मूर्च्छति) ।

**भ्रम**-हळा! पदुमिणि, इदो पविसिअ फरिसिहि पिअम् । (हला! पद्मनि, इतः
प्रविश्य स्पृश प्रियम्) ।

(प्रविश्य पद्मिनी अभिभृशति भास्करम्)

**भ्रम**-हळा! तिरोहिआ होहि । (हला! तिरोहिता भव) ।

**पद्मि**-(तिरोधत्ते भित्त्वन्तरे) ।

**भास्क**-(उन्मील्य) (स्व)कुतोऽहं हिमजलपूर्णसरसि मज्जानीव!

**भ्रम**-अय्य, अवि समस्सासं गओसि? (आर्य! अपि समाश्वासं गतोऽसि?)।
**भास्क**—भद्रे!

**अत्र समाश्वासकरं वस्तु न पश्यामि मन्मथशरार्तेः ।**

**पुलकितमानन्देन स्विन्नं गात्रं च जायते कस्मात् ॥**

**अरु**-(अप) सखे! समाश्वसिहि! मम जीवितहेतोस्तव जीवातुरत्रैव वर्तते ।

**भास्क**-( सामोदम्) भद्रे भ्रमरिके! यदि दर्शयसि दृश्यां मम
जीवितदानसुकृतं प्राप्स्यति ।

**भ्रम**-(सस्मितम्) (भास्करकरमवलम्ब्य)। इतो दृश्यताम् (इति पद्मिनीं
दर्शयति)

**अरु**–सखे! भद्रमस्तु (इति निष्क्रान्तः) ।

भास्क--

**जीमूतान्निर्गता सेयं हन्त सौदामनीलता ।**

**दिष्ट्याऽद्य विलयं नैति जगदेकविलासिनी ॥**

भद्रे! मधुव्रते! भ्रमरिके!

**युवाभ्यां प्रापिता साध्वी मम सन्तनुते मुदम् ।**

**श्रद्वया प्रज्ञया विद्या लम्भितेव विनिर्मला ॥**

**भ्रम**-हळा! अह्मो गच्छह्यो । (हला! आवां गच्छावः) । (इति
निष्क्रान्ते)

**भास्क**-

**मातः कैटपवैरिप्रेयसि भवतीं विना परं दैवम् ।**

**अस्ति किममर्त्यवन्द्ये स्वस्ति विधातुं नृणामलं भजताम् ॥**

अयि जीवितसञ्जीविनि! प्रदेहि परिष्वङ्गं मङ्गलाय मे ।

(इति पद्मिनीमालिङ्गन् निप्क्रान्त: )।

  

॥ इति पद्मिनीपरिणये षष्ठोऽङ्कः ॥

1.  [↑](#cite_ref-1) भीषणतमः = अतिभीषणः । भीषणं तम एव. क्षितिभ्रत् यस्य,
    मे = मम, अघात् = व्यसनात् । मेघात् = घनाच्च ।
2.  [↑](#cite_ref-2) आलोकमङ्गलकरी = दर्शनेन क्षेमङ्करी ।
