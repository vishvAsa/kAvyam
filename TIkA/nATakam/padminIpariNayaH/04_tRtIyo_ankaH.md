+++
title = "04 तृतीयोऽङ्कः"

+++


**॥ अथ तृतीयोऽङ्कः ॥**  

(ततः प्रविशतश्चेट्यौ)

**प्रथमा**-सहि कहिं तुमम्? (सखि क्व त्वम्?)

**द्वितीया**-उज्जाणमझ्झघरवासिणो कस्स वि राअकुमारस्स परिअरणकिदे णिउत्ताए
भट्टदारिआसहीए भमरिआए पिअसही महुव्वदा णिउत्ता णिरन्तरं अरुणस्स णिदेशआरिणी
होहिति । अहं ताए पस्सवट्टिणी होम्मि । दाणिं ताए णिदेस्सादो घणसारमि
अमदमिस्सचन्दणं गण्हिअ तत्थ गच्छेमि । तुमं उण कहिम्? ।

(उद्यानमध्यगृहवासिनः कस्यापि राजकुमारस्य परिचरणकृते नियुक्तया
भर्तृदारिकासख्या भ्रमरिकया प्रियसखी मधुव्रता नियुक्ता 'निरन्तरमरुणस्य
निदेशकारिणी भ'वेति । अहं तस्याः पार्श्ववर्तिनी भवामि । इदानीं तस्या
निदेशात् घनसारमृगमदमिश्रं चन्दनं गृहीत्वा तत्र गच्छामि । त्वं पुनः क? )

**प्रथमा**-अहं उज्जाणवसन्तमण्डपगताए भमरिआए अन्तेउरठ्ठिदं चित्तपडं
आणेहिति पेसिदा तं गण्हिअ तत्थ गच्छेमि ।

(अहं उद्यानवसन्तमण्डपगतया भ्रमरिकया ‘अन्तःपुरस्थितं चित्रपटमान'येति
प्रेषिता तं गृहीत्वा तत्र गच्छामि ) ।

**द्वितीया**-कस्स किदे? (कस्य कृते?)

**प्रथमा**-भट्टदारिआ कस्सिं वि तरुणम्मि अणुरता जीमूआदो विरदा अ अहिअं
चिन्ताउलत्ति मण्णे । ताए आसासणकिदे सही एदं आणेदिति तक्केमि ।

(कस्मिन्नपि भर्तृदारिका तरुणेऽनुरक्ता जीमूताद्विरता चाधिकं चिन्ताकुला
इति मन्ये । तस्या आश्वासनकृते सखी एतमानयतीति तर्कयामि ) ।

**द्वितीया**-सो राअकुमारो हि सरिसो भट्टदारिआए । (स राजकुमरो हि सदृशो
भर्तृदारिकायाः)

**प्रथमा**-इमस्सिं लिहिदो किं सो भवे? (अस्मिन्लिखितः किं स भवेत्) ।
(इति चित्रपटं दर्शयति) ।

**द्वितीया**-(वीक्ष्य) एत्थ सो एव्व । (अत्र स एव)  
**प्रथ**-मम्महो खु एत्थ लिहिदो । (मन्मथः खल्वत्र लिखितः)

**द्विती**-णो वट्टइ इमस्स करे इच्छुचाओ (नो वर्ततेऽस्य करे इक्षुचापः)

**प्रथ**-किं केसवो?(किं केशवः?) ।

**द्विती**-णो दीसइ हत्थे चक्कम् (नो दृश्यते हस्ते चक्रम्)

**प्रथ**-अत्थि खु हत्थे चक्कम् (अस्ति खलु ह्स्ते चक्रम्)

**द्विती**-सा चक्करेहा खु । (सा चक्ररेखा खलु)

**प्रथ**-अच्चरिअं फुष्फबाणमेतहीणो एसो मअणो । चक्काउहमेत्तहीणो माहवो ।

(आश्चर्यं पुष्पबाणमात्रहीन एष मदनः । चकायुधमात्रहीनो माधवः ।)

**द्विती**-अह्माणं भाअहेअं एव्व इमिणा रूपेण उवट्टिदम् ।

(अस्माकं भागधेयमेवानेन रूपेणोपस्थितम्) ।

**प्रथ**-तुमं केण वि उवाएण तं महाभाअं एदाए पुरो करेहि ।

(त्वं केनाप्युपायेन तं महाभागं एतस्याः पुरः कुरु) ।

**द्विती**-अत्थु, गच्छेम (अस्तु गच्छावः) ।

॥ प्रवेशकः ॥

(ततः प्रविशति वयस्यानुगतो भास्करः)

**भास्क**- **जीमूते विमुखोऽपि भूपतिरसौ दाक्षिण्यमालम्बते**

**कासारो यदनर्पणे हृदय किं तां द्रष्टुमुत्कण्ठसे?।**

**उत्कण्ठामथवा भजस्व तरुणीचेतोऽवगन्तुं यतः**

**पुंसो यस्य वपुस्तदीयहृदयं प्रीणाति धन्योऽत्र सः ॥**

**अरुणः**--(स्वगतम्) अभ्यधायि खलु मधुव्रतया साम्प्रतनुद्यानमण्डपमधिवसति
पद्मिनीति । ततस्तां करोमि वयस्यनेत्रयोरतिथिम् । (प्रकाशं) सखे
समन्तात्पश्यावः प्रमदावनश्रियम् । (परिक्रामतः) \|

**भास्क**-सखे!

**जग्ध्वा तृणाङ्कुरचयं हरिणाः प्रियाभिः**

**पीत्वा पयोऽतिविमलं विचरन्ति हृष्टाः ।**

**छायासु चम्पकपटीरमुखद्रुमाणां ।**

**जानन्ति जातु नहि कञ्चन तापमेते ॥**

**(प्रविश्य) चेटी**-अज्ज इदो अदूरे वट्टइ कवि पदुमिणि सा दस्सणिज्जा ।
(आर्य! इतः अदूरे वर्तते कापि पद्मिनी । सा दर्शनीया) ।

**अरु-**हञ्जे, सा केन पथा अधिगन्तव्या?

**चेटी**-इदो उभअपस्सविलसंतपूअतरुवेल्लिअनंबूललदामणोहराए पदवीए गन्तव्वम् ।

(इतः उभयपार्श्वविलसत्पूगतरुवेल्लितताम्बूललतामनोहरया पदव्या गतव्यम्)
(इति निर्दिश्य निष्क्रान्ता)

भास्क--सखे! **चञ्चद्भालसुधांशुसन्निभदलश्रेणीनिकामस्फुरत्-**

**ताम्बूलीपरिरब्धपूगविटपिप्रद्योतिपार्श्वद्वया** ।

**चेतो मे हरतीयमत्र पदवी क्रीडावनान्तस्थली-**

**सीमन्ताकृतिरुज्ज्वला रतिपतेर्लीलाविहारक्षमा** ॥

**गभीरतरतो हृदात्प्रसृतमत्र कुल्यान्तरे**

**निरन्तरमिदं विशत्तरुतलालवालं जलम्** ।

**विभाति परितो वनान्तरतले स्वतश्श्यामले**

**रजोभिरमलैस्मितै: रचितरङ्गवल्ली यथा** ।

अरु-

**दूरतो लसति शाद्वलो दृशोः कोमलोऽत्र पशुवर्गरक्षितः** ।

**पञ्चबाणविहृतिक्षमा कुथा श्यामलेव परितस्समास्तृता** ॥

भास्क--पश्य पश्य!

**पचेलिमफलैर्हृद्यैर्भासते लिकुचावलिः** ।

**कुचैरभिनवोत्पन्नैः कुमारीणामिवावलिः** ॥

अरु-

**फलेन लिकुचावलेः स्मृतिपथं नवोढाकुचौ**

**प्रवेश्य शुभदाडिमीफलभरेण मध्यास्तनौ** ।

**वनी विरहिणां मनो व्यथयति प्रगल्भाङ्गना-**

**पयोधरघटौ फलैरहह नालिकेरोद्भवैः** ॥

भास्क-(निरूप्य)

**कुसुमनिकरदीव्यद्वीरुदाच्छाद्यमाना**  

**विटपितटविचञ्चत्पञ्जरान्तस्थितानाम्** ।  

**शुकपिकमुखनानापत्रिणां हृद्यवाचां**  

**ततिभिरुपवनान्तर्भासते भद्रशाला** ॥  

**अरु**-तत्र दृश्यते कापि युवतिः सह सहचर्या ।

**भास्क**-सखे मार्गान्तरेण गत्वा वृक्षान्तरितौ जानीवः क्रमादेते । (उभौ
परिक्रम्य तथा स्थितौ)

( प्रविशति मकरिकया सह पद्मिनी)

**पद्मि**-हला, कहं विणोदो मए मअणसरतावनप्ताए? (कथं विनोदो मम
मदनशरतापतत्प्तायाः)

**भास्क**—  

**शरीरविसरद्रुचा विजितचारुचामीकरा**  

**सुरालयकचाकचिक्षमकुचा पयोभृत्कचा ।**  

**सुशारदनिशाधिपक्षतिविशारदस्वानना**  

**दृशा कृतकुशेशयावमतिरेति शातोदरी** ॥**  
**

**हृदि न वहतु सत्यामुर्वशीगर्वलेशं**  

**त्यजतु झटेिति रम्भा विभ्रामारम्भमस्याम् \|**  

**व्रजतु विरतिमेव स्वावलेपाद्रतिस्सा**  

**युवतिषु गणनीया मेनका मे न कापि ॥**

**अरु**-सखे! कासारसंभवां पद्मिनीमेनां मन्ये ।

**भास्क**-कः संशयः ।

**अम्भोनीलीचिकुरनिकरा मीननेत्रा मृणाली-**  

**बाहुद्वन्द्वा सरसिजकरा चक्रवाकस्तनीयम् ।**  

**कम्बुग्रीवा द्युतिभरजलस्रोतसा पूर्यमाणा**  

**मन्ये धात्रा मदनसरसी केलये निर्मितेति ॥**  

**भ्रम**-स हि! उपविसामो । (सखि! उपविशावः) । (उभे उपविशतः) ।

**भ्रम**-स हि! एदं चित्तपडं पेख्खंती विणोदेहि अत्ताणअम् ।

( सखि एतं चित्रपटं प्रेक्षमाणा विनोदयात्मानम्) । (इत्यर्पयति पटम्)  
**भास्क**-सखे! को वा लिखितश्चित्रपटे ।

**अरु**-अस्या हृदयदयित एव स्यात् ।

**भास्क**--को वा महाभागो हृदयदयितोऽभूदस्याः?

**पद्मि** -(चित्रं प्रति) तुमं एव्व महाभाओ तिहुवणे । (त्वमेव
महाभागस्त्रिभुवने) ।

**अरु**-ददात्युत्तरं पद्मिनी ते ।

**भास्क**-वयस्य! जीमूताय दास्यति कासारस्सारसाक्षीमेनामिति श्रूयते ।

**पद्मि**-महाभाअ जणओ मं जदि जीमूदस्स वितरस्सइ सञ्जो ण जीविदं धारइस्सम् ।

(महाभाग जनको मां यदि जीमूताय वितरिष्यति सद्यो न जीवितं धारयिष्यामि) ।

**अरु**-वयस्य! किं सुधाकरं विना विभावरी कामयते धूमकेतुम्?

**भ्रम**-मा चिन्तेहि, जीमूअवसं ण गमिस्ससि, जदो सो राअकुमारो एत्त समाअदो
सुणीअदी । (मा चिन्तय, जीमूतवशं न गमिष्यसि, यत: स राजकुमारः अत्र समागतः
श्रूयते ।)

**भास्क**–स को नाम राजकुमारः? ।

**पद्मि**-(चित्रं प्रति) तुमं एव्व लोअपदीवो (त्वमेव लोकप्रदीपः) ।

अरु-सखे! भवानयिञ्च किं परोक्षमुचितमालपाव इति प्रतिजानाथे स्म ।

**पद्मि**-तुह हि!--(तव खलु!) ।

**मुहं राआचन्दं परिहसइ णेत्तं जलरुहं**  

**भुओ सुण्डादण्डं दसणवसणं विद्दुमफलम् ।**  

**गलो सङ्घाआरं करअलजुअं पल्लवदलं**  

**णहो जोण्हं जाणू मुउरअलसोहं पिअतम ॥**

\[मुखं राकाचन्द्रं परिहसति नेत्रं जलरुहं

भुजश्शुण्डादण्डं दशनवसनं विद्रुमफलम् ।

गलश्शङ्खाकारं करतलयुगं पल्लवदलं

नखो ज्योत्स्नां जानू मुकुरतलशोभां प्रियतम ॥ \]

**भास्क**-सखे! को नाम तादृशः ।

**भ्रम**-(चित्रं प्रति) तुमं एव्व सरिसो सहीए । (त्वमेव सदृशस्सख्याः) ।

**अरु**-मया भणितव्यं भ्रमरिकेयमभाणीत् ।

**भास्क**-सखे! मामेव किं मन्यसे चित्रविन्यस्तम्?

**अरु**-न शङ्का मम ।

**भास्क**-(स्वगतम्) यदीयमाकृतिः पद्मिनीमनोहरा, ततः को नाम युवा
भास्करादन्यः ।

(प्रकाशम्) **अम्भोरुहेण वदन विततान वेधा**

**नीलोत्पलेन नयनं स्तबकेन कौचित् ।**

**दन्तांश्च कुन्दमुकुलैरधरं जपाभि-**

**र्नोचेत्कथं मम लगेदिह चित्तभृङ्गः ॥**

**पद्मि**-हला, चित्तपडदस्सणप्पहुदि (चित्रपटदर्शनप्रभृति)  

**परुसो परद्दुदणादो पवणो मन्दो पवाइ अच्चुण्णो ।**

**जोह्वा आदवसरिसी किं कादव्वं सहेमि णो दावम् ॥**

(परुषः पत्मृतनादः पवनो मन्दः प्रवाति अत्युष्णः ।

ज्योत्स्ना आतपसदृशी किं कर्तव्यं सहे न तापम् ॥)

**भास्क**- **यस्मिन्नियं वहति मानसमीदृशेन**

**प्रेम्णा भृतं हरिणलक्ष्मणि रोहिणीव ।**

**दामोदरेऽर्णवसुतेव शशाङ्कचूडे**

**दाक्षायणीव स हि पुण्यवदग्रगण्यः ॥**

**भ्रम**-(चित्रं प्रति) तुमं एव्व पुण्णलोअग्गगणणिज्जो । तहा णो जदि कहं
एव्वं तुमस्सिं एदाए हिअअं पच्चुत्तं भवे ।

(त्वमेव पुण्यलोकाग्रगणनीयः । तथा नो यदि कथमेवं त्वय्येतस्या हृदयं
प्रत्युप्तं भवेत् ) ।

**पद्मि**-भो मअण! दुल्लअजणणिमित्तं मं किं पीडेसि,? अहवा जेण सरेण णिहओ
विरहिजणो सज्जो लोअन्तरं गच्छेत् तं ममस्सिं मुंचेहि ।

(भो मदन! दुर्लभजननिमित्तं मां किं पीडयसि? । अथवा येन शरेण निहतो
विरहिजनो सद्यः लोकान्तरं गच्छेत् , तं मयि मुञ्च) ।

**भ्रम**-भअवंतसारदाणंदसंदिट्टमग्गेण देविं लच्छिं जदि आरहेसि किं दुल्लहो
सो दयिदो ।

(भगवच्छारदानन्दसन्दिष्टमार्गेण देवीं लक्ष्मीं यद्याराधयसि किं दुर्लभस्स
दयितः) ।

**भास्क**-सखे! मनोरथो मे पल्लवित इव । यतोऽस्मद्गुरोशारदानन्दस्य
प्रसादपात्रमेषापि । किञ्च दर्शनप्रभृति सुदत्याः स्फुरति मे वामेतरलोचनम्
। अपि च ।

**साधारणीह गमने चरतां विमार्गे**  

**सद्योङ्गना शशिमुखी सुपयोधराभा ।**  

**ताराबलाविलसिता पुरतो ममासी-**  

**त्स्वीयात्पदान्मयि विनिस्सरति प्रयातुम्**^([\[१\]](#cite_note-1)) ।

**पद्मि**-हला! पाओ जीमूदो मं (हला! पापो जीमूतो माम्-) (इत्यर्धोक्ते
मूर्च्छति) ।

**भ्रम**-हला! समस्ससिहि । (समाश्वसिहि) ।

**भास्क**-**मूर्च्छानिमीलिताक्षी स्तब्धाङ्गी वाचि मुद्रिता सुदती ।**  

**मुकुलितपद्मा भ्रमरारवरहितेवाब्जिनी निबातस्था ॥**

(पद्मिनीं निषिञ्चति हिमवारिणा भ्रमरिकरः)

**पद्मि**-(आश्वस्य) हला! किं जीवेसि मं मन्दभाइणिं जीविदणिरासं? ।

(किं जीवयसि मां मन्दभागिनीं जीवितनिराशाम्?) ।

**भ्रम**-सहि! तुमं विणा कहं मह जीवणम्? (सखि! त्वां विना कथं मम
जीवनम्?) ।

**पद्मि**-केवलं अत्तणो सुहं अहिलसन्तो मं पीडेसि! ।
(केवलमात्मनस्सुखमभिलषन्ती मां पीडयसि!)

**भास्क**-सखे! अतिक्रामति सुभ्रुवो विरहसन्तापः । तथाहि,

**सख्या तापनिवारणाय करयोरग्रे मृणालीलता**  

**विन्यस्ता वलयीकृता हरिमणीक्लृप्तेव संदृश्यते ।**  

**शय्याऽम्भोजदलैः कृताऽऽतपभरम्लानेव सञ्जायते  
**

**धूमो देहनिषेचनप्रसृमरप्रालेयतोयादपि ॥** **पद्मि**-हला! एत्थ विणोदकिदे
आअदं मं अहिअं पीडेइ उज्जाणं कण्णकठिणेहिं कोइलणादेहिं ण अणदुद्दस्सेहिं
पुप्फणि अरेहिं, देहताक्करेहिं सुरहिवादेहिं वि ।

(अत्र विनोदकृते आगतां मां अधिकं पीडयति उद्यानं कर्णकठिनैः
कोकिलनादैर्नयनदुर्दर्शैः पुष्पनिकरैः देहतापकरैः सुरभिवातैरपि) ।

**भास्क**-सत्यमेतत्!

**पुष्पेपोस्तरवारिसञ्चयरुचिं चूतद्रुमे पल्लवो**  

**धत्तेऽयं स्तबको नवोऽत्र नलकाभां नालिकेरद्रुषु ।**  

**तत्रैवाकलनीयवृत्तगुलिकाशोभाञ्च धात्रीफलं**  

**सज्जेष्वासधुरामगस्त्यमुकुलं भल्लश्रियं कैतकम् ॥**

**अरु**-(ऊर्ध्वमवलोक्य) सखे! किमिदं धूमधूसरितं गगनं लक्ष्यते ।

**भास्क**-(विलोक्य) पश्य! मायाकल्पितं व्योमयानं आपतति ।

**अरु**-सखे! पद्मिनीविप्रलम्भाय समुत्पतितमेतदिति मन्ये ।

**भास्क**-तत् त्वरितं निवेशनाच्छरासनमानय ।

**अरु**-तथा । (इति निष्क्रान्तः) ।

(आकाशे यन्त्रयानारुढो हिमान्या सह तुहिनमण्डलः) ।

**तुहि**-प्रिये! दृश्यते पद्मिनीयमुद्याने । भवती भवतु अवहितचित्ता,
यावदेतामपहरामि । (धरण्यमवरुह्य)

**हिमानी**- होदु (भवतु) ।

**पद्मि**- हला! कोवि पुरिसो अत्थिमालाभूसणभीसणो तुवरिअं गअणादो अहिधावइ ।

(कोऽपि पुरुषोऽस्थिमालाभूषणभीषणस्त्वरितं गगनादभिधावति) ।

**भ्रम**-हद्धि हद्धि । (हा धिक्, हा धिक्) ।

**पद्मि**-दाणिं में को णाहो रख्खिस्सदि? । (इदानी मां को नाथो
रक्षिष्यति?)

(इति पलायिते)

**भास्क**-**कः पद्मिनीं गुणवतीं परिभावयितुं भुवीह शक्नोति ।**

**तां भास्करे निकामं रक्षितुकामे विरोधिनां भीमे? ॥**

(इति निवारयति तुहिनमण्डलम्)

**भ्रम**-हला! मा धावेहि । समाअदो सो महाणुहावो तुमं रख्खिदुम् ।

(मा धाव! समगतस्स महानुभावस्त्वां रक्षितुम्) ।

**पद्मि**-(परावृत्य पश्यति)

**भास्क**- **वित्रस्तमुग्धहरिणीनयनां भयेन**

**तां कम्पमानकुचकुम्भयुगां प्रियां मे ।**

**सम्पश्यतो हृदयमप्यभियातिमेनं**

**श्रृङ्गारवीररसयोः समुपैति काष्ठाम् ।**

**तुहि**-किं मां रुणत्सि? पश्य मे प्रतापम् ।

**भास्क**-तुच्छ! किं जल्पसि दीनजनमात्रदुस्सहप्रसर?

**पद्मि**– हला! इदो परं णत्थि भअम् । तदो रुक्खन्तरे लीणाओ पेक्खम्मो
दइदविलसिदम् ।

(इहः परं नास्ति भयम् । ततो वृक्षान्तरे लीने प्रेक्षावहे दयितविलसितम्) ।

**भ्रम**-दिट्टिए दिट्टो महाप्पहाओ! । (दिष्टा दृष्ट्योमहाप्रभावः?) (इति
पादपान्तर्हिते स्थिते)

**हिमा**-हद्धि! हे । को वि बालो मह दइदं अहिंक्खिवइ । (हा धिक्! कोऽपि
बालो मम दयितमधिक्षिपति) ।

**तुहि**-रे जाल्म, किं कथयसि?

**उद्वेजयामि जनतां यदि सम्प्रवृत्तो**

**भूमीभृतोऽत्र महतोऽपि तिरस्करोमि ।**

**पीडामतीव जनयामि च विप्रयोगि-**

**चित्तेषु कोऽस्ति सदृशी भुवनत्रये मे**^([\[२\]](#cite_note-2))? ॥

**हिमा**-मन्द! पिओ मे किं तुमं विमुञ्चे? । (मन्द! प्रियो मे किं त्वां
विमुञ्चेत्?) ।

**पद्मि**-हला! मम किदे पियस्स किं वि भवेत्ति वाउलंहि । (हत्य! मम कृते
प्रियस्य किमपि भवेदिति व्याकुलाऽस्मि) ।

**भ्रम**-न किं वि भवे । (न किमपि भवेत्)

**भास्क** - रे ^([\[३\]](#cite_note-3))कापालिकापशद!
लोकाधरमात्रव्रणकारिन् । नाथवियुक्ताबलाजनहिंसक! हसन्तीवञ्चितप्रभाव!
तिष्ठ पुरतो मे ।

**^([\[४\]](#cite_note-4))करप्रतापः प्रकटीभवेच्चेत्
कश्शक्नुयाद्धीरतरोऽपि सोढुम् ।**

**तमोमयोऽग्रे मम भास्करस्य स्थातुं भवादृक्कतमोऽतितुच्छः? ॥**

**पद्मि**-(सहर्षम्) हला! आकिदिसरिसो से पहावो । (हला! आकृतिसदृशोऽस्य
प्रभावः) ।

**हिमा**-हा! किं एदं अच्चाहिदं । (हा! किमेतदत्याहितम् ।

(प्रविश्य)

**अरु-**-सखे! गृह्यतां ^([\[५\]](#cite_note-5))स्वधर्मः (इति ददाति
चापम्) ।

**भास्क**–(आदाय तमानमयन्) । हतक! पश्य, लभस्व भास्कराभिगमनफलम् ।

**हिमा**-णाह! मा साहसं करेहि (नाथ! मा साहसं कुरु) ।

**पद्मि**-अच्चरिअम् । (आश्चर्यम्) ।

**अरु**–**यावच्छरासनमसौ विनमय्य वेगात्**

**तीक्ष्णस्वगोनिकरमत्र किरत्यमन्दम् ।**

**हिमा**-हा! पिअ, किं गदोऽसि विवख्खवसम्? (हा! प्रिय, किं गतोऽसि
विपक्षवशम्)।

**पद्मि**-सहि! दइदो दाणिं भीमो विअ । (सखि! दयित इदानीं भीम इव) ।

**अरु**- **तावत् पलायनपरो न्यपतद्विभिन्नः**

**पापस्स वज्रनिहतः शिखरीव भूमौ ॥**

**पद्मि**-(सामोदम्) हला! संवुतो दाणिं एसो मह जीविअदाई। (संवृत्त
इदानीमेष मम जीवितदायी) ।

**हिमा**-हा! णाह! असरणं मं उज्झिअ किं गदोऽसि लोअन्तरम् (हा नाथ!
अशरणां मां उज्झित्वा किं गतोऽसि लोकान्तरम् । (इति रोदिति ।)

**पद्मि**-हला! संभावेम णाहम् । (हला संभावयाव नाथम्) । (इति
भास्करमुपसरतः ।)

**हिमा**-(सकोपम्) मुद्धे, पदुमिणि! तुह किदे म्ह णाहो जदो मिच्चुं गदो
तदो जहाक्हं वि तुमं ओहरिअ संहरिस्सम् । (मुग्धे पद्मिनि! तव कृते मम नाथो
यतो मृत्युं गतः ततो यथाकथमपि त्वामपहृत्य संहरिष्यामि)।

**भास्क**–किम् प्रलपसि?। (इति गृह्णाति बाणम्)।

**पद्मि**-अज्ज, इत्थिआ खु! । (आर्य स्त्री खलु!) ।

**हिमा**–(यन्त्रयानेन पलायमाना निष्क्रान्ता) ।

**भास्क**-(चापमवरोपयन्) सखे! सफलमासीदिहाभिगमनम् ।

**अरु**–लब्धं भक्ता रमणीजनरक्षणपुण्यम् ।

**भास्क**-सर्व शारदानन्दमहिम्ना ।

**पद्मि**-(अप) सहि! कहिदव्वं कहेहि । (सखि! कथयितव्यं कथय) ।

**भ्रम**-अज्ज! तुए जीविदं पाविदा मह पिअसही कं दे पच्चुपआरं करिस्सदि।
(आर्य, त्वया जीवितं प्रापिता मम प्रियसखी कं ते प्रत्युपकारं करिष्यति) ।

**अरुणः**-यत्कन्यकाजनेन महोपकारिणो यूनः कुलीनस्य करणीयं तत्करोतु तव
प्रियसखी ।

(इति भास्करहस्ताच्चापं आदाय मन्दमपसरति) ।

**भ्रम**-सहि! संभमादो तत्त णिख्खित्तं चित्तपडं गहिस्सम् ।

(सखि संभ्रमात्तत्र निक्षिप्तं चित्रपटं ग्रहीष्यामि)। (इत्यपसरति) ।

**पद्मि**-(स्वयमपि गन्तुमिव प्रवर्तते) ।

**भास्क**-भद्रे! मा भैषीः । (इत्युपसरति) ।

**पद्मि**-(सलज्जमपसरतीव) ।

**भास्क**-(अनुसृत्य गृह्णाति वसनाञ्चलम्) ।

(नेपथ्ये कलकलः)

**पद्मि** -अज्ज! आअच्छदि विअ मं रविखदुं तुहिणमण्डलादो चउरङ्गसेना । तदो
मं मुंचेहि ।

(आर्य! आगच्छतीव मां रक्षितुं तुहिनमण्डलात् चतुरङ्गसेना । ततो मां मुञ्च)
।

(इति निष्क्रान्ता)

**भास्क** -(मदनबाधां निरूपयन्)

**विसृज मयि यथेच्छं मन्मथ त्वं पृषत्कान्**

**त्वयि कथमपराधो दैवमेवाद्य वाच्यम् ।**

**त्वरितममृतवापीं द्राङ्मिमंक्षाऽवतीर्णे**

**मयि हेि तिरयति स्म त्यक्तकारुण्यमेनाम् ॥**

(सानुस्मरणम्) प्रयान्त्या तया मयि समाविष्कृतोऽनुरागः ।

तथाहि--

**गत्वा पदानि कतिचित्कमलायताक्षी**

**नेत्नातिवर्तिपदसन्निहितैकपादा ।**

**आसिञ्चति स्म वलिनं गलमारचय्य**

**तादृक्कटाक्षसुधया प्रणयादियं माम् ॥**

भवतु भावज्ञं सखायमुपगम्य केनाप्युपायेन लब्धप्रियतमाभूयोदर्शनो भविष्यामि
।

**(इति निष्क्रान्ताः सर्वे)**  
॥ इति पद्मिनीपरिणये पद्मिनीभास्करावलोकनं नाम तृतीयोऽङ्कः ॥

1.  [↑](#cite_ref-1) विमार्गे चरतां विटानाम् । पक्षिपथचारिणाञ्च ।
    साधारणी स्वर्गवंश्या नभोरूपयुवतिश्च । प्रयाणकाले वेश्याभिगमनं
    शुभनिमित्तमिति प्रसिद्धम् । ताराबली हारविशेषः नक्षत्रपंक्तिश्च ।
2.  [↑](#cite_ref-2) भूमीमृतः गिरिन् राज्ञश्च । विप्राश्च योगिनश्च,
    तेषां चित्तेषु ।
3.  [↑](#cite_ref-3) कापालिकत्वात्, ब्राह्मणयोगिपीडाकरत्वम् ।
    विप्रयोगिनो विरहिणश्च । लोकेऽधराः, अपकृष्टः । लोकस्य दन्तच्छदश्च ।
    हसन्ती हासकारिणी वनिता, हसन्तिकायन्त्रश्च ।
4.  [↑](#cite_ref-4) करः किरणः, हस्तश्च । तमोमयः जडः, ध्वान्तरूपश्च ।
5.  [↑](#cite_ref-5) स्वधर्मः = निजचापः, हिमनिवारणरूपश्च ।
