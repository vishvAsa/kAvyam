---
title: ०३-०२ मूर्खगर्दभः
unicode_script: devanagari
---
सुचिरं हि चरन्नित्यं क्षेत्रे सस्यमबुद्धिमान् ।  
द्वीपिचर्मपरिच्छन्नो वाग्दोषागर्दभो हतः' ॥९॥

अस्ति हस्तिनापुरे विलासो नाम रजकः । तस्य गर्दभोऽतिवाहनाद् दुर्बलो मुमूर्षुर् इवाभवत् । ततस् तेन रजकेनासौ व्याघ्र-चर्मणा प्रच्छाद्यारण्य-समीपे सस्य-क्षेत्रे नियुक्तः । ततो दूरात् तमवलोक्य व्याघ्र-बुद्ध्या क्षेत्र-पतयः सत्वरं पलायन्ते । अथैकदा केनापि सस्य-रक्षकेण धूसर-कम्बल-कृत-तनु-त्राणेन धनुः-काण्डं सज्जी-कृत्यानत-कायेनैकान्ते स्थितम् । तं च दूराद् दृष्ट्वा गर्दभः पटाको यथा सस्य-भक्षण-जात-बलो गर्दभोऽयम् इति मत्वोचैः शब्दं कुर्वाणस् तदभि-मुखं धावितः। सस्य-रक्षकेण चीत्कारशब्दान् निश्चित्य गर्दभो ऽयम् इति, लीलयैव व्यापादितः । 
