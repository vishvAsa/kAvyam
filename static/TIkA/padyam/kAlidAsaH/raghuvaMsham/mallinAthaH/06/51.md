+++
title = "51"

+++
अध्यास्येति॥ किंच,प्रावृषि वर्षासु कान्तासु गोवर्धनस्याद्रेः कन्दरासु दरीषु। 'दरी तु कन्दरो वा स्त्री' इत्यमरः। अम्भसः पृषतैर्बिन्दुभिरुक्षितानि सिक्तानि। शिलायां भवंशैलेयम्। 'शिलाजतु च शैलेयम्' इति यादवः। यद्वा,-शिलापुष्पाख्य ओषधिविशेषः। 'कालानुसार्यवृद्धाश्यपुष्पशीतशिवानि तु। शैलेयम्' इत्यमरः। 'शिलाया ढः'(पा.5।3।102) इत्यत्र शिलाया इति योगविभागादिवार्थे ढप्रत्ययः। तद्गनधवन्ति शैलेयगन्धीनि शिलातलान्यध्यास्याधिष्ठाय कलापिनां बर्हिणां नृत्यं पश्य ॥ 51 ॥