+++
title = "69"

+++
सोऽहमिति॥ इज्या यागः। 'व्रजयजोर्भावे क्यप्' (पा.3।3।98) इति क्यप्प्रत्ययः। तया विशुद्धात्मा विशुद्धचेतनः प्रजालोपेन संतत्यभावेन निमीलितः कृतनिमीलनः सोऽहम्। लोक्यत इति लोकः। न लोक्यत इत्यलोकः। लोकश्चालोकश्चात्र स्त इति लोकश्चासावलोकश्चेति वा लोकालोकश्चक्रैवालोऽचल इव। 'लोकालोकश्चक्रवालः' इत्यमरः। प्रकाशत इति प्रकाशश्च देवर्णविमोचनात्। न प्रकाशत इत्यप्रकाशश्च पितॄणाविमोचनात्। पचाद्यच्। अस्मीति शेषः। लोकालोकोऽप्यन्तः सूर्यसंपर्काद्बहिस्तमोव्याप्त्या च प्रकाशश्चाप्रकाशश्चेति मन्तव्यम्॥  
ननु तपोदानादिसंपन्नस्य किमपत्यैरित्यत्राह-  
लोकान्तरसुखं पुण्यं तपोदानसमुद्भवम् ।  
संततिः शुद्धवंश्या हि परत्रेह च शर्मणे ॥ 69 ॥