+++
title = "15"

+++
अरिष्टेति॥ 'अरिष्टं सूतिकागृहम्' इत्यमरः। अरिष्टे सूतिकागृहे शय्यां तल्पं परितः सर्वतः। 'अभितः परितः समयानिकषाप्रतियोगेऽपि'(वा.1422) इति द्वितीया। विसारिणा। सुजन्मनः शोभनोत्पत्तेः। 'जनुर्जननजन्मानि जनिरुत्पत्तिरुद्भवः' इत्यमरः। तस्य शिशोर्निजेन नैसर्गिकेण तेजसा सहसा हतत्विषः क्षीणकान्तयो निशीथदीपा अर्धरात्रप्रदीपाः 'अर्धरात्रनिशीथौद्वौ'इत्यमरः। आलेख्ये चित्रे समर्पिता इव बभूवुः। 'निशीथ'शब्दो दीपानां प्रभाधिक्यसंभावनार्थः॥ 15 ॥